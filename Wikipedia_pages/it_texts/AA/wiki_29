{"id": "11388", "revid": "1632387", "url": "https://it.wikipedia.org/wiki?curid=11388", "title": "Germania nazista", "text": "Germania nazionalsocialista (o pi\u00f9 comunemente nazista) o Terzo Reich (in tedesco: \"Drittes Reich\", lett. \"Terzo Impero\" o \"Terzo Stato\") sono le definizioni con cui comunemente ci si riferisce alla Germania tra il 1933 e il 1945, quando venne governata dal regime totalitario del Partito Nazionalsocialista Tedesco dei Lavoratori guidato dal cancelliere Adolf Hitler, che assunse il titolo di F\u00fchrer.\nIl termine \"Terzo Reich\" intendeva connotare la Germania nazista come il successore storico del medievale Sacro Romano Impero (800-1806), e del moderno Impero tedesco (1871-1918), fondato dal \"Kaiser\" Guglielmo I. Le denominazioni ufficiali furono Deutsches Reich (tale denominazione era in uso sin dal 1871) dal 30 gennaio 1933 al 26 giugno 1943 e Gro\u00dfdeutsches Reich (\"Grande Reich Tedesco\") dal 26 giugno 1943 all'8 maggio 1945, ma anche Tausendj\u00e4hriges Reich (\"Reich millenario\") per alludere a concetti escatologici.\nIl 30 gennaio 1933, Hitler venne nominato cancelliere del Reich e, nonostante inizialmente fosse a capo di un governo di coalizione, si liber\u00f2 velocemente dei partiti alleati, per poi nel giro di un anno accentrare nel governo e nella sua persona sia il potere esecutivo sia quello legislativo, esautorando completamente il \"Reichstag\", e ponendo le basi per quel governo totalitario di estrema destra dalle forti connotazioni nazionalistiche, militaristiche, collettiviste, stataliste, antisemite, e fortemente aggressivo in politica estera.\nAll'epoca, i confini tedeschi erano ancora quelli stabiliti dal Trattato di Versailles del 1919 tra la Germania e le potenze Alleate (Regno Unito, Francia, Stati Uniti, Italia, Giappone e altri) dopo la fine della prima guerra mondiale; a nord la Germania era limitata da mare del Nord, mar Baltico e Danimarca; a est era divisa in due parti e confinava con Lituania, la Citt\u00e0 Libera di Danzica, Polonia e Cecoslovacchia; a sud confinava con Austria e Svizzera, mentre a ovest toccava Francia, Lussemburgo, Belgio, Paesi Bassi, Renania e Saar. Questi confini cambiarono dopo che la Germania riprese il controllo di Renania, Saar e Territorio di Memel e si annesse l'Austria, i Sudeti e la Boemia e Moravia.\nDurante la seconda guerra mondiale, la Germania si espanse trasformandosi nella \"Gro\u00dfdeutschland\" (\"Grande Germania\"), secondo i principi del pangermanismo, gi\u00e0 sviluppati nel secolo precedente, ma particolarmente cari a Hitler; tale processo di espansione inizi\u00f2 nel 1938 con l\"'Anschluss\", ossia l'annessione dell'Austria, ma fu l'aggressione alla Polonia che spinse il Regno Unito e la Francia alla dichiarazione di guerra.\nNel corso della guerra, la Germania e le altre potenze dell'Asse europee (Italia, Ungheria, Romania e Bulgaria) conquistarono e occuparono tutta l'Europa (con l'eccezione delle isole britanniche, della Svizzera, della Svezia, della penisola iberica e della Turchia europea), nonch\u00e9 parte della Russia europea; la Germania nazista fu l'impero che, fatta eccezione per l'impero romano, unific\u00f2 e domin\u00f2 maggiormente la superficie europea in tutta la storia dell'umanit\u00e0.\nI nazisti perseguitarono e assassinarono milioni di ebrei e di appartenenti ad altre minoranze etniche, in particolare popolazioni roman\u00ec e slave, commettendo il genocidio noto come Olocausto, perseguito, per quanto riguarda gli ebrei, secondo il programma delineato nella cosiddetta \"soluzione finale della questione ebraica\" (\"Endl\u00f6sung der Judenfrage\" in tedesco), che in ultimo assunse i connotati di un vero e proprio sterminio di massa e che venne illustrato ai capi di varie burocrazie naziste alla conferenza di Wannsee per ottenerne la collaborazione operativa. Furono inoltre perseguitati e spesso uccisi diversi esponenti antinazisti (perlopi\u00f9 socialisti e comunisti) eseguendo condanne a morte con il \"Volksgerichtshof\" (Tribunale del Popolo), nonch\u00e9 Massoni, testimoni di Geova, rom e sinti (quest'altro genocidio \u00e8 noto come \"Porajmos\"), omosessuali tramite il paragrafo 175 del codice penale tedesco del tempo e anche persone affette da malattie ereditarie e congenite gravi sia di tipo fisico sia mentale, tramite il programma Aktion T4.\nTra il 1943 e il 1945 la Germania sub\u00ec una continua serie di pesanti sconfitte da parte degli Alleati, in particolare Unione Sovietica, Stati Uniti e Regno Unito. Ci\u00f2 port\u00f2 all'occupazione del territorio tedesco e allo smembramento in quattro settori d'occupazione, poi ridotti a due, dei quali uno filo-occidentale (la Germania Ovest) e l'altro filo-sovietico (la Germania Est).\nStoria.\nAntefatti.\nLa Germania Nazionalsocialista crebbe in una situazione in cui erano diffusi nel Paese sentimenti di umiliazione, rabbia e risentimento in seguito alle condizioni imposte alla nazione dal trattato di Versailles del 1919 che aveva imposto ai tedeschi sconfitti:\nAltre condizioni che favorirono l'ascesa del Terzo Reich furono il nazionalismo e il pangermanismo, le tensioni sociali attribuite all'azione di gruppi marxisti, la grande depressione globale degli anni trenta (conseguenza del crollo di Wall Street del 1929), l'iperinflazione, la reazione contro l'anti-tradizionalismo e il liberalismo della Repubblica di Weimar e la crescita del comunismo in Germania, con la nascita del Partito Comunista di Germania (\"Kommunistische Partei Deutschlands\", KPD).\nMolti elettori, cercando uno sfogo per le loro frustrazioni, e come espressione del loro rifiuto della democrazia parlamentare che appariva incapace di mantenere un governo in carica per pi\u00f9 di pochi mesi, iniziarono a scegliere partiti politici di estrema destra e di estrema sinistra, appoggiando estremisti proprio come il Partito Nazionalsocialista Tedesco dei Lavoratori (\"Nationalsozialistische Deutsche Arbeiterpartei\", NSDAP).\nI nazionalsocialisti promettevano un governo forte e autoritario al posto del sistema repubblicano e della pace civile (concetti da loro ritenuti logori), politiche economiche radicali (tra cui il raggiungimento del pieno impiego), il riscatto dell'orgoglio nazionale (principalmente ripudiando l'odiato trattato di Versailles) e la pulizia razziale con la soppressione di ebrei e marxisti; il tutto in nome dell'unit\u00e0 e della solidariet\u00e0 nazionale, preferite alle divisioni partigiane della democrazia e alla divisione in classi sociali del marxismo. I nazionalsocialisti promettevano inoltre un risveglio culturale nazionale basato sulla tradizione del movimento \"v\u00f6lkisch\" e proponevano il riarmo, il rifiuto di continuare a pagare i debiti di guerra e la rivendicazione dei territori persi con il trattato di Versailles.\nIl partito nazionalsocialista sosteneva che, con la firma del trattato, la liberaldemocrazia della Repubblica di Weimar e i cosiddetti \"traditori criminali di novembre\" avevano rinunciato all'orgoglio nazionale tedesco in quanto ispirati dagli ebrei e loro conniventi, il cui obiettivo era il rovesciamento della nazione e l'avvelenamento del sangue tedesco. Per far accettare tale interpretazione della recente storia tedesca la propaganda nazionalsocialista si serv\u00ec efficacemente della \"Dolchsto\u00dflegende\" (\"leggenda della pugnalata alle spalle\"), spiegando in quel modo l'insuccesso militare della Germania. A partire dal 1925 e per tutti gli anni trenta il governo tedesco continu\u00f2 a evolversi trasformandosi da una democrazia \"de jure\" in uno Stato autoritario conservatore e nazionalista, trasformazione avvenuta sotto la guida del presidente-eroe di guerra Paul von Hindenburg, al quale non piaceva la liberal democrazia della Repubblica di Weimar e voleva rendere la Germania uno Stato autoritario.\nL'alleato naturale per l'imposizione di una svolta autoritaria era il Partito Popolare Nazionale Tedesco (\"Deutschnationale Volkspartei\", DNVP, ovvero i \"nazionalisti\") ma dopo il 1929, con l'economia tedesca che stava stentando, i nazionalisti pi\u00f9 giovani e radicali furono attratti dalla natura rivoluzionaria del partito nazionalsocialista, anche come sfida contro il crescente consenso popolare per il comunismo. I partiti politici della classe media persero inoltre il sostegno del loro elettorato, che conflu\u00ec verso le ali estreme dello spettro politico tedesco, rendendo sempre pi\u00f9 difficile la creazione di un governo di maggioranza in un sistema parlamentare. Nelle elezioni federali tedesche del 1928, quando l'economia era migliorata dopo l'iperinflazione del periodo del 1922-1923, i nazionalsocialisti ottennero solo dodici seggi.\nL'arrivo al governo.\nSolo due anni dopo, nelle elezioni federali tedesche del 1930, tenutesi qualche mese dopo il crollo della borsa statunitense, il partito nazionalsocialista ne ottenne 107, trasformandosi dal piccolo gruppetto rappresentante il nono partito per numero di parlamentari nella seconda forza politica del \"Reichstag\".\nLe elezioni federali tedesche del luglio 1932 rappresentarono la svolta: i nazionalsocialisti diventarono il primo partito rappresentato al \"Reichstag\", aggiudicandosi 230 seggi; Il presidente Hindenburg era restio ad affidare a Hitler il potere esecutivo, ma l'ex cancelliere Franz von Papen e Hitler strinsero un'alleanza tra partiti NSDAP-DNVP che avrebbe permesso ad Hitler stesso di ottenere il cancellierato sotto il controllo di un partito conservatore tradizionale e a Hindenburg di sviluppare uno Stato autoritario. Hitler fece notevoli pressioni per essere nominato cancelliere, promettendo in cambio a Hindenburg che il partito nazionalsocialista avrebbe appoggiato qualsiasi tipo di governo avesse nominato.\nIl 30 gennaio 1933 il presidente Paul von Hindenburg nomin\u00f2 cos\u00ec Adolf Hitler cancelliere della Germania dopo il fallimento del generale Kurt von Schleicher nel tentativo di formare un governo in grado di reggere. Nominato vice cancelliere, il generale von Schleicher credeva di poter controllare Hitler e mantenere i nazionalsocialisti in minoranza all'interno del governo. Hitler, sia tramite il figlio di Hindenburg, Oskar, sia tramite gli intrighi dell'ex cancelliere von Papen, fece pressioni su Hindenburg, che era il capo del Partito di Centro Tedesco e la cui linea politica era in parte dettata dal suo anticomunismo. Anche se i nazionalsocialisti avevano ottenuto la maggioranza relativa nelle due elezioni del 1932, non avevano una reale maggioranza, bens\u00ec solo una leggera maggioranza parlamentare grazie all'alleanza con la NSDAP-DNVP che govern\u00f2 per decreto presidenziale in forza dell'articolo 48 della Costituzione di Weimar.\nIl trattamento che i nazionalsocialisti riservarono agli ebrei nei primi mesi del 1933 rappresent\u00f2 il primo passo del loro processo di eliminazione dalla societ\u00e0 tedesca. Tale progetto rappresentava uno dei pilastri della \"rivoluzione culturale\" ideata da Adolf Hitler.\nConsolidamento del potere.\nIl nuovo governo instaur\u00f2 rapidamente in Germania una dittatura totalitaria, istituendo con provvedimenti legislativi un governo centrale allineato, un processo chiamato \"Gleichschaltung\". La notte del 27 febbraio 1933 il Palazzo del Reichstag and\u00f2 a fuoco mentre al suo interno si trovava Marinus van der Lubbe; l'uomo venne arrestato, accusato di incendio doloso, processato e quindi decapitato. Tali fatti provocarono la reazione immediata di migliaia di anarchici, socialisti e comunisti in tutto il Paese; definiti i loro discorsi e comizi come un'insurrezione, i nazionalsocialisti ne imprigionarono molti nel campo di concentramento di Dachau. L'opinione pubblica temette che l'incendio fosse un segnale per dare il via a una rivoluzione comunista in Germania, come quella del 1919, cos\u00ec i nazionalsocialisti lo sfruttarono emanando il \"Decreto dell'incendio del Reichstag\" (27 febbraio 1933) con cui abrogavano la maggior parte delle libert\u00e0 civili, in modo da eliminare i loro avversari politici.\nNel marzo 1933, con il \"Decreto dei pieni poteri\", votato dal Parlamento con 444 favorevoli e 94 contrari (i socialdemocratici rimasti), il \"Reichstag\" confer\u00ec per decreto poteri dittatoriali al cancelliere Adolf Hitler; per quattro anni avrebbe avuto un potere politico assoluto che lo autorizzava a non rispettare pi\u00f9 i principi della Costituzione di Weimar; da quel momento, per tutto il 1934, il partito nazionalsocialista si dedic\u00f2 alla brutale eliminazione dell'opposizione politica; il \"Decreto dei pieni poteri\" aveva gi\u00e0 messo fuori legge i comunisti (KPD), mentre i socialdemocratici (SPD) vennero messi al bando in giugno nonostante avessero accettato le richieste di Hitler. Nel periodo che and\u00f2 da giugno a luglio anche nazionalisti (DVNP), Partito Popolare (DVP) e Partito dello Stato tedesco (DStP) vennero obbligati a sciogliersi in vari modi. In seguito, su pressione di Franz von Papen, anche il rimasto Centro cattolico fu sciolto il 5 luglio 1933 dopo aver ottenuto dai nazionalsocialisti garanzie riguardo al sistema educativo cattolico e i gruppi giovanili. Il 14 luglio 1933 la Germania venne dichiarata ufficialmente un Paese monopartitico.\nIstituito il Terzo \"Reich\", il regime nazionalsocialista abol\u00ec i simboli della Repubblica di Weimar, tra cui la bandiera tricolore nero-rosso-oro, adottando un simbolismo riferibile sia al vecchio sia al nuovo impero, che rappresentava la natura duplice del terzo impero tedesco. Il tricolore imperiale nero-bianco-rosso, caduto per lo pi\u00f9 in disuso durante la Repubblica di Weimar, venne ripristinato come una delle due bandiere ufficiali nazionali della Germania; la seconda fu la bandiera con la svastica del partito nazionalsocialista, che poi divent\u00f2 bandiera nazionale tedesca nel 1935. L'inno nazionale rimase \"Das Lied der Deutschen\" (noto anche come \"Deutschland \u00fcber Alles\"), ma i nazionalsocialisti ne modificarono il testo mantenendo solo la strofa iniziale, a cui seguiva l\"Horst-Wessel-Lied\" accompagnato dal saluto nazionalsocialista.\nIl 30 gennaio 1934 il cancelliere Hitler concentr\u00f2 formalmente il potere esecutivo su se stesso con il \"Gesetz \u00fcber den Neuaufbau des Reichs\" (\"Decreto per la ricostruzione del Reich\"), sciogliendo i parlamenti dei \"L\u00e4nder\" e trasferendone i poteri legislativi e amministrativi al governo centrale di Berlino. Il processo di centralizzazione era iniziato poco dopo il marzo 1933 con la promulgazione del \"Decreto dei pieni poteri\", quando i governi regionali erano stati sostituiti dai \"Reichsstatthalter\" (governatori del \"Reich\"). Anche le amministrazioni locali furono rimosse; i governatori del \"Reich\" nominarono direttamente i sindaci delle citt\u00e0 e paesi con popolazione inferiore ai abitanti; il Ministero degli interni nominava invece i sindaci delle citt\u00e0 con popolazione superiore; per quanto riguardava le citt\u00e0 di Berlino, Amburgo e Vienna (dopo l\"Anschluss\" del 1938) Hitler ne nominava i sindaci a propria discrezione.\nEntro la primavera del 1934 solo il \"Reichswehr\" (le forze armate tedesche) rimaneva indipendente dal governo; per tradizione era infatti considerato un'entit\u00e0 politica a s\u00e9 stante, separata dal governo nazionale. La milizia paramilitare nazionalsocialista \"Sturmabteilung\" (SA) si aspettava di poter assumere il comando dell'esercito tedesco, ma il \"Reichswehr\" si oppose all'ambizione del capo delle SA Ernst R\u00f6hm di annettere l'esercito alle SA stesse. R\u00f6hm intendeva anche varare una \"rivoluzione socialista\" per completare la \"rivoluzione nazionalista\" attuata con l'ascesa al potere di Hitler. R\u00f6hm e i capi delle SA volevano che il regime mettesse in atto le sue promesse di promulgare una legislazione socialista per i tedeschi di ascendenza ariana.\nDal momento che il suo potere, senza il controllo del \"Reichswehr\", era assoluto solo sulla carta e volendo mantenere buoni rapporti con esso e con determinati politici e industriali (seccati dalla violenza politica delle SA), Hitler ordin\u00f2 alle \"Schutzstaffel\" (SS) e alla \"Gestapo\" di assassinare i suoi avversari politici sia all'esterno sia all'interno del partito nazionalsocialista durante la \"notte dei lunghi coltelli\" (\"Nacht der langen Messer\", \"R\u00f6hm-Putsch\"). L'eliminazione di Ernst R\u00f6hm, delle sue SA, degli strasseristi, della corrente di sinistra dei nazionalsocialisti e degli altri avversari politici dur\u00f2 dal 30 giugno al 2 luglio 1934.\nIl 2 agosto 1934 von Hindenburg mor\u00ec. Hitler assunse la carica di \"F\u00fchrer\" e cancelliere del \"Reich\" (la carica di Presidente rimase invece vacante) e annunci\u00f2 ufficialmente la nascita del Terzo \"Reich\". Fino alla morte di Hindenburg il \"Reichswehr\" non aveva seguito Hitler, in parte perch\u00e9 l'associazione delle SA, che comprendeva molti milioni di uomini, era pi\u00f9 grande dell'esercito (limitato a effettivi dal Trattato di Versailles), ma anche perch\u00e9 i capi delle SA si proponevano dapprima di inglobare l'esercito nelle SA e quindi lanciare la rivoluzione nazionalsocialista. L'assassinio di Ernst R\u00f6hm e degli altri capi SA misero il \"Reichswehr\" nella posizione di essere l'unica forza armata della Germania e le promesse di Hitler riguardo all'espansione dell'impero gli garantirono la sua fedelt\u00e0. La scomparsa di Hindenburg agevol\u00f2 il mutamento del giuramento di fedelt\u00e0 dei soldati tedeschi dalla fedelt\u00e0 al \"Reich\" e alla Repubblica di Weimar in uno di fedelt\u00e0 a Hitler, che divenne il \"F\u00fchrer\" della Germania.\nIl risultato fu che i nazionalsocialisti sancirono la fine dell'alleanza ufficiale di governo NSDAP-DNVP e iniziarono a imporre l'ideologia e il simbolismo nazista in tutti gli aspetti della vita pubblica e privata in Germania; i manuali scolastici vennero sottoposti a revisione o riscritti completamente per promuovere la visione razzista pangermanista della \"Gro\u00dfdeutschland\" (\"Grande Germania\"), che doveva essere fondata dal \"Herrenvolk\" nazionalsocialista; gli insegnanti che si opposero ai nuovi programmi di studi vennero licenziati. Inoltre, per forzare l'obbedienza del popolo verso lo Stato, i nazionalsocialisti fecero grande uso della \"Gestapo\", una polizia segreta di Stato indipendente dalle autorit\u00e0 civili. La \"Gestapo\" mise sotto controllo il popolo tedesco grazie a spie e informatori, che riferivano di chiunque manifestasse posizioni critiche o antinaziste.\nContenta della prosperit\u00e0 portata dai nazionalsocialisti, la maggior parte dei tedeschi rimase silenziosamente obbediente, mentre gli oppositori politici, specialmente comunisti, marxisti e membri dell'Internazionale Socialista furono imprigionati; tra il 1933 e il 1945 pi\u00f9 di tre milioni di tedeschi furono rinchiusi in campi di concentramento o in carcere per ragioni politiche e decine di migliaia vennero uccisi. Sempre tra il 1933 e il 1945 i \"Sondergerichte\" (\"tribunali speciali\") condannarono a morte tedeschi, mentre la corte marziale ne condann\u00f2 a morte e la giustizia ordinaria . Parallelamente, prosegu\u00ec il rafforzamento territoriale e militare: nel 1935 venne reintrodotto il servizio militare obbligatorio (vietato dal trattato di Versailles del 1919 e nel 1938 venne realizzata l'annessione dell'Austria (\"Anschluss\").\nTra il 1942 e il 1943 si afferm\u00f2 il movimento della Rosa Bianca (Wei\u00dfe Rose), un movimento non violento che si oppose al Terzo Reich e che vide, tra le altre figure, quella di Sophie Scholl e il filosofo Hans Scholl.\nLa seconda guerra mondiale.\nLa conquista dell'Europa.\nLa crisi di Danzica raggiunse il suo culmine all'inizio del 1939; man mano che i rapporti sulle dispute riguardo alla Citt\u00e0 Libera di Danzica aumentavano, il Regno Unito \"garant\u00ec\" di difendere l'integrit\u00e0 territoriale dell'allora Repubblica di Polonia e i polacchi respinsero una serie di offerte da parte della Germania nazista riguardanti sia Danzica sia il corridoio polacco; i tedeschi decisero quindi di rompere le relazioni diplomatiche. Hitler aveva saputo che l'Unione Sovietica voleva firmare un patto di non aggressione con la Germania e avrebbe tollerato un attacco contro la Polonia. Il 1\u00ba settembre 1939 la Germania invase la Polonia e due giorni dopo Regno Unito e Francia dichiararono guerra alla Germania. La seconda guerra mondiale stava iniziando, ma la Polonia cadde molto rapidamente, specialmente dopo che i sovietici l'ebbero attaccata a loro volta il 17 settembre. Il Regno Unito effettu\u00f2 dei bombardamenti su Wilhelmshaven, Cuxhaven, Helgoland e altre zone. A parte qualche scontro navale, non successe nient'altro; per questo tale periodo venne definito della \"strana guerra\".\nIl 1940 inizi\u00f2 con il Regno Unito che lanci\u00f2 dei volantini di propaganda nei cieli di Praga e Vienna, ma a un attacco tedesco alla flotta britannica in alto mare segu\u00ec il bombardamento inglese alla citt\u00e0 portuale di Sylt. Dopo l'incidente dell'Altmark al largo delle coste della Norvegia e la scoperta dei piani britannici per accerchiare la Germania, Hitler invase la Danimarca, che non oppose resistenza e capitol\u00f2 il giorno stesso dell'invasione. Le forze tedesche invasero quindi la Norvegia, che prov\u00f2 invece a resistere. Poco dopo britannici e francesi approdarono nella Norvegia centrale e settentrionale, ma la Germania sconfisse quelle truppe durante la conseguente campagna di Norvegia. Gli scontri durarono fino al giugno 1940, quando le forze anglo-francesi si ritirarono e l'esercito tedesco occup\u00f2 gli ultimi territori ancora in mano alle forze norvegesi. Subito dopo la Svezia si dichiar\u00f2 neutrale e la Finlandia si alle\u00f2 con la Germania; Hitler si garant\u00ec cos\u00ec i rifornimenti di ferro dalla Svezia attraverso le acque costiere.\nNel maggio 1940 la \"strana guerra\" fin\u00ec e, contro il parere dei suoi consiglieri, Hitler invase il Lussemburgo, il Belgio e i Paesi Bassi; il Lussemburgo non oppose resistenza e capitol\u00f2 il giorno stesso dell'invasione, mentre Paesi Bassi e Belgio cercarono vanamente di opporsi, ma i loro eserciti crollarono in poco tempo contro quello tedesco e si videro anch'essi costretti a capitolare. Una volta occupati i tre Paesi le forze tedesche invasero la Francia, il cui esercito non era per uomini e per mezzi inferiore a quello della Germania, ma non ne aveva la velocit\u00e0 (molto spesso uomini e cannoni si spostavano ancora al ritmo di fanti e cavalli) e soprattutto non era supportato da adeguate forze aeree (la debole aviazione francese fu subito annientata da quella tedesca e quella britannica non riusc\u00ec ad agire in tempo). La campagna di Francia si concluse con una schiacciante vittoria della Germania e con la capitolazione della Francia, che fu divisa in due parti: una zona nord, che pass\u00f2 alla Germania, e una zona sud, dove nacque uno Stato collaborazionista (chiamato anche Francia di Vichy) guidato dal generale Henry Philippe P\u00e9tain. Tuttavia, dato il rifiuto dei britannici di accettare l'offerta di pace di Hitler, la guerra continu\u00f2. Germania e Regno Unito continuarono a combattere sia in mare sia nei cieli e il 24 agosto due bombardieri tedeschi fuori rotta bombardarono accidentalmente Londra, contro la volont\u00e0 di Hitler, cambiando il corso della guerra. Come risposta all'attacco i britannici bombardarono Berlino, azione che fece infuriare Hitler, il quale ordin\u00f2 quindi di attaccare le citt\u00e0 britanniche e il Regno Unito venne pesantemente bombardato nell'operazione chiamata \"Blitz\".\nQuesto cambiamento degli obiettivi prioritari intralci\u00f2 i piani della \"Luftwaffe\" di conquistare la superiorit\u00e0 aerea sulla Gran Bretagna, necessaria per la progettata invasione, e permise alle difese aeree britanniche di recuperare la propria forza e continuare a combattere. Hitler sperava di spezzare il morale dei britannici e conquistare in quel modo la pace, ma questi rifiutarono di arretrare di un passo dalle loro posizioni; alla fine, Hitler dovette rinunciare alla campagna di bombardamenti conosciuta come battaglia d'Inghilterra per dedicarsi alla lungamente pianificata invasione dell'Unione Sovietica, ovvero l'operazione Barbarossa.\nL'operazione Barbarossa avrebbe dovuto iniziare prima di quando part\u00ec in realt\u00e0, ma i fallimenti militari italiani in Nordafrica e nei Balcani avevano preoccupato Hitler. Nel febbraio 1941 l\"Afrika Korps\" tedesco venne inviato in Libia per aiutare gli italiani e tenere impegnate le forze del Commonwealth britannico schierate in Egitto che era tenuto dagli inglesi. Con il prosieguo della campagna del Nordafrica, a dispetto degli ordini che volevano si rimanesse sulla difensiva, l\"Afrika Korps\" riconquist\u00f2 i territori persi dagli italiani, respingendo i britannici nel deserto e avanzando verso l'Egitto. In aprile i tedeschi invasero la Jugoslavia, che qualche giorno prima si era alleata con la Gran Bretagna. Il Paese croll\u00f2 rapidamente sotto i colpi della macchina da guerra tedesca e fu costretto alla capitolazione. Il Paese fu poi smembrato: la Slovenia e la Serbia furono annesse alla Germania, Croazia e Bosnia ed Erzegovina furono unite nello Stato Indipendente di Croazia (Stato fantoccio nelle mani dei tedeschi), il Montenegro pass\u00f2 all'Italia e la Macedonia alla Bulgaria. Seguirono poi l'invasione della Grecia (che capitol\u00f2 dopo poche settimane, gi\u00e0 provata da una lunga guerra difensiva contro l'esercito italiano che aveva provato ad occupare il paese senza riuscirci) la battaglia di Creta (occupata con un aviosbarco). A causa delle distrazioni in Africa e nei Balcani i tedeschi non riuscirono a lanciare l'operazione Barbarossa fino alla fine di giugno. Uomini e materiali furono inoltre destinati ad altro impiego per creare l'Europa fortificata che Hitler voleva prima di rivolgere la propria attenzione a est.\nLa Germania e i suoi alleati invasero l'Unione Sovietica il 22 giugno 1941. Alla vigilia dell'invasione l'ex delfino di Hitler Rudolf Hess tent\u00f2 di negoziare i termini di una pace con il Regno Unito con un incontro privato e non ufficiale dopo un atterraggio di fortuna in Scozia. Al contrario Hitler sperava che un rapido successo in Unione Sovietica avrebbe spinto la Gran Bretagna ad accettare un tavolo di negoziati. L'inizio dell'operazione Barbarossa fu comunque un successo; il solo timore di Hitler era che l'esercito tedesco e i suoi alleati non avanzassero all'interno dell'Unione Sovietica abbastanza in fretta. Entro il dicembre 1941 i tedeschi e gli alleati raggiunsero le porte di Mosca; a nord le truppe avevano raggiunto Leningrado e avevano circondato la citt\u00e0. Nel frattempo la Germania e i suoi alleati controllavano ormai quasi tutta l'Europa continentale, con le eccezioni della neutrale Svizzera e di Svezia, Spagna, Portogallo, Liechtenstein, Andorra, Citt\u00e0 del Vaticano e Principato di Monaco e del Regno Unito, che ancora resisteva.\nL'11 dicembre 1941, quattro giorni dopo l'attacco giapponese a Pearl Harbor, la Germania nazista e l'Italia dichiararono guerra agli Stati Uniti. Questo non era solo un modo di rafforzare il legame con il Giappone, ma dopo mesi di roboante propaganda antitedesca sui media americani e la messa in atto del programma di aiuti al Regno Unito denominato \"Lend-Lease\" le indiscrezioni sul piano \"Rainbow Five\" e i contenuti del discorso di Franklin Delano Roosevelt riguardo a Pearl Harbor avevano fatto comprendere a Hitler che gli Stati Uniti non sarebbero rimasti neutrali. La politica tedesca di \"accomodamento\" verso gli Stati Uniti, che tendeva a mantenerli fuori dalla guerra, rappresentava inoltre un peso per lo sforzo bellico tedesco. La Germania aveva fino ad allora evitato di attaccare i convogli navali statunitensi, anche quando portavano aiuti alla Gran Bretagna o all'Unione Sovietica. Al contrario, dopo la dichiarazione di guerra, la marina tedesca inizi\u00f2 una guerra sottomarina indiscriminata, servendosi degli U-Boot per attaccare le navi senza preavviso. L'obiettivo della marina tedesca, la \"Kriegsmarine\", era di interrompere la linea di rifornimenti della Gran Bretagna.\nIn tali circostanze ebbe luogo una delle pi\u00f9 famose battaglie navali della storia, quando la nave da battaglia tedesca \"Bismarck\", la pi\u00f9 grande e potente nave da guerra della Germania, tent\u00f2 di raggiungere l'Atlantico e prendere d'assalto le navi con i rifornimenti dirette in Gran Bretagna. La \"Bismarck\" venne affondata, ma non prima di aver a sua volta mandato a fondo la pi\u00f9 grande nave da guerra britannica, l'incrociatore \"HMS Hood\". Gli U-Boot tedeschi ebbero maggior successo rispetto alle unit\u00e0 di superficie come la \"Bismarck\". Tuttavia la Germania non riusc\u00ec a fare della produzione di sommergibili una priorit\u00e0 strategica e, quando lo fece, i britannici e i loro alleati avevano sviluppato tecnologie e strategie per neutralizzarli. Inoltre, a dispetto dei primi successi dei sommergibili del 1941 e 1942, la carenza di materiali in Gran Bretagna non raggiunse mai i livelli della prima guerra mondiale. La vittoria degli Alleati nella battaglia dell'Atlantico fu comunque ottenuta a caro prezzo: tra il 1939 e il 1945 furono affondate imbarcazioni alleate (per un tonnellaggio complessivo di 14,5 milioni) a fronte di 783 U-Boot tedeschi.\nLe persecuzioni e le campagne di sterminio.\nLa persecuzione delle minoranze razziali, etniche e sociali e degli \"indesiderabili\" furono una costante sia in Germania sia nei territori occupati. A partire dal 1941 gli ebrei furono costretti a portare un distintivo giallo quando si trovavano in pubblico; la maggioranza di essi fu costretta a vivere in ghetti murati, dove rimasero isolati dal resto della popolazione. Nel gennaio 1942 la conferenza di Wannsee guidata da Reinhard Heydrich (diretto subordinato del capo delle SS Heinrich Himmler), stese i piani per la \"soluzione finale della questione ebraica\" (\"Endl\u00f6sung der Judenfrage\"). A partire da allora e fino alla fine della guerra vennero sistematicamente uccisi pi\u00f9 di sei milioni di ebrei, nonch\u00e9 milioni di omosessuali, zingari, testimoni di Geova, slavi, prigionieri politici e appartenenti ad altre minoranze. Pi\u00f9 di dieci milioni di persone vennero inoltre costrette ai lavori forzati. Quotidianamente migliaia di persone venivano inviate nei campi di sterminio e nei campi di concentramento. Questo genocidio \u00e8 noto come Olocausto in italiano e \"Shoah\" in ebraico.\nParallelamente all'Olocausto i nazisti misero in atto il \"Generalplan Ost\" (\"piano generale per l'est\") che prevedeva la conquista, la pulizia etnica e lo sfruttamento delle popolazioni degli annessi territori dell'Unione Sovietica e della Polonia; furono cos\u00ec uccisi circa venti milioni di civili sovietici, tre milioni di polacchi e sette milioni di soldati dell'Armata Rossa. La guerra d'aggressione nazista per lo spazio vitale nell'Europa dell'est venne intrapresa per \"difendere la civilt\u00e0 occidentale dal bolscevismo dei sub-umani\". Stime indicano che, se i nazisti avessero vinto la guerra, avrebbero deportato circa cinquantuno milioni di slavi dall'Europa centrale e orientale.\nA causa delle atrocit\u00e0 subite sotto il regime di Stalin molti ucraini, baltici e altri appartenenti ad etnie oppresse combatterono al fianco dei nazisti. Gli abitanti delle regioni sovietiche occupate dai nazisti giudicati di razza ariana o che non avevano diretti antenati ebrei non vennero perseguitati e anzi spesso vennero reclutati nelle divisioni delle \"Waffen Schutzstaffel\"; in ultima analisi, il regime intendeva \"germanizzare\" tutto il \"volk\" giudicato razzialmente accettabile dell'Europa orientale occupata.\nLa vittoria degli Alleati.\nAll'inizio del 1942 l'Armata Rossa pass\u00f2 al contrattacco e, prima della fine dell'inverno, la \"Wehrmacht\" fu costretta ad allontanarsi dai dintorni di Mosca. I tedeschi e i loro alleati fascisti avevano comunque ancora un fronte molto saldo e, in primavera, lanciarono un grosso attacco contro i campi petroliferi del Caucaso zona del Volga nel sud della Russia. Si crearono cos\u00ec le condizioni per un confronto definitivo tra nazisti e sovietici, la battaglia di Stalingrado (17 luglio 1942-2 febbraio 1943), al termine della quale la Germania e gli alleati furono sconfitti. Vinta anche una grande battaglia tra carri armati a Kursk-Orel nel luglio 1943, l'Armata Rossa avanz\u00f2 verso ovest, in direzione della Germania; da quel momento in poi la \"Wehrmacht\" e i suoi alleati rimasero sulla difensiva.\nNel 1942 la Germania occup\u00f2, senza incontrare resistenza, la Francia di Vichy e Andorra. Dopo questo fatto la Francia di Vichy divent\u00f2 a tutti gli effetti uno Stato fantoccio, mentre ad Andorra fu installata una base della \"Wehrmacht\". Nel frattempo sui fronti le cose non accennavano a migliorare: in Libia, l\"'Afrika Korps\" non riusc\u00ec a spezzare il fronte alleato nella prima battaglia di El Alamein (1\u00ba \u2013 27 luglio 1942), anche per le ripercussioni logistiche e morali della sconfitta di Stalingrado. A partire dai primi mesi del 1942, i bombardamenti alleati sulla Germania aumentarono d'intensit\u00e0 causando la distruzione, tra le altre, di citt\u00e0 come Colonia e Dresda, la morte di migliaia di civili e costringendo i sopravvissuti a patire gravi sofferenze. Stime contemporanee riguardo alle perdite umane dell'esercito tedesco parlano di 5,5 milioni di morti.\nNel novembre 1942 la \"Wehrmacht\" e l'esercito italiano si ritirarono in Tunisia, dove lottarono contro statunitensi e britannici nella campagna di Tunisia (17 novembre 1942 \u2013 13 maggio 1943), che si concluse con il ritiro delle truppe italo-tedesche dalla Tunisia. Gli Alleati invasero la Sicilia e quindi l'Italia; l'8 settembre 1943 l'Italia firm\u00f2 un armistizio con gli Alleati. In risposta i tedeschi invasero l'Italia, occupandone nord e centro. Il Paese fu diviso in due: nel centro-nord nacque la Repubblica Sociale Italiana (Stato fantoccio nelle mani della Germania) mentre al sud, nelle zone controllate dagli Alleati, sopravviveva il Regno d'Italia, che dichiar\u00f2 guerra alla Germania. Gli Alleati e l'esercito regio italiano continuarono a riconquistare il Paese, ma incontrarono una fiera resistenza, in particolare ad Anzio (22 gennaio 1944 \u2013 5 giugno 1944) e Cassino (17 gennaio 1944 \u2013 18 maggio 1944); la campagna continu\u00f2 fin quasi al termine della guerra. Nel giugno 1944 le forze statunitensi e britanniche crearono un fronte occidentale con lo sbarco in Normandia (6 giugno 1944). Dopo la positiva operazione Bagration (22 giugno \u2013 19 agosto 1944) l'Armata Rossa conquist\u00f2 la Polonia; le popolazioni della Prussia Orientale e Occidentale e della Slesia fuggirono in massa temendo persecuzioni e violenze da parte dei comunisti.\nNel frattempo nel sotterraneo \"F\u00fchrerbunker\" Adolf Hitler rimase psicologicamente isolato e tagliato fuori, iniziando a mostrare segni di squilibrio mentale; incontrando i vertici militari inizi\u00f2 a valutare l'ipotesi del suicidio se la Germania avesse perso la guerra. Poco dopo l'Armata Rossa circond\u00f2 Berlino, tagliandone le comunicazioni con il resto della Germania; nonostante la perdita di eserciti e territori Hitler non abbandon\u00f2 il potere n\u00e9 si arrese. In assenza di comunicazioni da Berlino Hermann G\u00f6ring mand\u00f2 a Hitler un ultimatum, minacciando di assumere il comando della Germania nazista nel mese di aprile se non avesse ricevuto risposta, fatto che avrebbe interpretato come la dimostrata incapacit\u00e0 di Hitler a governare. Dopo aver ricevuto l'ultimatum Hitler ordin\u00f2 l'immediato arresto di G\u00f6ring e invi\u00f2 un aereo che portasse la sua risposta a G\u00f6ring stesso in Baviera. In seguito, nel nord della Germania, il \"Reichsf\u00fchrer-SS\" Heinrich Himmler prese contatto con gli Alleati per negoziare la pace; anche in questo caso la reazione di Hitler fu violenta e ordin\u00f2 l'arresto e la messa a morte di Himmler.\nNella primavera del 1945 l'Armata Rossa entr\u00f2 a Berlino; le forze statunitensi e britanniche avevano conquistato la maggior parte della Germania occidentale e incontrarono i sovietici a Torgau, sul fiume Elba il 26 aprile 1945. Con Berlino sotto assedio, Hitler e i comandanti nazisti rimasero asserragliati nel \"F\u00fchrerbunker\" mentre in superficie, nella battaglia di Berlino (16 aprile 1945-2 maggio 1945), l'Armata Rossa affrontava quello che restava dell'esercito tedesco, la \"Hitler-Jugend\" (la Giovent\u00f9 hitleriana) e le \"Waffen-SS\", per prendere il controllo della capitale ormai in rovina.\nLa capitolazione delle forze tedesche.\nIl 30 aprile 1945, mentre la battaglia di Berlino raggiungeva il culmine e la citt\u00e0 veniva presa dalle forze sovietiche, Hitler si suicid\u00f2 all'interno del bunker. Due giorni dopo, il 2 maggio 1945, il generale tedesco Helmuth Weidling consegn\u00f2 Berlino senza condizioni al generale sovietico Vasilij Ivanovi\u010d \u010cujkov. Il posto di Hitler venne preso dal grande ammiraglio Karl D\u00f6nitz come presidente del \"Reich\" e da Joseph Goebbels in qualit\u00e0 di cancelliere. Nessuno divent\u00f2 \"F\u00fchrer\" al suo posto, in quanto Hitler aveva abolito la carica nel proprio testamento. Goebbels tuttavia si suicid\u00f2 a sua volta nel bunker un giorno dopo aver assunto la carica. Il governo di emergenza di D\u00f6nitz si stabil\u00ec nelle vicinanze del confine danese e tent\u00f2 senza successo di negoziare una pace separata con gli alleati occidentali. Tra il 4 e l'8 maggio la maggior parte delle rimanenti forze armate tedesche sparse per l'Europa si arrese senza condizioni: era la fine della seconda guerra mondiale in Europa. Alla fine delle ostilit\u00e0, a non essere occupata dagli Alleati era rimasta solo una striscia di territorio che andava dall'Alto Adige alla Boemia e alla Baviera orientale (oltre ad alcune zone isolate in Francia, in Italia, nei Paesi Bassi e in Scandinavia). Francia, Unione Sovietica, Regno Unito e Stati Uniti procedettero quindi a fissare delle zone di occupazione.\nLa guerra era stata la pi\u00f9 grande e distruttiva della storia dell'umanit\u00e0 e aveva causato sessanta milioni di morti, inclusi i milioni di persone perite durante l'Olocausto. La sola Unione Sovietica aveva perso nel corso della guerra circa venti milioni di persone. Verso la fine della guerra l'Europa contava pi\u00f9 di quaranta milioni di profughi.\nIl 5 luglio 1945, con la creazione del Consiglio di controllo alleato, le quattro potenze alleate presero il \"potere supremo per quanto riguarda la Germania\".\nLa caduta del Terzo \"Reich\".\nNell'agosto 1945 con la conferenza di Potsdam vennero stretti accordi e tratteggiata una linea per la creazione di un nuovo governo della Germania del periodo post-bellico, oltre che per i risarcimenti di guerra e per il riassetto del Paese. Tutte le annessioni di territorio tedesche in Europa avvenute dopo il 1937, come quella dei Sudeti, vennero annullate; il confine orientale della Germania venne inoltre spostato verso ovest fino alla linea Oder-Nei\u00dfe. I territori a est del nuovo confine come la Prussia Occidentale, parte della Prussia Orientale, la Slesia, due terzi della Pomerania e parte del Brandeburgo passarono alla Polonia, mentre parte della Prussia Orientale pass\u00f2 all'Unione Sovietica. La maggior parte di queste erano zone agricole, con l'eccezione della Slesia superiore che era il secondo centro tedesco come importanza per l'industria pesante. Molte citt\u00e0, sia grandi sia piccole, come Stettino, K\u00f6nigsberg, Breslavia, Elbl\u0105g e Danzica vennero svuotate della loro popolazione tedesca e tolte a loro volta dal controllo della Germania.\nLa Francia assunse il controllo di gran parte delle rimanenti fonti di carbone tedesche. Praticamente tutti i tedeschi che vivevano in Europa centrale al di fuori dei nuovi confini orientali di Germania e Austria, vennero nel giro di qualche anno espulsi, problema che riguard\u00f2 circa diciassette milioni di persone. Stime calcolano che tali espulsioni finirono per provocare tra uno e due ulteriori milioni di morti. Le zone occupate da Francia, Regno Unito e Stati Uniti in seguito diventarono la Repubblica Federale Tedesca (Germania Ovest), mentre la zona controllata dai sovietici divent\u00f2 la Repubblica Democratica Tedesca (Germania Est), con l'eccezione del settore occidentale della citt\u00e0 di Berlino.\nL'iniziale politica di occupazione repressiva degli Alleati occidentali venne radicalmente cambiata dopo pochi anni, quando la guerra fredda rese i tedeschi degli alleati importanti contro il comunismo. Entro gli anni sessanta la Germania occidentale si era gi\u00e0 ripresa economicamente, producendosi in quello che venne chiamato \"Wirtschaftswunder\" (\"miracolo economico\"), principalmente grazie alla riforma monetaria del 1948 che sostitu\u00ec il \"Reichsmark\" con il marco tedesco come valuta legale, arrestando l'inflazione galoppante, ma anche, in misura minore, all'aiuto economico sotto forma di prestiti fornito dal piano Marshall, la cui influenza venne ampliata fino a comprendere la Germania occidentale. Il recupero della Germania occidentale venne inoltre sostenuto dalle politiche fiscali e da un grande sforzo da parte dei lavoratori, che fin\u00ec anche per generare il fenomeno dei \"Gastarbeiter\".\nLa politica di smantellamento delle industrie tedesche da parte degli Alleati fin\u00ec nel 1951 e nel 1952 la Germania ader\u00ec alla Comunit\u00e0 europea del carbone e dell'acciaio. Nel 1955 l'occupazione militare della Germania occidentale fin\u00ec ufficialmente. Sotto il comunismo la Germania orientale si riprese a ritmo pi\u00f9 ridotto fino al 1990, a causa dei risarcimenti pagati all'Unione Sovietica e degli effetti negativi dell'economia centralizzata pianificata. La Germania riguadagn\u00f2 la piena sovranit\u00e0 dall'Unione Sovietica nel 1991.\nDopo la guerra i capi nazisti sopravvissuti vennero processati da un tribunale alleato a Norimberga per crimini contro l'umanit\u00e0. Una minoranza venne condannata a morte e giustiziata, mentre altri vennero incarcerati e poi rilasciati verso la met\u00e0 degli anni cinquanta sia per le loro condizioni di salute sia per l'et\u00e0 ormai avanzata, con la sola notevole eccezione di Rudolf Hess, che mor\u00ec nel carcere di Spandau, dove si trovava in stato di isolamento permanente, nel 1987. Negli anni sessanta, settanta e ottanta in Germania occidentale vennero fatti altri tentativi di portare coloro che erano direttamente responsabili di \"crimini contro l'umanit\u00e0\" davanti a un giudice. Tuttavia molti dei funzionari nazisti non di primo piano continuarono a rimanere in libert\u00e0.\nGli Alleati misero fuori legge il NSDAP, le sue organizzazioni secondarie e affiliate e la maggior parte dei suoi simboli ed emblemi (tra cui la svastica) sia in Germania sia in Austria; il divieto \u00e8 tuttora in vigore. La fine del Terzo \"Reich\" vide inoltre il tramonto di correlate espressioni di esplicito nazionalismo, come il pangermanismo e il movimento \"v\u00f6lkisch\", che prima della seconda guerra mondiale erano state ideologie diffuse e importanti della scena politica tedesca ed europea. Fedeli alle suddette ideologie rimasero solo piccole frange minoritarie.\nLe conseguenze.\nI processi a Norimberga.\nI crimini di guerra e contro l'umanit\u00e0 nazionalsocialisti ebbero l'effetto di rinvigorire il sentimento internazionalista sia in Europa occidentale sia nel blocco orientale, situazione che ebbe come risultato la creazione delle Nazioni Unite (26 giugno 1945). Uno dei primi compiti affidati all'organizzazione fu l'istituzione di tribunali speciali per giudicare i dirigenti nazisti nei processi di Norimberga, organizzati proprio nell'ex roccaforte politica del nazismo.\nIl primo e pi\u00f9 importante fu il \"Processo dei principali criminali di guerra davanti al Tribunale militare internazionale\" (IMT) che riguard\u00f2 ventiquattro tra i pi\u00f9 importanti dirigenti nazisti, tra cui Hermann G\u00f6ring, Ernst Kaltenbrunner, Rudolf Hess, Albert Speer, Karl D\u00f6nitz, Hans Frank, Julius Streicher e Joachim von Ribbentrop. Molti degli imputati furono giudicati colpevoli e dodici di essi furono condannati a morte per impiccagione. Alcuni dei condannati a morte nei loro ultimi secondi di vita inneggiarono a Hitler. Tra coloro che sfuggirono all'esecuzione vi furono G\u00f6ring (che si suicid\u00f2 con il cianuro), Hess (ex confidente di Hitler condannato all'ergastolo), Speer (architetto di Stato e in seguito ministro degli armamenti, condannato a vent'anni nonostante si fosse servito del lavoro di schiavi), Konstantin von Neurath (membro del governo del Terzo \"Reich\" che era gi\u00e0 in carica prima dell'ascesa al potere del regime) e l'economista Hjalmar Schacht (altro ministro che era stato al governo anche prima del nazismo).\nNonostante tutto, alcuni hanno accusato i processi di Norimberga di essere stati la \"giustizia del vincitore\", dal momento che non fu presa alcuna iniziativa simile per punire i crimini di guerra e contro l'umanit\u00e0 commessi durante la guerra da Alleati e sovietici.\nL'occupazione della Germania.\nDopo la sconfitta, la Germania venne provvisoriamente divisa in quattro zone:\nCon il \"Trattato Generale\" firmato il 26 maggio 1952, la repubblica federale tedesca dell'ovest fu riconosciuta come Stato sovrano. Il trattato entr\u00f2 in vigore nel 1955, l'occupazione occidentale cess\u00f2 di esistere e gli alti commissari furono sostituiti da ordinari ambasciatori.\nGeografia.\nAmministrazione.\nIl regime nazionalsocialista eredit\u00f2 l'organizzazione amministrativa e la ripartizione del territorio statale dalla decaduta Repubblica di Weimar. La Germania nel 1939 copriva una superficie di con una popolazione di abitanti. Il governo di Hitler apport\u00f2 delle modifiche che tendevano a svuotare il tradizionale sistema federale tedesco. I \"L\u00e4nder\", che traevano origine dagli antichi Stati costituenti l'impero vengono progressivamente riuniti e soppressi. Nel 1934 furono unificati i due Meclemburgo e nel 1937 fu soppresso quello di Lubecca, ritenuto territorialmente troppo limitato e assorbito dallo Schleswig-Holstein. I \"L\u00e4nder\" superstiti nel 1939 erano:\nPer rafforzare il controllo della Germania da parte di Hitler nel 1935 il regime nazista di fatto sostitu\u00ec i governi dei \"L\u00e4nder\" (Stati costitutivi) con i \"Gau\" (distretti regionali), guidati da governatori che rispondevano direttamente al governo centrale del \"Reich\" di Berlino. La riorganizzazione politica indebol\u00ec la Prussia, che storicamente aveva da sempre avuto un peso determinante sulle scelte politiche tedesche. Inoltre, nonostante la centralizzazione e l'assunzione dell'incarico di governatori dei \"Gau\", alcuni dirigenti nazisti continuarono a mantenere la carica che avevano all'interno dei \"L\u00e4nder\"; Hermann G\u00f6ring rimase \"Reichsstatthalter\" e primo ministro di Prussia fino al 1945, mentre Ludwig Siebert rimase primo ministro di Baviera. Cos\u00ec nel corso della seconda guerra mondiale lo Stato tedesco fu riorganizzato in nuovi territori interni ed esterni (annessioni fuori del territorio tedesco).\nRegioni e protettorati.\nNegli anni che precedettero la guerra, oltre alla Repubblica di Weimar, il \"Reich\" fin\u00ec per comprendere altre regioni dove vivevano popolazioni di etnia tedesca, come Austria, i Sudeti cecoslovacchi e il Territorio di Memel in Lituania. Tra le regioni conquistate dopo lo scoppio della guerra si ricordano Eupen e Malmedy, l'Alsazia-Lorena, la citt\u00e0 libera di Danzica e la Polonia.\nTra il 1939 e il 1945 il Terzo \"Reich\" govern\u00f2 l'attuale Repubblica Ceca come protettorato di Boemia e Moravia, introducendo la \"Reichsmark\" come mezzo legale di pagamento accanto alla preesistente corona e realizzando nell'ottobre del 1940 l'unione doganale con la Germania; rivendicata prima della guerra, la Slesia ceca venne incorporata nella provincia della Slesia e il Lussemburgo venne annesso nel 1942 durante la guerra. La Galizia centrale e quella polacca furono poste sotto il Governatorato Generale. Alla fine del conflitto i polacchi avrebbero dovuto essere forzatamente trasferiti dai territori settentrionali e occidentali della Polonia ante-guerra per far posto a cinque milioni di tedeschi. Per la fine del 1943 il \"Reich\" occup\u00f2 il Sud Tirolo, il Trentino, l'Istria, il Friuli e la provincia di Belluno, dando vita a due enti amministrativi, denominati Zona d'operazioni del Litorale adriatico (\"Operationszone Adriatisches K\u00fcstenland\") e Zona d'operazioni delle Prealpi (\"Operationszone Alpenvorland\"), direttamente dipendenti da Berlino. Ci\u00f2 fu possibile per via del caos in cui era precipitata l'Italia con l'armistizio di Cassibile.\nNei territori occupati che non rientravano nel progetto di annessione alla \"Gro\u00dfe-Deutschland\" vennero istituite le suddivisioni amministrative chiamate \"Reichskommissariat\". La Russia sovietica occupata dai nazisti includeva il \"Reichskommissariat Ostland\" (che comprendeva i Paesi Baltici, la parte orientale della Polonia e la parte occidentale della Bielorussia) e il \"Reichskommissariat Ukraine\". Nell'Europa del nord c'erano il \"Reichskommissariat Niederlande\" (nei Paesi Bassi) e il \"Reichskommissariat Norwegen\" (in Norvegia). Nel 1944 venne creato un \"Reichskommissariat\" franco-belga dalla precedente amministrazione militare del Belgio e della Francia del nord, anch'essa frutto della occupazione tedesca. Tali strutture avrebbero dovuto fungere da basi per la creazione di Stati satelliti filo-tedeschi, ma il corso della guerra interruppe bruscamente questi progetti.\nEconomia.\nAdottando il trasversalismo tipico del fascismo, l'economia di guerra della Germania nazista era un sistema misto di libero mercato e pianificazione statale centralizzata; lo storico Richard Overy afferma: \u00abL'economia tedesca teneva il piede in due scarpe. Non era abbastanza affidata allo Stato da poter realizzare quello che poteva fare il sistema sovietico, ma non era nemmeno cos\u00ec capitalista da poter contare, come faceva l'America, sul reclutamento dell'impresa privata.\u00bb\nQuando i nazisti salirono al governo il principale problema in campo economico era un tasso nazionale di disoccupazione vicino al 30%. Inizialmente le politiche economiche del Terzo \"Reich\" furono frutto delle idee dell'economista Hjalmar Schacht, presidente della \"Reichsbank\" (1933) e Ministro dell'economia (1934), che aiut\u00f2 il cancelliere Hitler ad avviare il risanamento, la realizzazione e il programma di riarmo del Paese. Come ministro dell'economia, Schacht fu uno dei pochi ministri a sfruttare la libert\u00e0 amministrativa consentita dall'uscita del \"Reichsmark\" dal sistema aureo per mantenere bassi i tassi di interesse e incrementare la spesa pubblica. Un ampio programma nazionale di opere pubbliche, che abbass\u00f2 la disoccupazione, venne finanziato in deficit. Effetto dell'amministrazione Schacht fu il rapidissimo calo del tasso di disoccupazione, pi\u00f9 rapido di quello di qualsiasi altro Paese durante la grande depressione. Se tale politica si potesse o meno definire di tipo keynesiano fu dibattuto da numerosi economisti gi\u00e0 durante gli anni trenta. La maggior parte degli storici oggi nega che si possa attribuire questo aggettivo alla politica economica del nazionalsocialismo. Essa ebbe fin dall'inizio come obiettivo primario la realizzazione del riarmo a tappe forzate, con bilanci militari in continuo aumento e una conseguente lievitazione della spesa pubblica; la \"Reichswehr\" composta da soldati, si ampli\u00f2 fino a comprendere milioni di uomini e nel 1936 venne ribattezzata \"Wehrmacht\".\nMentre il rigido controllo statale sull'economia e la massiccia politica di riarmo portarono durante gli anni trenta il Paese a una condizione vicina alla piena occupazione (le statistiche non comprendono le donne e i non cittadini tedeschi), tra il 1933 e il 1938 in Germania gli stipendi reali calarono circa del 25%. I sindacati vennero soppressi, cos\u00ec come i contratti collettivi e il diritto di sciopero. Venne abolito anche il diritto di licenziarsi: nel 1935 vennero istituiti i registri del lavoro e divent\u00f2 necessaria l'autorizzazione del precedente datore di lavoro perch\u00e9 una persona potesse essere assunta altrove.\nIl controllo nazista sulle attivit\u00e0 economiche comport\u00f2 una diminuita capacit\u00e0 di produrre profitto degli investimenti, che dovevano essere fatti solo su compagnie che producevano beni e prodotti richiesti dal Terzo \"Reich\". Di fatto il finanziamento statale prevaleva nettamente sull'investimento privato; nei bienni 1933-1934 la percentuale di titoli privati in circolazione diminu\u00ec fino a scendere dal 50% al circa 10% del quadrienni 1935-1938. Pesanti tasse sui profitti limitavano la capacit\u00e0 di autofinanziamento delle imprese, mentre le aziende pi\u00f9 grandi (che in genere lavoravano per appalti governativi) erano in genere esentate dal pagamento delle imposte; in pratica nel Terzo \"Reich\" il controllo del governo \"aveva ridotto l'iniziativa privata a un guscio vuoto\".\nNel 1937 Hermann G\u00f6ring sostitu\u00ec Schacht come ministro dell'economia e introdusse un piano quadriennale che avrebbe reso autosufficiente la Germania in caso di guerra riducendo le importazioni dall'estero; tra gli altri provvedimenti il piano prevedeva salari e prezzi fissati dallo stato (chi avesse violato la norma sarebbe finito in un campo di concentramento) e il rendimento dei dividendi azionari era fissato al limite massimo del 6%. Gli obiettivi strategici dovevano essere raggiunti indipendentemente dai costi (come nell'economia sovietica).\nIl piano quadriennale venne trattato nel \"Memorandum di Hossbach\" (5 novembre 1937), resoconto dell'incontro tra Hitler, l'esercito e gli addetti alla politica estera, in cui venne pianificata la guerra d'aggressione. La Germania inizi\u00f2 comunque la guerra nel 1939, mentre la conclusione del piano era prevista nel 1940; per controllare l'economia del \"Reich\" G\u00f6ring cre\u00f2 l'ufficio per il piano quadriennale. Nel 1942 gli aumentati costi del conflitto e la morte in un incidente aereo del \"Reichsminister\" Fritz Todt, crearono le condizioni perch\u00e9 alla guida delle politiche economiche si insediasse Albert Speer; Speer impiant\u00f2 in Germania un'economia di guerra che richiese lo sfruttamento su larga scala di lavoratori forzati. Per sostenere l'economia del Terzo \"Reich\" per mezzo di schiavi i nazisti sequestrarono dodici milioni di persone provenienti da circa venti nazioni europee; approssimativamente il 75% di essi proveniva dall'Europa orientale.\nOrdinamento politico.\nCon l'assegnazione della maggioranza delle posizioni di governo a membri del partito nazista per il 1935 il governo nazionale tedesco e il partito diventarono praticamente la stessa cosa. Nel 1938, per mezzo della politica della \"Gleichschaltung\", i governi locali e degli stati federati persero tutto il loro potere legislativo, rispondendo sul piano amministrativo ai capi nazisti, conosciuti come \"Gauleiter\", che governavano i \"Gau\" e i \"Reichsgau\".\nGoverno.\nLa Germania nazionalsocialista si componeva di varie strutture di potere, che cercavano tutte di guadagnarsi il favore del \"F\u00fchrer\", Adolf Hitler. In questo modo molte leggi esistenti venivano eliminate e sostituite con delle interpretazioni di quella che si riteneva fosse la volont\u00e0 di Hitler. Un alto ufficiale del partito o del governo poteva prendere un commento di Hitler e trasformarlo in una nuova legge, che Hitler avrebbe potuto approvare come disapprovare. Questo modo di procedere prese il nome di \"lavorare in direzione del \"F\u00fchrer\"\" e il governo non era coordinato e non collaborava come un blocco unico, ma operava come un gruppo di individui ciascuno dei quali cercava di guadagnare per s\u00e9 maggior potere e influenza tramite Hitler. Questo fatto rese spesso l'azione di governo molto involuta e divisa, specialmente grazie al fatto che Hitler aveva l'abitudine di fare nomine molto simili con sovrapposizioni di poteri e autorit\u00e0. Il metodo permise ai nazisti pi\u00f9 ambiziosi e con minori scrupoli di mettersi in luce assecondando le posizioni pi\u00f9 estreme e radicali dell'ideologia di Hitler, come l'antisemitismo, guadagnandosi il suo favore politico. Protette dall'efficientissima macchina della propaganda di Goebbels che ritraeva il governo come un gruppo impegnato coeso ed efficiente, le lotte interne e la conseguente legislazione caotica finirono per aumentare sempre pi\u00f9. Gli storici in materia si dividono tra \"intenzionalisti\", che credono che Hitler avesse creato tale sistema perch\u00e9 era l'unico modo di assicurarsi la totale fedelt\u00e0 dei sottoposti e di rendere impossibile una cospirazione, e \"strutturalisti\", che credono che il sistema si fosse evoluto da solo come apparente limitazione del potere assoluto di Hitler.\nIdeologia.\nIl nazionalsocialismo adottava alcuni degli elementi ideologici chiave del fascismo, che erano stati originariamente sviluppati in Italia sotto la guida di Benito Mussolini; tuttavia i nazisti non si definirono mai fascisti. Entrambe le ideologie prevedevano l'uso politico di militarismo, nazionalismo, anticomunismo e forze paramilitari ed entrambe si proponevano di creare uno Stato dittatoriale. I nazisti furono per\u00f2 molto pi\u00f9 interessati alla questione razziale di quanto lo fossero i fascisti in Italia, Portogallo e Spagna. I nazisti inoltre intendevano creare uno Stato completamente totalitario a differenza dei fascisti italiani che, pur con simili propositi, lasciarono un grado maggiore di libert\u00e0 personale ai propri cittadini. Tali differenze consentirono alla monarchia italiana di continuare a esistere e mantenere alcuni poteri ufficiali. I nazisti copiarono dai fascisti italiani buona parte della loro simbologia, trasformando ad esempio il saluto romano nel saluto nazista; entrambi i partiti organizzavano raduni di massa, si servivano di organizzazioni paramilitari in divisa fedeli al partito (le SA in Germania e le Camicie nere in Italia), Hitler e Mussolini venivano chiamati con appellativi equivalenti (\"F\u00fchrer\" e \"Duce\"), erano anticomunisti, volevano uno Stato guidato dall'ideologia e perseguivano una via di mezzo tra capitalismo e comunismo comunemente nota come corporativismo. Il partito comunque rifiutava l'etichetta di fascista, sostenendo che il nazionalsocialismo era un'ideologia originale tedesca.\nLa natura totalitaria del Partito nazionalsocialista era uno dei suoi dogmi fondamentali. I nazisti lottarono perch\u00e9 tutti i grandi conseguimenti passati della nazione tedesca e delle sue genti venissero associati agli ideali del nazionalsocialismo, anche quelli ottenuti prima che tale ideologia esistesse. La propaganda attribu\u00ec il rafforzamento degli ideali nazisti e il successo del regime ad Adolf Hitler, che veniva descritto come il genio che stava dietro ai successi del partito e alla rinascita della Germania.\nPer assicurare la riuscita dell'intento di realizzare uno Stato totalitario, la milizie paramilitari naziste, le \"Sturmabteilung\" (SA), scatenarono violenze nei confronti di appartenenti alla sinistra, comunisti, democratici, ebrei e altri oppositori o appartenenti a minoranze. Le \"squadre d'assalto\" delle SA si scontrarono duramente con gli avversari del Partito Comunista Tedesco (\"Kommunistische Partei Deutschlands\", KPD), fatto che cre\u00f2 nel Paese un clima di illegalit\u00e0 e paura. Nelle citt\u00e0 le persone temevano rappresaglie o anche la morte, se si fossero mostrate ostili ai nazisti. Data la frustrazione della gente (conseguenza della prima guerra mondiale e alla depressione) fu facile per la SA attrarre tra le proprie fila un gran numero di giovani emarginati e disoccupati appartenenti alla classe lavoratrice, rendendoli sostenitori del partito.\nLa \"questione tedesca\", come spesso si nomina la questione in storiografia, ha il suo fulcro nel problema dell'amministrazione e della sovranit\u00e0 delle regioni abitate da popolazioni di etnia tedesca nell'Europa centrale e meridionale, un tema che \u00e8 stato sempre molto importante nella storia della Germania. Il piano per mantenere la Germania territorialmente ridotta favoriva i suoi principali rivali economici, ed era la principale motivazione per la rifondazione di uno Stato polacco a spese della Germania (tramite cessione della Prussia e della Pomerania); l'obiettivo era di creare numerosi contrappesi per \"ribilanciare la potenza della Germania\", in modo da non permettere il ritorno di uno Stato egemone in Europa che destabilizzasse il controllo sul continente acquisito da Stati Uniti e Unione Sovietica.\nI nazisti sostennero l'idea della \"Gro\u00dfdeutschland\" e credevano che la riunione dei popoli germanici all'interno di un solo Stato rappresentasse un passo vitale verso il successo della nazione. Fu l'appassionato sostegno all'ideale di un solo \"Volk\" per la Grande Germania che condusse all'espansione territoriale, fornendo al Terzo \"Reich\" la legittimazione e il sostegno necessari a riconquistare territori perduti in tempi relativamente recenti, ma popolati perlopi\u00f9 da popolazioni non-tedesche, come nel caso delle province orientali perse col trattato di Versailles o a acquisire nuovi territori dove vivevano dei tedeschi come l'Austria. Anche il concetto hitleriano di \"Lebensraum\" (\"spazio vitale\"), evoluzione novecentesca del suo predecessore, il \"Drang nach Osten\", venne sfruttato dal NSDAP per legittimare la politica espansionista. Al vertice degli obbiettivi da conquistare vi erano il corridoio polacco e la citt\u00e0 di Danzica, il primo per ritrovare la continuit\u00e0 orientale tra Prussia e Pomerania e la seconda perch\u00e9 abitata soprattutto da tedeschi.\nCome ulteriore complemento alla politica razziale, con la teoria del \"Lebensraum\", secondo i progetti del \"Reich\" l'Europa orientale sarebbe stata popolata da milioni di coloni di etnia tedesca e la popolazione slava che fosse rientrata negli standard razziali stabiliti dai nazisti sarebbe stata assorbita dal \"Reich\". Coloro che invece non rispettavano gli standard razziali sarebbero stati sfruttati come manodopera a buon mercato oppure deportati pi\u00f9 a est. Il razzismo era un aspetto molto importante della societ\u00e0 del Terzo \"Reich\": i nazisti univano l'antisemitismo all'anticomunismo, considerando sia il movimento internazionale leninista sia il mercato internazionale di tipo capitalista come opera della \"cospirazione ebraica\", a causa dell'asserito alto numero di persone di origine ebraica tanto nelle file dell'alta finanza angloamericana quanto tra gli esponenti della rivoluzione bolscevica. Si riferivano a questa presunta alleanza anti-europea come alla \"rivoluzione ebraico-bolscevica dei subumani\". Queste premesse si concretizzarono durante la seconda guerra mondiale nella deportazione, nell'internamento e nel sistematico sterminio di milioni di persone, met\u00e0 delle quali erano ebrei. Furono uccisi inoltre milioni di polacchi, rom, comunisti, socialisti, anarchici, emarginati sociali, omosessuali, intellettuali non allineati e appartenenti a minoranze religiose come testimoni di Geova, cristadelfiani, membri della Chiesa confessante e massoni.\nRapporti con l'estero.\nI rapporti tra la Germania e il resto degli Stati europei si basavano essenzialmente su manovre politiche e decisioni opportunistiche. Temendo lo scoppio di una nuova guerra mondiale la Gran Bretagna e la Francia cercarono di perseguire una politica di pacificazione nei confronti della Germania, astenendosi da una politica estera aggressiva per accontentare i nazisti appena saliti al potere. Gli obiettivi di Hitler erano essenzialmente tre: stracciare il trattato di Versailles, riunificare i territori assegnati ad altre amministrazioni dal trattato stesso e procurare alla Germania il \"Lebensraum\". Nel \"Mein Kampf\" Hitler, da sempre affascinato dal mito dell'Impero britannico, aveva espresso il suo desiderio di un'alleanza con il Regno Unito, onde isolare la Francia e rivendicare i territori di Alsazia e Lorena, per poi attaccare l'Unione Sovietica.\nHitler si serv\u00ec della politica accomodante delle due pi\u00f9 grandi democrazie europee per procurarsi opportunisticamente un vantaggio quando nel marzo 1935 annunci\u00f2 che avrebbe indetto una leva militare per creare la \"Luftwaffe\"; entrambe le iniziative erano una violazione del trattato di Versailles. La sua politica estera era intesa a testare la forza di Francia e Gran Bretagna per vedere fino a che punto avrebbe potuto spingersi senza conseguenze.\nL'altro fronte su cui si muoveva era l'Italia; Hitler, da sempre grande ammiratore di Mussolini, vedeva in essa un altro naturale alleato geopolitico della Germania e pi\u00f9 volte si era dichiarato estraneo all'irredentismo tedesco nel S\u00fcdtirol in voga tra i nazionalisti tedeschi negli anni venti. Tuttavia prima della stipulazione dell'asse Roma-Berlino Mussolini era fortemente anti-hitleriano e mal tollerava la politica di \"appeasement\" condotta da Francia e Inghilterra. L'Italia si opponeva in particolar modo alle pretese del NSDAP di annettere l'Austria alla Germania. Mussolini era infatti amico personale del cancelliere austriaco Engelbert Dollfuss e il suo assassinio nel 1934 per mano di esponenti filo-tedeschi indusse Mussolini a opporsi con la forza a ogni tentativo di espansione da parte della Germania. Solo nel 1938, con un notevole riavvicinamento tra Germania e Italia in seguito alla guerra d'Etiopia, gli esponenti filo-nazisti organizzarono un colpo di Stato e presero il potere in mano; la Germania pot\u00e9 dunque penetrare nel Paese alpino e annetterlo al \"Reich\". L'Italia reag\u00ec con indifferenza, mentre l'Inghilterra di Chamberlain sperava invano che la volont\u00e0 di potenza del \"Reich\" si fosse placata con l\"'Anschluss\".\nL'annessione da parte della Germania dei Sudeti cecoslovacchi nel settembre 1938 avvenne durante dei colloqui con il primo ministro britannico Neville Chamberlain (la famosa conferenza di Monaco), nel corso dei quali Hitler, spalleggiato dal dittatore italiano Benito Mussolini, pretese che l'annessione dei territori fosse concessa. Chamberlain e Hitler giunsero a un accordo quando quest'ultimo firm\u00f2 un documento che diceva che, dopo l'annessione dei Sudeti, la Germania non avrebbe fatto altre rivendicazioni territoriali. Chamberlain valut\u00f2 tale accordo come un successo, in quanto evitava una possibile guerra con la Germania. Tuttavia i nazisti continuarono ad aiutare la dissidenza slovacca e dichiararono che quel Paese non era pi\u00f9 sotto il controllo della parte ceca della nazione.\nPer un periodo di tempo la Germania si impegn\u00f2 in negoziati informali con la Polonia riguardanti il problema della revisione dei confini, ma dopo l'accordo di Monaco e la riacquisizione del Territorio di Memel il \"Reich\" arriv\u00f2 a chiedere la cessione della Citt\u00e0 Libera di Danzica (al 97% germanofona nel 1939) e del corridoio polacco, ma la Polonia rifiut\u00f2.\nGermania e Unione Sovietica, fino ad allora notevolmente ostili l'una verso l'altra, ma accomunate dalla sfiducia verso le democrazie occidentali e dalla volont\u00e0 di espandere i propri confini rispettivamente verso est e verso ovest, iniziarono le trattative per progettare l'invasione coordinata della Polonia. Nell'agosto 1939 venne firmato il patto Molotov-Ribbentrop e i due Paesi si accordarono per spartirsi il paese lungo la linea Curzon. L'invasione ebbe inizio il 1\u00ba settembre 1939: gli ultimi tentativi di trattative diplomatiche tra Germania e Polonia fallirono e la Germania invase la Polonia come programmato. I tedeschi sostennero che il giorno prima soldati polacchi avessero attaccato delle postazioni tedesche; l'azione segn\u00f2 l'inizio della seconda guerra mondiale, in quanto gli Alleati rifiutarono di accogliere le pretese tedesche sulla Polonia e attribuirono alla Germania la responsabilit\u00e0 dell'inizio del conflitto, dichiarando guerra il 3 settembre 1939.\nTra il novembre del 1939 e il marzo del 1940 vi fu il periodo della cosiddetta \"strana guerra\", con ambedue gli eserciti che rimasero arroccati lungo le rispettive linee di difesa (linea Maginot e linea Sigfrido). Tuttavia all'inizio della primavera del 1940 la Germania inizi\u00f2 a temere che i britannici volessero interrompere la rotta commerciale tra Svezia e Germania spingendo la Norvegia verso gli Alleati, fatto che avrebbe portato gli Alleati a essere in una posizione pericolosamente vicina al territorio tedesco. Sebbene di fatto i Paesi Scandinavi volessero in realt\u00e0 restare estranei al conflitto, tra il 9 aprile e il 10 giugno la Germania invase Danimarca e Norvegia ponendo fine alla \"strana guerra\". Dopo aver conquistato anche i Paesi Bassi e aver occupato militarmente la Francia settentrionale con l'aggiramento delle truppe trincerate dietro la linea Maginot, la Germania permise al nazionalista ed eroe di guerra Philippe P\u00e9tain di creare un regime para-fascista nel sud del Paese, chiamato comunemente Governo di Vichy dalla sua capitale, posta appunto nella localit\u00e0 termale di Vichy. Seppure sottoposto a numerose influenze da parte dell'Asse, fino al 1942 il governo di Petain rimase formalmente neutrale al conflitto e godette del riconoscimento ufficiale da parte di tutte le nazioni, ad eccezione degli Alleati.\nNel maggio 1941 l'invasione tedesca della Jugoslavia (dove era appena avvenuto un colpo di Stato filo-inglese) si concluse con la suddivisione dello Stato; Hitler appoggi\u00f2 il progetto di Mussolini di creare uno stato fascista subordinato all'Asse in Croazia, chiamato Stato Indipendente di Croazia. Alla guida di quel Paese and\u00f2 l'estremista nazionalista Ante Paveli\u0107, da molto tempo in esilio a Roma, con il suo movimento degli \"Ustascia\". I territori limitrofi vennero in parte assegnati all'Ungheria, alla Germania e all'Italia, mentre a Belgrado venne creato uno Stato collaborazionista sotto il governo di Milan Nedi\u0107.\nDal giugno 1941 fino alla fine del conflitto la Germania lott\u00f2 contro l'Unione Sovietica nel tentativo di raggiungere l'obiettivo della conquista dello \"spazio vitale\" per i cittadini tedeschi. Nelle zone occupate vennero istituiti, sotto suggerimento di Alfred Rosenberg, strutture governative provvisorie in mano ai tedeschi, denominate \"Reichskommissariat\", tra cui il pi\u00f9 famoso e longevo fu il \"Reichskommissariat Ostland\". Le popolazioni slave, qualora non accettassero di unirsi alla causa tedesca, avrebbero dovuto essere sfrattate e trasferite pi\u00f9 a est per creare spazio per i coloni tedeschi.\nCambiate le sorti della guerra, la Germania fu costretta a occupare l'Italia quando Mussolini venne deposto da primo ministro dal re d'Italia e imprigionato il 25 luglio 1943, per evitare che il Paese finisse interamente nelle mani degli Alleati. Le forze tedesche liberarono Mussolini e lo aiutarono a creare uno stato repubblicano e fascista chiamato Repubblica Sociale Italiana, parzialmente dipendente dal \"Reich\". Questo fu l'ultimo atto rilevante in politica estera della Germania nazista. Il resto della guerra vide il declino delle sorti tedesche e il disperato tentativo di gerarchi come Heinrich Himmler di negoziare la pace con gli Alleati occidentali (onde concentrare le forze contro i sovietici), ma Hitler si oppose fermamente a tali proposte e consegn\u00f2 la Germania alla merc\u00e9 degli statunitensi e dei sovietici.\nGiustizia.\nLa maggior parte delle strutture giudiziarie e dei codici giuridici della Repubblica di Weimar rimasero in uso anche durante il Terzo \"Reich\", ma con significativi cambiamenti nelle procedure giudiziarie e nell'emissione delle sentenze. Il Partito nazionalsocialista era l'unico partito legalmente ammesso in Germania, mentre tutti gli altri partiti vennero messi al bando. La maggior parte dei diritti umani garantiti dalla Costituzione di Weimar vennero aboliti per mezzo di varie \"Reichsgesetze\" (leggi del \"Reich\"). Minoranze come gli ebrei, gli oppositori politici e i prigionieri di guerra vennero private della maggior parte dei diritti. Fin dal 1933 si progett\u00f2 di passare a un \"Volksstrafgesetzbuch\" (Codice penale del popolo), ma il piano non fu messo in atto fino alla fine della guerra.\nNel 1934 venne creato un nuovo tipo di tribunale, il \"Volksgerichtshof\" (Tribunale del Popolo), designato a esprimersi in casi che rivestivano una rilevanza politica. Da quell'anno fino al settembre 1944 il tribunale emise sentenze capitali, senza contare le circa emesse tra il 20 luglio 1944 e l'aprile 1945. Il pi\u00f9 importante giudice del \"Volksgerichtshof\" fu Roland Freisler, che guid\u00f2 tale corte dall'agosto 1942 al febbraio 1945.\nEsercito.\nL'esercito del Terzo \"Reich\", la \"Wehrmacht\", unific\u00f2 sotto questo nome tra il 1935 e il 1945 tutte le forze armate tedesche, l\"'Heer\" (forze di terra), la \"Kriegsmarine\" (marina), la \"Luftwaffe\" (aviazione) e il reparto militare delle \"Waffen-SS\" (ramo militare delle \"Schutzstaffel\" che rappresentava di fatto un quarto settore della \"Wehrmacht\").\nL'esercito tedesco mise in pratica concetti tattici sperimentati durante la prima guerra mondiale, combinando l'azione di forze di terra e di aria. Unendo a questo metodi di combattimento tradizionali come l'accerchiamento, l'esercito tedesco ottenne diverse vittorie molto rapide durante il primo anno di guerra, spingendo i giornalisti stranieri a creare un nuovo termine per le sue campagne militari, la guerra lampo. Si calcola che complessivamente il numero di uomini che prestarono servizio nella \"Wehrmacht\" tra il 1935 e il 1945 sia stato di circa 18,2 milioni.\nPolitica razziale.\nLe politiche sociali nazionalsocialiste in Germania avevano l'obiettivo di privilegiare chi veniva considerato appartenere alla cosiddetta razza ariana, a detrimento dei non ariani, come gli ebrei, e di altre minoranze. Per favorire gli \"ariani\" il regime port\u00f2 avanti politiche sociali quali il boicottaggio di Stato verso l'uso di tabacco e la fine del biasimo ufficiale verso i bambini tedeschi nati fuori dal matrimonio, oltre a fornire assistenza economica alle famiglie \"ariane\" con figli.\nIl Partito nazionalsocialista port\u00f2 avanti le proprie politiche razziali e sociali con la persecuzione e l'uccisione degli individui considerati socialmente indesiderabili o \"nemici del \"Reich\"\". In particolare vennero presi di mira gruppi come ebrei, zingari, testimoni di Geova, persone con disabilit\u00e0 fisiche o mentali e omosessuali.\nI piani per isolare gli ebrei e alla fine eliminarli completamente iniziarono negli anni trenta con la costruzione di ghetti, campi di concentramento e campi di lavoro; nel 1933 venne edificato il campo di concentramento di Dachau, che Himmler descrisse ufficialmente come \"il primo campo di concentramento per prigionieri politici\".\nNegli anni successivi all'ascesa al potere dei nazionalsocialisti molti ebrei vennero incoraggiati ad abbandonare il Paese e molti cos\u00ec fecero. Con l'entrata in vigore delle leggi di Norimberga del 1935 gli ebrei vennero privati della cittadinanza tedesca e vennero allontanati dai posti di lavoro statali. Anche molti ebrei che lavoravano per conto di tedeschi vennero licenziati e il loro posto dato a disoccupati tedeschi. Il governo tent\u00f2 di mandare in Polonia ebrei tedeschi di discendenza polacca, decisione che port\u00f2 all'omicidio di Ernst Eduard vom Rath da parte di Herschel Grynszpan, un ebreo tedesco che viveva in Francia. Il fatto rappresent\u00f2 il pretesto per il partito nazista per scatenare, il 9 novembre 1938, un \"pogrom\" contro gli ebrei, diretto in particolare contro le loro attivit\u00e0 commerciali. L'avvenimento prese il nome di \"Kristallnacht\" (\"notte dei cristalli\"); tale eufemismo venne usato perch\u00e9 le innumerevoli vetrine infrante resero le strade come coperte di cristallo. Entro il settembre 1939 pi\u00f9 di ebrei lasciarono la Germania, mentre il governo provvedeva alla confisca di tutti i beni che erano costretti a lasciare nel Paese.\nI nazionalsocialisti si impegnarono anche nella realizzazione di \"programmi\" che avevano come bersaglio persone ritenute \"deboli\" o \"inadatte\", come l'Aktion T4, durante la quale vennero uccisi decine di migliaia di tedeschi disabili o malati nell'intento di \"mantenere la purezza della razza superiore tedesca\", come recitava la propaganda. Le tecniche di uccisione di massa sviluppate in tali circostanze sarebbero poi state usate anche nella perpetrazione dell'Olocausto. In seguito a una legge approvata nel 1933 il regime nazista inoltre attu\u00f2 la sterilizzazione forzata di pi\u00f9 di persone identificate come portatrici di difetti ereditari, che andavano dalla malattia mentale all'alcolismo.\nUn'altra parte del programma nazionalsocialista di perseguire l'obiettivo della purezza razziale fu il progetto Lebensborn, creato nel 1936. Il progetto intendeva incoraggiare i soldati tedeschi, principalmente le SS, a riprodursi. Per questo si offrivano servizi di sostegno alle famiglie delle SS, si favoriva l'adozione di bambini di razza pura sempre da parte di famiglie di SS e vennero create in tutta l'Europa occupata case di accoglienza per donne ariane incinte di soldati tedeschi. Il progetto Lebensborn arriv\u00f2 a ricollocare forzosamente presso famiglie tedesche bambini valutati di razza pura prelevati in Paesi occupati come la Polonia.\nI nazionalsocialisti consideravano ebrei, zingari, polacchi e in genere le persone di razza slava come russi o ucraini e comunque chiunque non fosse ariano come \"Untermensch\" (\"subumani\"). Decisero cos\u00ec che i tedeschi, in quanto razza superiore (\"\u00dcbermenschlich\"), avevano il diritto biologico di deportare, eliminare e ridurre in schiavit\u00f9 tutti gli inferiori.\nIl \"Generalplan Ost\" prevedeva che dopo la fine della guerra pi\u00f9 di cinquanta milioni di slavi e baltici non germanizzati dell'Europa dell'est sarebbero stati costretti all'emigrazione forzata nei territori al di l\u00e0 degli Urali e in Siberia. Al loro posto si sarebbero insediati coloni tedeschi che avrebbero potuto disporre dello spazio vitale previsto dal \"Reich\". Herbert Backe fu uno degli ideatori del piano Hunger, che prevedeva di ridurre alla fame decine di milioni di slavi per assicurare cibo e rifornimenti ai tedeschi e alle truppe al fronte.\nAll'inizio della seconda guerra mondiale le autorit\u00e0 tedesche del Governatorato Generale nella Polonia occupata ordinarono che tutti gli ebrei fossero messi ai lavori forzati e che tutti quelli inabili al lavoro come le donne o i bambini fossero confinati all'interno dei ghetti.\nVennero ipotizzate varie soluzioni per la cosiddetta \"questione ebraica\"; uno dei metodi proposti fu la deportazione forzata di massa. Adolf Eichmann propose che gli ebrei fossero costretti a emigrare in Palestina. Franz Rademacher avanz\u00f2 invece l'idea di deportarli in Madagascar; la proposta godette dell'appoggio di Himmler e venne anche discussa tra Hitler e il dittatore italiano Mussolini, ma nel 1942 venne abbandonata in quanto irrealizzabile. L'idea di continuare le deportazioni verso la Polonia occupata trov\u00f2 l'opposizione del governatore del Governatorato Generale Hans Frank che rifiut\u00f2 di accettare gli ebrei in regioni dove erano gi\u00e0 presenti in gran numero. Nel 1942 alla conferenza di Wannsee i vertici nazionalsocialisti presero la decisione di eliminare fisicamente gli ebrei nell'ambito della discussione sulla \"soluzione finale della questione ebraica\". Campi di concentramento come Auschwitz vennero convertiti all'impiego delle camere a gas per riuscire a uccidere il maggior numero di ebrei possibile. Nel 1945 numerosi campi di concentramento vennero liberati dagli Alleati, che vi trovarono pochi superstiti in stato di grave prostrazione e malnutrizione. Si trovarono anche prove del fatto che i nazisti avevano tratto profitto dall'assassinio di massa degli ebrei non solo confiscandone le propriet\u00e0 e gli effetti personali, ma anche estraendo le otturazioni dentali in oro dai corpi dei morti.\nPolitica sociale.\nReligione.\nDiversi aspetti del nazionalsocialismo avevano una natura quasi \"religiosa\". Il culto di Hitler come \"F\u00fchrer\", le enormi adunate, i vessilli, le fiamme sacre, le processioni, le commemorazioni e i cortei funebri possono facilmente essere valutati come dei sostegni essenziali al culto della razza e della nazione della missione della Germania ariana di vittoria sui propri nemici. Tali caratteri religiosi del nazismo hanno spinto alcuni studiosi a considerare il nazismo come una sorta di religione politica.\nLa dottrina contemporanea ha di fatto abbandonato la tesi della secolarizzazione e vede nell'ultima parte del XX secolo, per dirlo con le parole di Hugh Heclo, il \"rientro nell'arena politica proprio di quelle religioni tradizionali che si credeva che la modernit\u00e0 avesse reso superate\". Di conseguenza movimenti apparentemente laici come nazismo e comunismo vengono spesso descritti, con definizioni discutibili, come \"religioni politiche\" o \"fedi laiche\". Heclo, che ha pubblicato il saggio \"Christianity and American Democracy\", sostiene che \"la religione debba avere un ruolo nella vita pubblica\" e sottolinea la sua importanza in una democrazia sviluppata: \nEsaminando l'immaginario religioso del nazismo tale argomentazione sembra plausibile; chiaramente il nazismo, con il piano di Hitler di costruire una nuova capitale a Berlino (\"Welthauptstadt \"Germania), pu\u00f2 essere descritto come il tentativo di costruire una \"nuova Gerusalemme\". A partire dall'uscita del celebre saggio di Fritz Stern \"Kulturpessimismus als politische Gefahr. Eine Analyse nationaler Ideologie in Deutschland\", la maggior parte degli storici hanno visto la relazione tra nazismo e religione sotto questo profilo. Il movimento nazista e Adolf Hitler sono considerati come fondamentalmente ostili verso la cristianit\u00e0, ma non come irreligiosi. Nel primo capitolo del saggio \"The Nazi Persecution of the Churches\" John S. Conway argomenta che le chiese cristiane in Germania all'epoca della Repubblica di Weimar avevano perso la loro capacit\u00e0 di attrazione e che Hitler aveva offerto \"quello che sembr\u00f2 una necessaria fede laica al posto della dottrina cristiana caduta in disgrazia\".\nA partire dal 2003 questa interpretazione dominante \u00e8 stata tuttavia messa in discussione. Nel suo saggio \"Il Santo Reich\", lo storico Richard Steigmann-Gall giunge alla controversa conclusione che \"il cristianesimo, in ultima analisi, non rappresent\u00f2 un ostacolo per il nazismo\". Inoltre commenta il motivo per cui il nazismo \u00e8 stato spesso inteso come l'opposto del cristianesimo: \nL'opposizione al nazismo di molti seguaci delle religioni tradizionali \u00e8 solo un lato della medaglia. Tra i seguaci delle Chiese luterane tedesche i pi\u00f9 importanti membri della \"Bekennende Kirche\", Martin Niem\u00f6ller e Dietrich Bonhoeffer, si opposero al nazismo. Erano per\u00f2 parte di una minoranza tra le chiese protestanti tedesche, a paragone dei \"Deutsche Christen\" che appoggiarono il nazionalsocialismo e cooperarono con i nazisti. Nel 1933 per\u00f2 un certo numero di \"Deutsche Christen\" lasci\u00f2 il movimento dopo un comizio tenuto a novembre da Reinhold Krause che esort\u00f2, tra le altre cose, a rifiutare la Bibbia come una superstizione ebraica. In ogni caso anche la Chiesa confessante fece frequenti dichiarazioni di lealt\u00e0 verso Hitler.\nLa resistenza delle chiese verso i nazisti fu la pi\u00f9 lunga e dura confrontata a quella di qualsiasi altra istituzione tedesca; i nazisti indebolirono la resistenza delle chiese dall'interno e la maggioranza del clero fin\u00ec per appoggiare il nazionalsocialismo anche se migliaia di ecclesiastici furono mandati nei campi di concentramento.\nLe religioni organizzate in Germania: 1933-1945.\nIn Germania il cristianesimo, a partire dalla riforma protestante, si \u00e8 diviso tra cattolici e protestanti. Specifico esito della riforma nel Paese fu che le pi\u00f9 grandi confessioni protestanti si organizzarono in \"Landeskirchen\" (approssimativamente \"Chiese federali\"). In Germania la religione \u00e8 nominalmente un \"affare di Stato\". Il governo tedesco raccoglie le tasse sulla Chiesa per conto delle confessioni pi\u00f9 importanti (cattolica ed evangelica), quindi le gira alle chiese stesse. Per questa ragione l'appartenenza alla religione cattolica o protestante nel Paese viene ufficialmente registrata. \u00c8 importante tenere a mente questo aspetto di ufficialit\u00e0 quando si affrontano questioni come le convinzioni religiose di Hitler o di Goebbels. Entrambi avevano smesso di frequentare la messa cattolica e di confessarsi molto prima del 1933, ma non avevano mai abbandonato ufficialmente la Chiesa o rifiutato di pagare le tasse sulla Chiesa. Di conseguenza Hitler e Goebbels possono essere classificati come nominalmente cattolici; valutando ci\u00f2 Steigmann-Gall conclude che \"in questo contesto l'adesione nominale alla chiesa \u00e8 un indicatore del tutto inaffidabile della reale religiosit\u00e0\".\nLa \"Kirchenaustritt\": l'abbandono della Chiesa.\nAltri storici non sono d'accordo e hanno analizzato pi\u00f9 a fondo il numero di persone che abbandonarono la Chiesa in Germania tra il 1933 e il 1945. La possibilit\u00e0 di essere cancellati dai registri della Chiesa (\"Kirchenaustritt\") esisteva in Germania fin dal 1873, quando era stato introdotto da Otto von Bismarck come parte della \"Kulturkampf\" diretta contro il cattolicesimo. Per ragioni di eguaglianza l'operazione venne resa possibile anche per i protestanti e per i successivi quarant'anni in realt\u00e0 furono in maggioranza questi a servirsene. Delle statistiche sono disponibili a partire dal 1884 per le Chiese protestanti e a partire dal 1917 per quella cattolica.\nUn'analisi di questi dati per l'epoca del regime nazista \u00e8 disponibile in un saggio di Sven Granzow e altri, pubblicato in una raccolta curata da G\u00f6tz Aly. Complessivamente furono pi\u00f9 i protestanti dei cattolici ad abbandonare la loro chiesa, ma in proporzione si comportarono in modo simile. Il numero degli abbandoni raggiunse il picco nel 1939 quando la scelta venne fatta da persone. I numeri sono interpretabili non solo in relazione alla politica nazista verso le chiese (che cambi\u00f2 drasticamente dal 1935 in avanti), ma anche come un indicatore della fiducia in Hitler e nel governo nazista. Il calo numerico delle persone che lasciarono le Chiese dopo il 1942 si spiega come il frutto di una perdita di fiducia nel futuro della Germania nazista. La gente, temendo per un futuro incerto, divent\u00f2 incline a mantenere il legame con le Chiese.\nLa politica nazista verso le Chiese.\nPoco dopo la sua presa del potere in Germania il governo nazista riprese dei colloqui con la Santa Sede riguardo alla possibilit\u00e0 di sottoscrivere un concordato. In precedenza erano stati firmati dei concordati che regolavano i rapporti tra Chiesa cattolica e Stato in Baviera (1924), Prussia (1929) e Baden (1932), ma per varie ragioni le trattative a livello federale erano sempre fallite. Il \"Reichskonkordat\" venne firmato il 20 luglio 1933.\nAl pari dell'idea del concordato con i cattolici anche quella della Chiesa protestante del \"Reich\", che avrebbe unificato le varie Chiese protestanti, era stata presa in considerazione tempo prima. Hitler aveva discusso la questione fin dal 1927 con Ludwig M\u00fcller, che all'epoca era il cappellano militare di K\u00f6nigsberg.\nIl protestantesimo.\nMartin Lutero.\nNel corso della prima e della seconda guerra mondiale i \"leader\" tedeschi si servirono degli scritti di Martin Lutero per sostenere la causa del nazionalismo tedesco. In occasione del 450\u00ba anniversario della nascita di Lutero, che cadde solo pochi mesi prima della presa del potere nazista nel 1933, vi furono celebrazioni su larga scala sia da parte delle Chiese protestanti sia da parte del partito nazista. Durante una commemorazione a K\u00f6nigsberg (che dopo il 1945 divent\u00f2 Kaliningrad) Erich Koch, allora \"Gauleiter\" della Prussia Orientale, tenne un discorso che, tra l'altro, paragonava Hitler e Lutero, sostenendo che i nazisti si battevano con lo stesso spirito di Lutero. Un simile discorso potrebbe essere valutato cosa da poco, semplice propaganda; invece, come sottolinea Steigmann-Gall: \u00abI contemporanei giudicarono Koch come un buon cristiano che aveva raggiunto quella posizione (di presidente eletto di un sinodo di una chiesa provinciale) grazie a una genuina fede nel protestantesimo e nelle sue istituzioni.\u00bb\nL'importante teologo protestante Karl Barth contest\u00f2 questa appropriazione di Lutero da parte dell'Impero tedesco e della Germania nazista quando nel 1939 dichiar\u00f2 che gli scritti di Lutero venivano sfruttati dai nazisti per glorificare lo Stato e l'assolutismo di Stato: \u00abl popolo tedesco viene danneggiato dal suo errore riguardo al rapporto tra la legge e la Bibbia, tra il potere secolare e quello spirituale, in quanto Lutero separava lo Stato terreno dalla spiritualit\u00e0 interiore, limitando cos\u00ec la capacit\u00e0 dell'individuo o della chiesa di mettere in discussione le azioni dello Stato, visto come uno strumento ordinato da Dio.\u00bb Nel febbraio 1940, Barth accus\u00f2 in particolare i luterani tedeschi di aver separato gli insegnamenti della Bibbia da quanto essa dice riguardo allo Stato, legittimando cos\u00ec l'ideologia nazista. Non era l'unico ad avere tale punto di vista: pochi anni prima, il 5 ottobre 1933, il pastore Wilhelm Rehm di Reutlingen aveva pubblicamente dichiarato che \"Hitler non sarebbe stato possibile senza Martin Lutero\", anche se altri avevano fatto lo stesso commento riguardo ad altre influenze sull'ascesa al potere di Hitler. \u00abSenza Lenin, Hitler non sarebbe stato possibile\u00bb ha detto lo storico Paul Johnson, affermando che Lenin aveva fornito l'esempio per i successivi regimi totalitari.\nMovimento dei Cristiani tedeschi.\nI Cristiani tedeschi (\"Deutsche Christen\") furono il pi\u00f9 forte movimento protestante in Germania dopo le elezioni del 1932 e si proponevano di realizzare una sintesi tra il cristianesimo e l'ideologia del nazionalsocialismo. Tra i Cristiani tedeschi vi furono vari gruppi, alcuni pi\u00f9 radicali di altri, ma tutti avevano l'obiettivo di fondare un protestantesimo nazionalsocialista. I Cristiani tedeschi abolirono quelle che consideravano essere tradizioni ebraiche rimaste nel cristianesimo e alcuni di loro rifiutarono al contempo l'intero Antico Testamento. Respingevano la teologia accademica tradizionale, giudicandola sterile e non abbastanza populista, e spesso avevano posizioni anti-cattoliche. Nel novembre 1933 un raduno di massa dei Cristiani tedeschi, al quale parteciparono persone, approv\u00f2 tre principi:\nSulla base delle affermazioni del segretario nazionale Klundt fatte il 25 aprile 1933 a K\u00f6nigsberg si \u00e8 ipotizzato che Hitler si fosse convertito al protestantesimo unendosi ai Cristiani tedeschi. Il cancelliere non conferm\u00f2 n\u00e9 sment\u00ec mai la cosa, tuttavia il generale Gerhard Engel rifer\u00ec che Hitler gli aveva detto: \u00abSono cattolico come lo ero prima e lo rimarr\u00f2 sempre.\u00bb\nLudwig M\u00fcller.\nLudwig M\u00fcller (1883\u20131945), dopo il suo primo incontro con Hitler, si convinse di aver ricevuto da Dio l'incarico di favorire Hitler stesso e i suoi ideali e insieme cercarono di creare una Chiesa del \"Reich\" che unisse protestanti e cattolici. Tale Chiesa del \"Reich\" avrebbe dovuto essere una libera federazione in forma di concilio, ma subordinata allo Stato nazionalsocialista. M\u00fcller divent\u00f2 il \"leader\" dei Cristiani tedeschi che a met\u00e0 degli anni trenta raggiunsero i membri e vinsero tutte le elezioni ecclesiastiche a partire dal 1932, dopo che gli oppositori erano stati tacitati con l'espulsione o con la violenza. Non riusc\u00ec per\u00f2 nel suo intento di far adeguare tutti i cristiani al nazionalsocialismo e l'atteggiamento di sufficienza di Hitler verso i protestanti fin\u00ec per rafforzarsi: \u00abIl clero protestante non crede in nulla tranne il proprio benessere e la propria carica.\u00bb I rapporti personali tra il \"Reichsbischof\" M\u00fcller e Hitler rimasero comunque buoni fino al 1945, quando entrambi si tolsero la vita. Effetto duraturo dell'azione di M\u00fcller fu il riconoscimento da parte dello Stato nazionalsocialista della Chiesa tedesca evangelica come soggetto giuridico il 14 luglio 1933, per mezzo di una legge che si proponeva di unire Stato, popolo e Chiesa come fossero una cosa sola.\nConsiderazioni generali.\nIl livello dei legami tra nazismo e le Chiese protestanti \u00e8 stato oggetto di discussioni per decenni. Un primo problema \u00e8 che la definizione di protestantesimo racchiude un gran numero di enti religiosi, molti dei quali avevano scarsi rapporti reciproci. Inoltre il protestantesimo tende ad ammettere maggiori differenze tra una congregazione e l'altra di quanto non facciano il cattolicesimo o la Chiesa ortodossa, fatto che rende problematico l'individuazione di \"posizioni ufficiali\" dei vari raggruppamenti. Va anche detto che molte organizzazioni protestanti si opposero vigorosamente al nazismo quando la natura di tale movimento divent\u00f2 di pi\u00f9 facile comprensione. Molti protestanti, tra cui il reverendo Martin Niem\u00f6ller, arrestato nel 1937 con l'accusa di \"abuso del pulpito per diffamare lo Stato e il partito e attaccare l'autorit\u00e0 del governo\", opposero resistenza e alcuni pagarono anche con la vita il loro tentativo. Le forme o correnti del protestantesimo che sostenevano il pacifismo, l'anti-nazionalismo o l'eguaglianza razziale furono quelle inclini a opporsi al nazismo con la maggiore fermezza. Tra i gruppi protestanti o di derivazione protestante noti per la loro opposizione al nazismo vi furono i testimoni di Geova e la Chiesa confessante. Molti dei loro membri morirono nei campi o mentre combattevano fieramente i nazisti.\nIn ogni caso per\u00f2 i luterani votarono per Hitler in numero maggiore rispetto ai cattolici. La composizione sociale dei vari \"L\u00e4nder\" tedeschi, relativamente al rapporto tra classi e confessioni religiose, era diversa; Richard Steigmann-Gall sostiene l'esistenza di un legame tra varie congregazioni protestanti e il nazismo, mettendo soprattutto in evidenza come Hitler citasse come esempio i pamphlet antisemiti di Lutero e accusando le istituzioni luterane di aver sostenuto Hitler stesso.\nLa piccola comunit\u00e0 metodista dell'epoca era considerata come straniera; questo derivava dal fatto che il metodismo era nato in Inghilterra e non si era sviluppato in Germania fino al XIX secolo a opera di Christoph Gottlob M\u00fcller e Louis Jacoby. A causa di tali premesse i metodisti avvertivano l'esigenza di essere \"pi\u00f9 tedeschi dei tedeschi\" per non destare sospetti. Il vescovo metodista John L. Nelsen si rec\u00f2 negli Stati Uniti per conto di Hitler per proteggere la propria Chiesa, ma in lettere private rivelava di temere e odiare il nazismo, finendo quindi per ritirarsi in Svizzera. L'altro vescovo metodista Friedrich Heinrich Otto Melle assunse una posizione molto pi\u00f9 collaborazionista e apparentemente sostenne sinceramente il nazismo. Riteneva che servire il \"Reich\" fosse sia un dovere patriottico sia un mezzo per progredire. Per mostrargli la propria gratitudine nel 1939 Hitler fece una donazione di marchi a una comunit\u00e0 metodista per finanziare l'acquisto di un organo. Al di fuori della Germania il punto di vista di Melle veniva completamente rifiutato dalla maggior parte dei metodisi.\nIl capo della parte di battisti favorevoli al nazismo fu Paul Schmidt. Hitler spinse per la riunificazione dei protestanti favorevoli al nazismo nella Chiesa protestante del \"Reich\", guidata da Ludwig M\u00fcller. L'idea di una simile \"Chiesa nazionale\" era in effetti concepibile analizzando la storia delle tendenze prevalenti del protestantesimo tedesco, ma Chiese nazionali fedeli soprattutto allo stato erano in generale vietate da anabattisti, testimoni di Geova e cattolici.\nNel corso degli anni trenta Hitler tent\u00f2 di nazionalizzare le Chiese tedesche (Cristiani tedeschi), ma alcuni protestanti opposero resistenza creando la Chiesa confessante.\nDopo il fallimento dell'attentato a Hitler del 1943 in cui furono coinvolti Martin Niem\u00f6ller, Dietrich Bonhoeffer e altri membri della Chiesa confessante, Hitler ordin\u00f2 l'arresto dei protestanti, soprattutto di membri del clero luterano. Anche il clero cattolico veniva perseguitato se manifestava idee contrarie al regime. A Dachau esisteva una speciale sezione dedicata ai preti. Dei 2\u00a0720 sacerdoti (dei quali 2\u00a0579 cattolici) imprigionati a Dachau, non sopravvissero. La maggioranza di essi era polacca (1780), dei quali 868 persero la vita.\nCattolicesimo.\nL'atteggiamento del partito nazista nei confronti della Chiesa cattolica variava dalla tolleranza al quasi totale allontanamento e molti nazisti erano anticlericali. Il nazismo inoltre presentava degli aspetti di tipo chiaramente pagano. Si \u00e8 detto che la Chiesa e il fascismo non possono mai avere un legame duraturo, perch\u00e9 entrambi sono una \"holistic Weltanschauung\" e richiedono la totale dedizione della persona.\nAnche se Hitler e Mussolini erano entrambi anticlericali capirono che sarebbe stata una mossa avventata iniziare la loro \"Kulturkampf\" prematuramente, cos\u00ec lo scontro, inevitabile in futuro, venne momentaneamente rimandato mentre dedicavano la loro attenzione ad altri nemici.\nBernhard Stempfle.\n Tuttavia nel 1934, dopo la \"notte dei lunghi coltelli\", Stempfle venne trovato morto in un bosco nei pressi di Monaco di Baviera con una coltellata al cuore e tre pallottole in testa. Stempfle era membro dell'Ordine di San Girolamo e alcune fonti sostengono che il motivo della sua morte sia stato probabilmente un segreto riguardante Hitler di cui era a conoscenza. La tesi che Stempfle fosse il confessore di Hitler va per\u00f2 fermamente respinta, dal momento che Hitler, dopo aver lasciato la famiglia in Austria prima della prima guerra mondiale, non ricevette pi\u00f9 alcun Sacramento.\nLa gerarchia ecclesiastica.\nLa natura dei rapporti tra il partito nazista e la Chiesa cattolica \u00e8 piuttosto complessa. Prima dell'ascesa al potere di Hitler molti sacerdoti e \"leader\" cattolici si opposero con vigore al nazismo sostenendone l'incompatibilit\u00e0 con i valori morali cristiani. Dopo la conquista del potere l'iscrizione al partito non fu pi\u00f9 vietata e la Chiesa cattolica cerc\u00f2 attivamente opportunit\u00e0 per collaborare con il governo nazista. Durante il suo processo Franz von Papen disse che fino al 1936 la Chiesa cattolica aveva inseguito un allineamento da parte dei cristiani rispetto agli aspetti benefici che, egli sostiene, vedeva nel nazionalsocialismo. Tale affermazione fu fatta dopo che papa Pio XII aveva revocato la nomina di Von Papen a \"Cappellano di Sua Santit\u00e0\" e ambasciatore presso la Santa Sede, ma prima della sua riabilitazione fatta da papa Giovanni XXIII.\nNel 1937 papa Pio XI eman\u00f2 l'enciclica \"Mit brennender Sorge\" con cui condannava l'ideologia nazista e soprattutto la politica della \"Gleichschaltung\" diretta contro l'influenza della religione sull'educazione, oltre al razzismo e all'antisemitismo nazista. L'enciclica \"Humani generis unitas\", completata ma mai firmata a causa della morte del papa, non venne invece mai resa pubblica. La forte opposizione cattolica ai programmi di eutanasia port\u00f2 alla loro conclusione il 28 agosto 1941 (secondo lo Spielvogel pp.\u00a0257\u2013258); al contrario i cattolici solo in alcune occasioni protestarono contro l'antisemitismo dei nazisti in maniera paragonabile, con l'eccezione di alcuni vescovi e sacerdoti come il vescovo di M\u00fcnster Clemens von Galen.\nNella Germania nazista tutti gli oppositori politici noti venivano imprigionati e quindi anche alcuni sacerdoti tedeschi vennero mandati nei campi di concentramento, tra i quali il rettore della Cattedrale cattolica di Berlino Bernhard Lichtenberg e il seminarista Karl Leisner. Hitler per\u00f2 non venne mai scomunicato dalla Chiesa cattolica. Si sa che molti vescovi cattolici in Germania e Austria incoraggiarono i fedeli a pregare \"per il \"F\u00fchrer\"\"; questo a dispetto del fatto che il \"Reichskonkordat\" originale del 1933 tra Germania e Santa Sede avesse proibito al clero di partecipare attivamente alla politica.\nVi sono state critiche per il fatto che i pontificati guidati da Pio XI e Pio XII, prima del 1937 erano stati cauti riguardo alla diffusione dell'odio razziale su scala nazionale. Nel 1937, poco prima della pubblicazione dell'enciclica anti-nazista, il cardinale Pacelli a Lourdes aveva condannato la discriminazione nei confronti degli ebrei e il neopaganesimo del regime nazista. L'8 settembre 1938 Pio XI fece una dichiarazione in cui parlava dell'inammissibilit\u00e0 dell'antisemitismo. Pio Xi potrebbe aver sottovalutato il grado di influenza che le idee di Hitler avrebbero avuto sulla popolazione civile, in quanto sperava che il Concordato avrebbe protetto l'influenza della Chiesa cattolica tra la gente. Il modo in cui si \u00e8 evoluto il livello di consapevolezza Vaticano riguardo alla situazione ha esposto la Santa Sede ad accuse di debolezza, lentezza e anche di colpevolezza. Le colpe sono pi\u00f9 evidenti in certi casi; ad esempio, secondo Daniel Goldhagen e altri storici, dopo la firma del Concordato la gerarchia ecclesiastica tedesca cambi\u00f2 radicalmente posizione rispetto alla precedente ferma condanna del nazismo da parte dei vescovi. Meno evidenti sono in altri casi; ad esempio, all'estremo opposto si posizion\u00f2 la gerarchie cattolica olandese, che nel 1941 condann\u00f2 ufficialmente e formalmente il nazismo e per questo motivo dovette affrontare l'uso della violenza verso i sacerdoti e la loro deportazione, oltre ad attacchi violenti nei confronti di monasteri e ospedali cattolici e alla deportazione ad Auschwitz di migliaia di ebrei che venivano nascosti dalle stesse istituzioni cattoliche; tra questi la famosa santa Edith Stein. Allo stesso modo la gerarchia della Chiesa cattolica polacca fu violentemente attaccata dai nazisti e vide migliaia dei suoi membri inviati nei campi di concentramento o semplicemente uccisi; celebre esempio fu padre Maksymilian Kolbe. La maggior parte delle gerarchie cattoliche nelle varie nazioni assunse una posizione intermedia, oscillando tra il collaborazionismo e la resistenza attiva.\nParallelamente alle pi\u00f9 dure accuse di collaborazionismo \u00e8 stata da alcuni fatta la considerazione che il nazismo avesse modellato la propria struttura e organizzazione su quella pontificia. Ad esempio gli abiti speciali, il confino nei ghetti e i simboli sugli abiti imposti agli ebrei un tempo erano state misure comuni nello Stato della Chiesa. Anche gli stessi nazisti si vedevano come dei reali sostituti del cattolicesimo, del quale riprendevano il senso di unit\u00e0 e il rispetto per la gerarchia.\nNel 1941 le autorit\u00e0 naziste ordinarono lo scioglimento di tutti i monasteri e di tutte le abbazie sul territorio del \"Reich\" e molti vennero occupati dalle Allgemeine SS guidate da Himmler. Tuttavia il 30 luglio 1941 l\"'Aktion Klostersturm\" (\"Operazione monastero\") venne chiusa da un decreto di Hitler che temeva che le crescenti proteste da parte della parte cattolica della popolazione tedesca potessero sfociare in ribellioni e forme di resistenza passiva, danneggiando lo sforzo bellico nazista sul fronte orientale.\nIstruzione e educazione.\nI programmi di istruzione, sotto il regime nazista, erano incentrati su biologia razziale, politica demografica, storia, geografia e soprattutto sulla forma fisica. La politica antisemita condusse all'espulsione di tutti gli insegnanti, professori e dirigenti ebrei dal sistema educativo. A tutti i professori universitari venne imposta l'iscrizione all'Associazione nazionalsocialista dei docenti universitari per poter esercitare la professione.\nStato sociale.\nRecenti ricerche di studiosi come G\u00f6tz Aly hanno posto l'attenzione sul ruolo svolto dal diffuso programma di \"welfare\" (Stato sociale) dei nazisti nel procurare un lavoro ai cittadini tedeschi disoccupati e assicurare loro uno standard di vita minimo accettabile. Al centro del programma c'era l'idea di una comunit\u00e0 nazionale tedesca. Per aiutare la crescita di un sentimento comunitario l'organizzazione \"Forza attraverso la gioia\" (\"Kraft durch Freude\", KdF) forniva attivit\u00e0 ricreative ai lavoratori tedeschi come gite, vacanze e proiezioni cinematografiche. Molto importanti ai fini della costruzione della lealt\u00e0 verso il partito e del senso di cameratismo furono la creazione del \"Reichsarbeitsdienst\" (\"Servizio nazionale del lavoro\") e della Giovent\u00f9 hitleriana, entrambe associazioni a cui l'iscrizione era obbligatoria.\nPer quanto riguarda i beni e i consumi degna di nota fu la creazione da parte del Kdf della \"KdF Wagen\", in seguito nota come \"Volkswagen\" (\"automobile del popolo\"), progettata per essere un'auto che qualsiasi cittadino tedesco avrebbe potuto permettersi. Con lo scoppio della guerra l'auto venne convertita in veicolo militare e la produzione per usi civili venne interrotta. Altro progetto importante fu la costruzione delle \"Autobahn\" che fu il primo sistema autostradale del mondo.\nSanit\u00e0.\nSecondo le ricerche di Robert N. Proctor per il suo saggio \"The Nazi War on Cancer\" la Germania nazista vide la nascita di quello che probabilmente fu il pi\u00f9 forte movimento anti-tabacco del mondo. La ricerca anti-tabacco ricevette un forte sostegno dal governo e gli scienziati tedeschi provarono che il fumo di sigaretta poteva causare il cancro. Queste prime ricerche epidemiologiche sperimentali condussero alla pubblicazioni dei saggi di Franz H. M\u00fcller (1939) e di Eberhard Schairer ed Erich Sch\u00f6niger (1943) che dimostrarono che il fumo era uno dei maggiori fattori di rischio per il carcinoma del polmone. Il governo spinse i medici a sconsigliare ai loro pazienti l'uso di tabacco.\nLa ricerca tedesca sui pericoli del tabacco dopo la guerra venne dimenticata, per essere riscoperta dagli scienziati statunitensi e inglesi all'inizio degli anni cinquanta, mentre un pieno consenso dell'ambiente medico su di essa arriv\u00f2 solo negli anni sessanta. Gli scienziati tedeschi provarono anche che l'amianto era pericoloso per la salute e nel 1943, prima nazione al mondo, e la Germania riconobbe che malattie professionali dovute all'amianto come il cancro al polmone davano diritto a un risarcimento.\nAltri provvedimenti in favore della salute pubblica nella Germania nazista furono la depurazione delle fonti idriche, la rimozione dai prodotti di consumo di piombo e mercurio, nonch\u00e9 la campagna per indurre le donne a sottoporsi a regolari controlli per individuare eventuali tumori del seno.\nDiritti delle donne.\nI nazisti si opposero al movimento femminista sostenendo che era guidato dagli ebrei, che aveva un programma di sinistra (paragonabile al comunismo) e che era una cosa negativa sia per gli uomini sia per le donne. Il regime nazista sosteneva una societ\u00e0 patriarcale in cui le donne tedesche avrebbero dovuto riconoscere che \"il loro mondo \u00e8 il marito, la famiglia, i bambini e la casa\". Hitler sosteneva che il fatto che le donne avessero preso importanti posti di lavoro agli uomini durante la grande depressione era stato un danno per le famiglie, perch\u00e9 le donne erano pagate solo il 66% di quello che percepivano gli uomini. Partendo da tale presupposto Hitler non prese mai in considerazione di appoggiare l'idea di aumentare gli stipendi delle donne e lasciarle al lavoro, ma al contrario spinse perch\u00e9 se ne stessero a casa. Allo stesso tempo il regime chiese alle donne di sostenere attivamente lo Stato. Nel 1933 Hitler nomin\u00f2 Gertrud Scholtz-Klink capo delle Donne del \"Reich\", associazione che insegnava alle donne che il loro ruolo principale nella societ\u00e0 era di fare figli e che le donne dovevano obbedire agli uomini. Tale prescrizione si applicava persino alle donne ariane sposate con ebrei.\nIl regime nazista inoltre scoraggiava le donne dal cercare di conseguire un'istruzione superiore in scuole secondarie e universit\u00e0. Il numero di donne a cui venne permesso di frequentare l'universit\u00e0 croll\u00f2 drasticamente, passando dalle circa iscritte nel 1933 alle 51\u00a0000 del 1938. Le iscritte alla scuola superiore passarono dalle 437\u00a0000 del 1926 alle 205\u00a0000 del 1937. Tuttavia, in considerazione del fatto che gli uomini furono costretti ad arruolarsi nell'esercito durante la guerra, per il 1944 le donne finirono per costituire comunque il 50% degli allievi del sistema educativo. Vennero create organizzazioni con lo scopo di inculcare i valori nazisti nelle donne. Tra queste la sezione \"Jungm\u00e4del\" (\"Giovani ragazze\") della Giovent\u00f9 hitleriana per le bambine tra i 10 e i 14 anni e la \"Bund Deutscher M\u00e4del\" (Lega delle ragazze tedesche\") per le fanciulle dai 14 ai 18 anni.\nRiguardo alla morale sessuale delle donne il pensiero nazista si discost\u00f2 molto da quello tradizionale. I nazisti promossero un codice di condotta sessuale molto libero, guardando con favore anche alla nascita di figli al di fuori del matrimonio. Il declino del codice morale tedesco del XIX secolo ebbe un'accelerazione durante il Terzo \"Reich\", sia per la spinta dei nazisti sia per gli effetti della guerra. Con il protrarsi della guerra la promiscuit\u00e0 sessuale and\u00f2 aumentando, con i soldati non sposati che spesso avevano pi\u00f9 relazioni contemporaneamente. Anche le donne sposate spesso avevano diverse relazioni intime, sia con soldati sia con civili o lavoratori-schiavi. Le relazioni sessuali tra persone considerate ariane e quelle che non lo erano furono comunque vietate; chi fosse stato condannato per questo rischiava il campo di concentramento, mentre per i non ariani c'era la pena capitale. Un esempio del modo piuttosto cinico in cui la dottrina nazista differiva dalla pratica \u00e8 che, mentre i rapporti sessuali tra i partecipanti ai campi erano ufficialmente vietati, durante i campeggi i ragazzi e le ragazze della \"Hitlerjugend\" venivano messi a stretto contatto senza che ce ne fosse reale bisogno, proprio per favorire i rapporti.\nNella Germania nazista l'aborto era fortemente contrastato, a meno che non servisse per mantenere la purezza razziale; dal 1943 per gli autori di aborti fu istituita la pena di morte. Non era consentito mostrare in pubblico contraccettivi e Hitler in persona descrisse la contraccezione come una \"violazione della natura, degradazione della femminilit\u00e0, della maternit\u00e0 e dell'amore\".\nNonostante le limitazioni ufficiali, alcune donne riuscirono comunque a ottenere una grande visibilit\u00e0 e a essere ufficialmente elogiate per i loro conseguimenti; esempi ne sono l'aviatrice Hanna Reitsch e la regista Leni Riefenstahl.\nAmbientalismo.\nNel 1935 il regime promulg\u00f2 la \"Legge per la protezione della natura del Reich\". Anche se non era tutto frutto dell'ideologia nazista, in quanto vi si potevano trovare influenze di ideologie precedenti alla presa del potere nazista, ne rappresentava comunque bene l'orientamento. Promuoveva il concetto di \"Dauerwald\" (traducibile con \"foresta perenne\") e introduceva concetti come la gestione dei boschi e la loro protezione; inoltre introduceva delle norme tese a limitare l'inquinamento atmosferico. Tuttavia all'atto pratico le leggi e i regolamenti emanati incontrarono la resistenza di diversi ministeri che cercarono di sabotarle e vennero ostacolate dal fatto che lo sforzo bellico aveva comunque la priorit\u00e0 sulle politiche ambientali.\nProtezione degli animali.\nTra i nazisti c'erano sostenitori dei diritti degli animali, degli zoo e della fauna selvatica e il regime prese varie misure per assicurarne la protezione. Nel 1933 venne varato un rigido codice di protezione degli animali. Molti capi del partito, tra cui Hitler e G\u00f6ring, sostenevano la protezione degli animali. Molti di essi erano ambientalisti (soprattutto Rudolf Hess) e di conseguenza tali politiche ebbero un posto di rilievo durante il regime. Himmler cerc\u00f2 anche di mettere al bando la caccia. Tuttora le leggi tedesche in vigore riguardanti il benessere degli animali sono pi\u00f9 o meno delle modifiche delle leggi introdotte durante il \"Reich\".\nCultura.\nIl regime nazista cerc\u00f2 di reintrodurre i valori tradizionali nella cultura tedesca. Le forme d'arte e culturali che avevano caratterizzato il periodo della Repubblica di Weimar vennero represse. Le arti visive vennero poste sotto stretto controllo e indotte ad affrontare temi tradizionali e funzionali alla causa della Grande Germania, come la purezza razziale, il militarismo, l'eroismo, il potere, la forza e l'obbedienza. Le opere d'arte astratta e di avanguardia vennero rimosse dai musei ed esposte in particolari gallerie di \"arte degenerata\" nelle quali venivano messe in ridicolo. Tra le forme d'arte considerate \"degenerate\" il dadaismo, il cubismo, l'espressionismo, il fauvismo, l'impressionismo, la nuova oggettivit\u00e0 e il surrealismo. Le opere letterarie scritte da ebrei, autori di razze diverse dall'ariana e da oppositori del nazismo vennero distrutte dal regime. Celebre il rogo di libri messo in atto dagli studenti tedeschi nel 1933.\nNonostante il tentativo ufficiale di creare una cultura tedesca pura, una delle arti maggiori, l'architettura, sotto la guida personale di Hitler, adott\u00f2 uno stile neoclassico ispirato a quello dell'antica Roma. Tale stile era in completo contrasto con gli stili architettonici pi\u00f9 popolari dell'epoca, come l\"'art d\u00e9co\". L'architetto di Stato Albert Speer esamin\u00f2 diversi edifici di epoca romana per poi progettare palazzi governativi a essi ispirati; si venne cos\u00ec pian piano a creare un'architettura nazista con elementi e linee abbastanza definiti. Speer realizz\u00f2 strutture enormi e imponenti come quelle per le adunate del partito a Norimberga e la nuova cancelleria del \"Reich\" a Berlino. Un progetto che venne ideato, ma mai realizzato era una nuova gigantesca versione del Pantheon di Roma, chiamata \"Volkshalle\", che avrebbe dovuto essere il fulcro del culto nazista in una Berlino ribattezzata \"Welthauptstadt Germania\" una volta diventata la capitale del mondo. Si progett\u00f2 inoltre di erigere un arco di trionfo varie volte pi\u00f9 grande di quello che si trova a Parigi (Arco di Trionfo), a sua volta realizzato in stile classico. Molti dei progetti fatti per la Grande Germania sarebbero stati molto difficili da realizzare, sia per le loro dimensioni sia per le caratteristiche del suolo berlinese, piuttosto paludoso; i materiali che avrebbero dovuto essere utilizzati per la costruzione furono dirottati a sostegno dello sforzo bellico. Anche nella scultura si affermarono modelli che si ispiravano non tanto al patrimonio culturale mitologico germanico, quanto piuttosto alla produzione classica greca e romana.\nCinema e media.\nLa maggioranza dei film tedeschi del periodo furono essenzialmente opere concepite per l'intrattenimento. L'importazione di film esteri dopo il 1936 sub\u00ec delle restrizioni sul piano legale e l'industria del cinema tedesca, che venne nazionalizzata nel 1937, dovette supplire alla carenza di pellicole, soprattutto delle produzioni statunitensi. La funzione di intrattenimento divent\u00f2 sempre pi\u00f9 importante negli ultimi anni di guerra, quando il cinema serv\u00ec da distrazione rispetto ai bombardamenti alleati e alle sconfitte militari. Sia nel 1943 sia nel 1944 il numero di biglietti staccati in Germania super\u00f2 il miliardo; i pi\u00f9 grandi successi al botteghino degli anni di guerra furono \"Un grande amore\" (1942) e \"Concerto a richiesta\" (1941), che combinavano entrambi elementi del musical, del romanzo di guerra e della propaganda patriottica, \"Frauen sind doch bessere Diplomaten\" (1941), una commedia musicale, nonch\u00e9 uno dei primi film tedeschi a colori, e \"Sangue viennese\" (1942), adattamento cinematografico di un'operetta di Strauss. L'importanza del cinema come strumento dello Stato, sia per il suo valore di propaganda sia come mezzo di distrazione per il popolo, si pu\u00f2 vedere nella storia della realizzazione de \"La cittadella degli eroi\" di Veit Harlan (1945), il pi\u00f9 costoso film dell'epoca, per realizzare il quale decine di migliaia di soldati vennero tolti dalle loro postazioni militari per lavorare come comparse.\nNonostante l'emigrazione di molti cineasti e le restrizioni e il controllo politico, l'industria cinematografica tedesca introdusse diverse innovazioni tecniche ed estetiche, un esempio delle quali \u00e8 la produzione di pellicole in Agfacolor. Notevoli sotto il profilo dell'innovazione tecnico-estetica furono anche i lavori di Leni Riefenstahl. I suoi \"Il trionfo della volont\u00e0\" (1935), che documentava il raduno di Norimberga del 1934, e \"Olympia\", resoconto dei Giochi della XI Olimpiade, furono pionieristici per quanto riguarda i movimenti della macchina da presa e il montaggio e influenzarono molte pellicole di produzione successiva. Entrambi i film, ma soprattutto \"Il trionfo della volont\u00e0\", hanno comunque un contenuto discutibile e i loro meriti estetici non possono essere disgiunti dalla valutazione sulla loro funzione di strumento di propaganda per gli ideali nazionalsocialisti.\nNel XXI secolo, dopo fortunati studi, si \u00e8 scoperto che alcune delle foto e video dell'epoca sono state effettuate con l'uso della tecnologia tridemensionale e anche mediante l'utilizzo di fotocamere stereoscopiche. Un esempio viene dal libro intitolato \"Die Soldaten des F\u00fchrer im Felde\", al cui interno si trovavano appositi occhiali per la stereoscopia.\nSport.\nFondata nel 1934, la \"Nationalsozialistischer Reichsbund f\u00fcr Leibes\u00fcbungen\" (NSRL) fu l'organizzazione che si occupava dello sport durante il Terzo \"Reich\".\nLe due maggiori manifestazioni organizzate dal regime furono i Giochi della XI Olimpiade e il padiglione tedesco all'Expo di Parigi nel 1937. Le Olimpiadi del 1936 avrebbero dovuto dimostrare al mondo la superiorit\u00e0 della Germania ariana sulle altre nazioni. Gli atleti tedeschi vennero selezionati con molta attenzione, valutando non solo il loro valore, ma anche il loro aspetto ariano.\nSi \u00e8 recentemente scoperto che la comune convinzione che Hitler avesse snobbato l'atleta afroamericano Jesse Owens non \u00e8 in realt\u00e0 corretta: fu invece l'altro afroamericano Cornelius Johnson a essere trascurato da Hitler, che abbandon\u00f2 la premiazione dopo avere premiato un tedesco e un finlandese. Hitler afferm\u00f2 di non aver voluto snobbare nessuno, ma che un impegno ufficiale aveva richiesto la sua presenza. Riguardo alle cronache che dicevano che Hitler aveva deliberatamente evitato di riconoscere le sue vittorie e aveva rifiutato di stringergli la mano Owens disse: \nAggiunse poi: "}
{"id": "11389", "revid": "9", "url": "https://it.wikipedia.org/wiki?curid=11389", "title": "Kristallnacht", "text": ""}
{"id": "11390", "revid": "125818409", "url": "https://it.wikipedia.org/wiki?curid=11390", "title": "Storia della Germania", "text": "La storia della Germania \u00e8 caratterizzata da una grande complessit\u00e0, ed \u00e8 strettamente dipendente dalla definizione politico-geografica che si vuole dare al termine stesso di \"Germania\". Per Gaio Giulio Cesare tutti i territori al di l\u00e0 del fiume Reno erano Germania, in contrapposizione alla Gallia che comprendeva i territori al di qua dello stesso fiume. In et\u00e0 antica dunque, la Germania era sostanzialmente un'espressione geografica che l'Impero romano non riusc\u00ec mai a dominare in maniera completa e definitiva. In particolare la disfatta di Publio Quintilio Varo nella foresta di Teutoburgo ad opera di una coalizione di trib\u00f9 germaniche guidate dai Cherusci determin\u00f2 la rinuncia romana alla conquista in profondit\u00e0 dei territori oltre il Reno.\nDopo la caduta dell'Impero Romano, i Franchi riuscirono a sottomettere la maggior parte delle trib\u00f9 germaniche occidentali. Quando nell'843 l'Impero Franco venne diviso tra gli eredi di Carlo Magno, la parte orientale del Sacro Romano Impero divenne il Regno dei Franchi orientali. Nel 962 Ottone I restaur\u00f2 il Sacro Romano Impero, per\u00f2 senza la parte occidentale dell'impero Franco, cio\u00e8 l'attuale Francia.\nNel Medioevo i principi e duchi guadagnarono potere ai danni del potere imperiale. Gli imperatori venivano eletti dai principi ed incoronati dal Papa. Nel XVI secolo la Germania settentrionale abbracci\u00f2 le teorie di Martin Lutero mentre la parte meridionale rest\u00f2 cattolica. I protestanti e i cattolici tedeschi si scontrarono duramente nella guerra dei trent'anni (1618-1648). La lunga guerra lasci\u00f2 vaste aree della Germania spopolate. La Pace di Westfalia sanc\u00ec il tramonto dell'ideale dell'impero universale, dando spazio invece al sistema degli stati.\nDopo le guerre napoleoniche (1803-1815), la Germania inizi\u00f2 ad intraprendere la strada della modernizzazione. In questo periodo fior\u00ec la vita intellettuale e culturale tedesca. Il Regno di Prussia divenne una potenza continentale. Dopo i falliti moti rivoluzionari del 1848, l'unificazione venne raggiunta nel 1871 con la nascita dell'impero tedesco che per\u00f2 escludeva l'Austria. All'inizio del XX secolo, l'economia tedesca era la pi\u00f9 ricca d'Europa. Acquisendo alcuni territori in Africa, in Asia e in Oceania, l'impero tedesco era in grado di contrastare la supremazia francese e britannica in campo coloniale. Nella Prima guerra mondiale, l'impero tedesco, affiancato da Austria-Ungheria e Impero Ottomano, combatt\u00e9 contro l'Impero russo ad oriente e contro la Francia, la Gran Bretagna e gli Stati Uniti ad occidente. Uscita sconfitta dal conflitto, la Germania dovette subire un'umiliante trattato di pace nel 1919. Oltre a perdere le colonie d'oltremare e alcuni territori metropolitani, la Germania doveva pagare ingenti danni di guerra. L'imperatore Guglielmo abdic\u00f2 e l'aristocrazia perdette gran parte delle sue prerogative, ma non il suo ascendente sull'esercito. La Repubblica di Weimar tent\u00f2 di operare in uno Stato democratico.\nDopo la Grande depressione i tedeschi iniziarono a perdere fiducia nel governo, iniziando a polarizzarsi, da una parte nell'estrema sinistra con i movimenti comunisti, dall'altra nel Partito Nazionalsocialista di Adolf Hitler. Nel 1933 Hitler riusc\u00ec a monopolizzare il potere e a imporre uno Stato totalitario. Anche se il regime di Hitler riusc\u00ec a migliorare l'economia tedesca, inizi\u00f2 gi\u00e0 subito a perseguitare le minoranze, soprattutto quella ebraica. La politica estera aggressiva di Hitler riusc\u00ec a conquistare facilmente l'Austria e la Cecoslovacchia, ma nello sforzo di conquistare la Polonia, provoc\u00f2 l'inizio della Seconda guerra mondiale. Dopo aver firmato un patto di non aggressione con l'Unione Sovietica, la Germania nazista riusc\u00ec a conquistare gran parte dell'Europa continentale, per\u00f2 non a sottomettere la Gran Bretagna. Dopo la fallita invasione dell'Unione Sovietica nel 1941, la Germania nazista inizi\u00f2 ad indietreggiare su tutti i fronti. Gli alleati anglo-americani bombardarono gran parte delle citt\u00e0 tedesche. Nel maggio 1945 la Germania nazista venne definitivamente sconfitta. Dopo aver perso ancora ampi territori in favore della Polonia e dell'Unione Sovietica, la Germania venne divisa in due Stati: Repubblica Federale di Germania (RFG), Repubblica Democratica Tedesca (RDT). Dalle regioni orientali di Germania, inizi\u00f2 l'esodo di milioni di tedeschi verso la RFG e, in misura minore, verso la RDT. A partire dagli anni 1950 la RFG inizi\u00f2 a diventare una nazione prospera, mentre la RDT stentava ad uscire dalla crisi. Nel 1961 a Berlino venne innalzato il muro, che simboleggi\u00f2 per quasi un trentennio, la divisione tra Est e Ovest. Nel 1989 il comunismo collass\u00f2, causando la fine della RDT; i territori dell'ex Germania comunista furono incorporati nella RFG. Il recupero economico dell'est fu pi\u00f9 lento del previsto. Dopo la riunificazione, la Germania divenne sempre pi\u00f9 integrata nell'Unione Europea. Nel 2002 la Germania abbandon\u00f2 il marco tedesco per adottare l'euro.\nPreistoria e Protostoria.\nL'attuale territorio della Germania venne abitato dai primi ominidi (Homo heidelbergensis) almeno a partire da 600.000 anni fa. L'Uomo di Neanderthal, che prese nome dalla valle di Neander, si impose dal 100.000 a.C. mentre la comparsa dell'Uomo moderno si ebbe fra il 40.000 e il 35.000 a.C. circa. La Germania fu investita dall'Era glaciale nel 30.000-10.000 a.C. Il neolitico ha inizio in Germania nel VI millennio a.C. con la cultura della ceramica lineare, succeduta nel neolitico medio e recente dalle culture di R\u00f6ssen e di Michelsberg. Altre importanti culture medio-neolitiche diffuse in Germania furono la cultura del bicchiere imbutiforme, costruttrice di megaliti, e la cultura di Wartberg, anch'essa parte del circuito del megalitismo. Nel sud erano presenti inoltre la cultura di Pfyn e la cultura di Altheim.\nTra la fine del IV e l'inizio del III millennio a.C., le culture dette delle anfore globulari e della ceramica cordata segnano, secondo la teoria kurganica, l'arrivo delle prime trib\u00f9 indoeuropee provenienti da est. La cultura del vaso campaniforme, proveniente da ovest, invest\u00ec gran parte del territorio tedesco fra il III e la prima met\u00e0 del II millennio a.C. e venne seguita nei secoli successivi dall'et\u00e0 del bronzo scandinava nell'estremo nord, dalla cultura di Unetice e gruppi correlati (Adlerberg, Straubing ecc.), dalla cultura dei tumuli e infine dalla cultura dei campi di urne. Un importante reperto dell'et\u00e0 del bronzo tedesca \u00e8 il Disco di Nebra datato al 1600 a.C. \nLe differenze nella cultura materiale tra la Germania settentrionale e quella meridionale suggeriscono una prima differenziazione tra i popoli germani e i celti. Nel sud della Germania durante il I millennio a.C. si diffondono le culture di matrice celtica di Hallstatt e La T\u00e8ne, mentre nel nord un'importante cultura dell'epoca \u00e8 quella di Jastorf (Germani); nel nord-ovest e nel centro della Germania emergono rispettivamente il gruppo di Harpstedt-Nienburg e la \"cultura delle urne a forma di casa\". All'inizio del I secolo a.C. le trib\u00f9 germaniche iniziarono ad espandersi verso sud ed est entrando in contatto con le popolazioni celtico-galliche, baltiche, slave e iraniche dell'Europa centro-orientale.\nTrib\u00f9 germaniche e lotta contro Roma.\nLa prima importante occasione di contatto fra l'area germanica e le civilt\u00e0 mediterranee avvenne nel 56 a.C., quando il comandante romano Gaio Giulio Cesare attravers\u00f2 il fiume Reno. Stando al \"De bello Gallico\", l'esercito romano costru\u00ec un immenso ponte di legno in soli dieci giorni. Cesare si ritir\u00f2 in Gallia dopo aver saputo che gli Svevi si stavano ribellando.\nAll'epoca dell'imperatore Augusto, il generale Publio Quintilio Varo, governatore dal 7 d.C. della Germania resa provincia romana probabilmente dopo le campagne militari del 12-9 a.C., nel 9 d.C. venne sconfitto da Arminio, capo della trib\u00f9 dei Cherusci, nella Foresta di Teutoburgo; Roma perse i territori posti tra il Reno e l'Elba. Nel 16 d.C. Arminio venne sconfitto dal generale Germanico nella battaglia di Idistaviso, tuttavia l'imperatore Tiberio volle mantenere i confini romani con la Germania attestati lungo il fiume Reno. Anche se vennero create due province con il nome di Germania Inferior e Germania Superior, la gran parte dell'attuale territorio della Germania non entr\u00f2, se non temporaneamente tra la fine del I secolo a.C. e l'inizio del I secolo d.C. come sopra menzionato, a far parte dell'Impero Romano. Verso la fine del I secolo d.C., pi\u00f9 o meno all'epoca in cui venne scritta la \"Germania\" di Publio Cornelio Tacito, le trib\u00f9 germaniche erano stanziate lungo il Reno. Dopo l'anno 200 iniziarono le prime incursioni germaniche nell'impero romano.\nIl Regno dei Franchi.\nFacendo seguito ad un secolo e mezzo di crescente pressione sulla frontiera Romana, le trib\u00f9 di Vandali, Burgundi, Alani e Svevi stazionate lungo il Reno, attraversarono il fiume nel 407, stabilendo successivamente dei Regni Germanici di breve durata in parte delle moderne Francia e Spagna. I re merovingi della trib\u00f9 germanica dei Franchi conquistarono la Gallia settentrionale nel 486.\nTra il Quinto e il Sesto secolo i Franchi sottomisero altre trib\u00f9 germaniche. Nel 496 la Svevia divenne un Ducato Franco, a seguito della battaglia di Tolbiac. Gi\u00e0 a quest'epoca il re Clotario I dominava gran parte dell'attuale Germania, da cui partiva per incursioni verso la Sassonia. La Germania meridionale restava tuttavia sotto influenza ostrogota. Nel 531 i Franchi e i Sassoni distrussero il regno di Turingia. La parte pi\u00f9 orientale del dominio dei Franchi, corrispondente all'attuale Germania centroccidentale, veniva denominata Austrasia. I Sassoni si stabilirono ad est del fiume Unstrut. Nel 718 Carlo Martello attacc\u00f2 i Sassoni, accusati di aiutare i Neustriani. Nel 743 Carlomanno attacc\u00f2 ancora i Sassoni, accusati di aver prestato aiuto ad Odilone di Baviera. Nel 751 Pipino il Breve assunse, con l'unzione della Chiesa, il titolo di Re dei Franchi. Nella seconda met\u00e0 del secolo Ottavo i re Franchi potevano godere dell'alleanza della Chiesa cattolica, cos\u00ec il re Franco Carlo Magno si lanci\u00f2 in una lunga campagna militare contro i Sassoni e gli Avari conquistando la Baviera nel 788 e la Bassa Sassonia nell'804 che furono sopraffatti e costretti a convertirsi al cattolicesimo. Carlo venne incoronato Imperatore nell'anno 800, e il suo regno si estendeva su quasi tutta la Francia e la Germania odierne, formando il nucleo di entrambe le future nazioni.\nIl Sacro Romano Impero.\nDal 771 all'814 Carlo Magno estese il suo dominio all'Italia settentrionale, inglobando il regno longobardo, e a gran parte dell'attuale Germania sconfiggendo gli Avari e i Sassoni. L'autorit\u00e0 sull'Europa di Carlo Magno venne ribadita con la sua incoronazione come imperatore avvenuta a Roma nella notte di Natale nell'800. Il Sacro Romano Impero venne diviso in Contee e i confini erano difesi dalle Marche di frontiera. Carlo Magno cre\u00f2 il feudalesimo. Il feudalesimo \u00e8 un concetto secondo cui un signore, il capo, deve avere dei vassalli, servi che proteggevano il signore. Per diventare vassalli si faceva un giuramento. Ai migliori in guerra veniva affidato un beneficio, un terreno che poi divenne feudo. Nei feudi i vassalli avevano l'immunit\u00e0 giudiziaria e potevano costruire castelli. A volte i vassalli erano pi\u00f9 ricchi del loro signore o anche del re stesso. Le fortezze imperiali, tra cui Aquisgrana, divennero centri economici e culturali di una certa importanza. Tra l'843 e l'880, a seguito delle lotte intestine fra i carolingi, il Sacro Romano Impero venne diviso. La parte ad oriente del fiume Reno si svilupp\u00f2 nel Regno dei Franchi orientali. Nella prima parte del Decimo secolo i popoli germanici dei Franchi, degli Swabi, dei Sassoni e degli Avari erano uniti sotto il regno di Enrico di Sassonia.\nNel 936 Ottone di Sassonia venne incoronato ad Aquisgrana. Ottone cerc\u00f2 di rinforzare l'autorit\u00e0 imperiale con la riaffermazione degli antichi diritti carolingi sulle nomine ecclesiastiche. Ottone strapp\u00f2 ai duchi ed agli altri nobili il diritto di nominare i vescovi e gli abati. Inoltre Ottone cerc\u00f2 di riavviare il programma carolingio di inviare missioni per convertire al cristianesimo i popoli nelle terre dell'Europa orientale. Ottone continu\u00f2 a sostenere il celibato per il clero, di modo tale che le nomine ecclesiastiche non divenissero ereditarie. Ottone fece diventare i vescovi e gli abati che aveva nominato dei veri principi dell'impero e, in questo modo, fu in grado di formare una sorta di Chiesa nazionale. Nel 951 Ottone, sposandosi con la regina Adelaide d'Italia, venne incoronato re d'Italia. Nel frattempo le minacce esterne vennero respinte con la decisiva vittoria sugli Ungari ad Augusta nel 955. Inoltre vennero assoggettate le popolazioni slave che si stanziarono tra i fiumi Elba e Oder. Ottone I mise sotto protettorato il regno di Borgogna. Nel 1033, all'epoca dell'imperatore Corrado II (il primo imperatore della dinastia salica), il Regno di Borgogna fu formalmente incorporato al Sacro Romano Impero.\nIl Papato di Roma era caduto in declino negli anni precedenti all'incoronazione di Ottone I. Durante il regno di Ottone, si complet\u00f2 la secolarizzazione del papato poich\u00e9 il Papa divenne un burattino dei tiranno locale, Alberico II, figlio di Alberico I e di Marozia che controll\u00f2 Roma dal 932 al 954. La crisi raggiunse il suo apice quando il figlio di Alberico si elesse papa Giovanni XII. Ottone marci\u00f2 su Roma e spinse Giovanni XII fuori da trono papale e presidi\u00f2 sul sinodo che depose Giovanni XII. Ottone allora insistette con l'elezione del proprio candidato, che si insedi\u00f2 al trono papale con il nome di Leone VIII (963-965). Il popolo di Roma elesse papa Benedetto V, ma Ottone imped\u00ec a Benedetto di insediarsi. Dopo la morte di Leone VIII, avvenuta nel 965, l'imperatore e la Chiesa raggiunsero un compromesso con l'elezione di Giovanni XIII. Dopo la morte di Giovanni XIII, nel 972, Ottone insistette nuovamente per un suo candidato, che divenne poi papa Benedetto VI. Questa serie di interventi da parte dell'imperatore sulle questioni papali diede inizio al controllo imperiale sul papato per gli anni successivi. Nel 962 Ottone I venne incoronato imperatore a Roma, prendendo cos\u00ec la successione di Carlo Magno, e ci\u00f2 port\u00f2 ad instaurare una forte influenza franca sul papato. Le interferenze imperiali sugli affari ecclesiastici non migliorarono la condizione della Chiesa, poich\u00e9 cambi\u00f2 solo il detentore del potere. Ci fu cos\u00ec un forte impulso per riformare la Chiesa, che per\u00f2 non venne dalle alte gerarchie ecclesiastiche, ma dai monasteri. Il monastero di Cluny divenne il centro focale di questo impulso per riformare la Chiesa.\nDurante il regno di Enrico III (1039-1056), l'impero sostenne il movimento cluniacense. L'autorit\u00e0 imperiale sul papato raggiunse il suo massimo. A Goslar venne costruito un palazzo imperiale (\"Kaiserpfalz Goslar\"). Intanto il Sacro Romano Impero continuava la sua espansione ad oriente.\nTra l'imperatore Enrico IV e papa Gregorio VII inizi\u00f2 la lotta per le investiture, cio\u00e8 sulla questione spinosa delle nomine episcopali. Dopo essere stato scomunicato, l'imperatore dovette sottomettersi al papa nel 1077. Nel 1122 con il Concordato di Worms venne raggiunta una temporanea riconciliazione tra papato e impero. La lotta per le investiture ebbe la conseguenza, a lungo termine, di indebolire la chiesa nazionale tedesca e di rafforzare i principi locali.\nDurante l'epoca delle crociate venne fondato l'ordine teutonico.\nA partire dall'anno 1100 vennero fondate nuove citt\u00e0 nelle vicinanze delle fortezze imperiali, dei castelli, dei palazzi imperiali e dei monasteri. Le citt\u00e0 si svilupparono ed iniziarono ad emanare i primi statuti municipali, mentre la popolazione rurale restava in uno stato di servit\u00f9. In particolare, alcune citt\u00e0 divennero libere citt\u00e0 imperiali, le quali non dipendevano da vescovi o da principi locali, ma erano direttamente soggette all'imperatore. Le libere citt\u00e0 erano governate da patrizi di estrazione borghese. I lavoratori delle citt\u00e0 libere si associarono in corporazioni. Intanto si increment\u00f2 il commercio verso nord e verso est, cos\u00ec i maggiori centri mercantili si associarono nella Lega anseatica.\nLa colonizzazione tedesca e la costituzione di nuove citt\u00e0 e nuovi villaggi venne avviata in territori abiatati da popolazioni slave ad est dell'Elba, come la Boemia, la Slesia, la Pomerania e la Livonia (Ostsiedlung).\nEnrico V, pronipote di Corrado II, divenne imperatore nel 1106. Il regno di Enrico V inizi\u00f2 in un periodo di guerre civili, che andavano avanti fin dal regno del padre Enrico IV. Sperando di ottenere il controllo della Chiesa all'interno dei territori imperiali, Enrico V nomin\u00f2 Adalberto di Saarbrucken nella carica di arcivescovo di Magonza. Similmente a Thomas Becket una cinquantina di anni dopo in Inghilterra, Adalberto inizi\u00f2 in modo deciso a sostenere le posizioni della Chiesa sulle autorit\u00e0 secolari, imperatore compreso. Questo port\u00f2 a una grave crisi nel 1111, che fu una continuazione della lotta per le investiture tra papato ed impero. La Chiesa riaffermava il suo diritto a nominare, o a \"investire\", le persone negli uffici ecclesiastici. Sebbene la crisi del 1111 venne in parte risolta con il Concordato di Worms del 1122, la lotta tra papato ed impero continu\u00f2 in Germania per gli anni che seguirono. Dopo la morte di Enrico V, avvenuta nel 1125, alcuni magnati dell'impero sostenevo l'elevazione al trono del duca di Svevia Federico di Hohenstaufen, nipote di Enrico. Tuttavia l'opposizione, guidata da Adalberto e dall'arcivescovo di Colonia, era molto forte, cos\u00ec i magnati elessero imperatore il duca di Sassonia Lotario di Supplimburgo. Lotario III fu un capo capace in una difficile situazione e per rafforzare la sua posizione, Lotario fece sposare la sua unica figlia ad Enrico di Baviera. Da questo matrimonio, Enrico di Baviera divenne anche erede del Ducato di Sassonia e ci\u00f2 lo rese il principe pi\u00f9 potente della Germania, nonch\u00e9 l'erede naturale alla successione imperiale. Tuttavia dopo la morte di Lotario, avvenuta nel 1137, i magnati si rifiutarono di eleggere imperatore Enrico di Baviera, cos\u00ec preferirono tornare a invocare l'elezione di un Hohenstaufen. Nel frattempo Federico di Hohenstaufen era morto e come duca di Svevia era diventato il figlio Federico (il futuro Federico Barbarossa).\nI mangati si accordarono nell'elezione di Corrado III, fratello di Federico di Hohenstaufen e zio di Federico Barbarossa. Uno dei primi atti di Corrado III fu la revoca dei due ducati ad Enrico di Baviera. Questo atto provoc\u00f2 la guerra civile in Germania meridionale e l'impero si divise in due fazioni. La fazione che sosteneva Enrico di Baviera venne chiamata \"\"Welfs\" (Guelfi), mentre l'altra fu denominata \"Waiblings\"\" (Ghibellini), che prendevano nome, rispettivamente dal capospitite del duca di Baviera e da Waiblingen, la residenza degli Hohenstaufen. Inizialmente i guelfi rappresentavano l'indipendenza ecclesiastica e i particolarismi territoriali, mentre i ghibellini rappresentavano il rafforzamento dell'autorit\u00e0 imperiale. Siccome gli interessi della Chiesa erano implicati nella lotta tra queste fazioni, questa lotta ebbe un seguito anche in Italia. La lotta tra le due fazioni continu\u00f2 per diverso tempo e con il passare del tempo, la lotta non aveva pi\u00f9 alcuna relazione con la contesa iniziale.\nTra il 1152 e il 1190, durante il regno di Federico I venne raggiunto un compromesso con i rivali guelfi, con la concessione ad Enrico il Leone del Ducato di Baviera. Con il privilegium minus, nel 1156 l'Austria divenne un ducato separato.\nNel 1180 Enrico il Leone venne bandito e il Ducato di Baviera venne dato a Otto Wittelsbach, mentre la Sassonia venne divisa.\nNel 1184-1186 l'impero degli Hohenstaufen raggiunse il suo apice, con il matrimonio del figlio di Federico Barbarossa, Enrico (il futuro Enrico VI di Svevia) con la principessa normanna Costanza d'Altavilla. Il potere dei signorotti feudali venne minato dalla nomina di ufficiali imperiali. La vita di corte fior\u00ec, portando allo sviluppo della cultura tedesca.\nTra il 1212 e il 1250 Federico II instaur\u00f2 uno Stato burocratico moderno. Riesum\u00f2 il sogno di conquista dell'Italia, entrando in collisione con il papato. In Germania garant\u00ec ampi poteri ai principi secolari ed ecclesiastici, causando la nascita di staterelli indipendenti. La lotta con il Papa indebol\u00ec la forza dell'impero, poich\u00e9 Federico II venne scomunicato per ben tre volte. Dopo la sua morte gli Hohenstaufen non furono pi\u00f9 la dinastia regnante. In seguito ci fu un periodo di interregno nel quale non ci fu un imperatore d'occidente.\nA partire dal 1226, sotto gli auspici di Federico II, i cavalieri teutonici iniziarono la conquista della Prussia dopo essere stati chiamati nella Terra di Che\u0142mno dal duca polacco Corrado I di Masovia. Dopo lunghe lotte gli antichi prussiani (di etnia baltica) vennero sottomessi e cristianizzati dai cavalieri teutonici. In seguito vennero fondate molte citt\u00e0 tedesche lungo la riva orientale del Mar Baltico. Tuttavia a partire dal 1300 l'impero iniziava a perdere territori in tutte le sue frontiere.\nIl fallimento delle negoziazioni tra Luigi IV con il papato port\u00f2, nel 1338, alla dichiarazione di Rhens, con la quale non serviva la conferma papale in caso che l'elezione dell'imperatore fosse avvenuta con il beneplacito della maggioranza dei grandi elettori.\nTra il 1346 e il 1378 l'imperatore Carlo IV cerc\u00f2 di ristabilire l'autorit\u00e0 imperiale.\nAttorno alla met\u00e0 del Trecento la Germania, come il resto dell'Europa, venne investita dalla peste nera. Gli ebrei vennero perseguitati per motivi religiosi ed economici e molti di loro furono costretti a fuggire in Polonia.\nCon la Bolla d'Oro del 1356 venne stipulato che in futuro l'imperatore doveva venir scelto da quattro principi secolari (il re di Boemia, Il Conte Palatino del Reno, il duca di Sassonia e mangravio del Brandeburgo) e tre principi spirituali (gli arcivescovi di Magonza, di Treviri e di Colonia).\nDopo la grave epidemia di met\u00e0 Trecento, si svilupp\u00f2 il sistema protocapitalista e, poco alla volta, sostitu\u00ec il feudalesimo. La famiglia dei Fugger divenne prominente nelle attivit\u00e0 mercantili e finanziarie e divent\u00f2 finanziatrice dei principi secolari ed ecclesiastici.\nL'antico ceto cavalleresco inizi\u00f2 a perdere il monopolio sull'abilit\u00e0 militare a favore degli eserciti composti da mercenari e da soldati di ventura. Le ruberie divennero comuni. Dal 1438, gli Asburgo, che controllavano la parte sudorientale dell'impero, mantennero uno stretto controllo sull'imperatore fino al 1806. Questa situazione diede impulso ad una crescente frammentazione statuale della Germania.\nTra la fine del Quattrocento e l'inizio del Cinquecento Massimiliano I tent\u00f2 di riformare l'impero: venne instaurata una corte suprema imperiale e vennero imposte delle tasse imperiali, mentre i poteri della Dieta imperiale vennero aumentati. Queste riforme vennero mortificate dalla continua frammentazione dell'impero.\nLa Riforma e la Guerra dei Trent'anni.\nAttorno all'inizio del Cinquecento, nei confronti della Chiesa romana ci fu molto scontento nel Sacro Romano Impero causato dagli abusi delle indulgenze; ci si mescolava al desiderio di profonde riforme.\nNel 1515 inizi\u00f2 la rivolta dei contadini frisoni. Comandata da Pier Gerolfs Donia e Wijard Jelckama, migliaia di frisoni combatterono contro l'espropriazione delle loro terre da parte di Carlo V. Le ostilit\u00e0 terminarono nel 1523 quando gli ultimi capi della ribellione furono catturati e poi decapitati.\nNel 1517 Martin Lutero pubblic\u00f2 le sue 95 tesi sulla piazza della sua citt\u00e0, ma non le inchiod\u00f2 sulla porta della chiesa di Wittenberg come comunemente risaputo. Pi\u00f9 plausibile sembra che uno sconosciuto abbia staccato le 95 tesi dal suo luogo originario per attaccarle alla porta della Chiesa. La lista indicava le 95 asserzioni con la quale Martin Lutero denunciava la corruzione e la cattiva linea di condotta della Chiesa Cattolica. Uno degli esempi pi\u00f9 citati, ma che per Martin Lutero non era il pi\u00f9 grave problema, era la condanna della vendita delle indulgenze; un altro punto preminente tra le 95 Tesi era l'abuso di potere da parte dell'alto clero, Papa compreso. Nonostante le Tesi di Lutero venissero condannate con l'editto di Worms del 1521, in quegli anni il movimento riformatore crebbe facilmente grazie anche alle contemporanee guerre dell'imperatore Carlo V con la Francia e con l'Impero Ottomano. Nascosto a Wartburg, Martin Lutero tradusse la Bibbia dal latino al tedesco, ponendo le basi per la lingua tedesca letteraria.\nNel 1524, seguendo le prediche dei preti riformisti contro la nobilt\u00e0, scoppi\u00f2 la guerra dei contadini tedeschi in Svevia, in Franconia e in Turingia. La rivolta, bench\u00e9 spalleggiata da alcuni nobili guerrieri come G\u00f6tz von Berlichingen e Florian Geyer (nella Franconia) e dal teologo Thomas M\u00fcntzer (in Turingia), venne tuttavia repressa dai principi territoriali. Si stima che circa 100.000 contadini vennero massacrati durante la rivolta. Con la Seconda Dieta di Spira del 1529, i principi luterani vennero messi in minoranza. Siccome la minoranza non voleva conformarsi alle decisioni prese dalla Dieta, essi si misero \"a protestare\" contro la maggioranza (da qui il termine \"protestante\").\nDal 1545 inizi\u00f2 in Germania il periodo della Controriforma. La maggior forza della controriforma cattolica fu data dall'Ordine dei Gesuiti. A partire da questo periodo la Germania centrale e nordorientale divent\u00f2 protestante, mentre la parte meridionale ed occidentale rest\u00f2 prevalentemente cattolica. Nel 1547 Carlo V sconfisse la Lega di Smalcalda, un'alleanza di principi protestanti.\nLa Pace di Augusta port\u00f2 al riconoscimento della fede luterana da parte di Carlo V. Tuttavia il trattato stipul\u00f2 che la religione di uno Stato doveva essere la religione del principe (\"Cuius regius, eius religio\").\nNel 1556 Carlo V abdic\u00f2 dal trono. L'impero degli Asburgo da allora venne diviso, poich\u00e9 si formarono due dinastie separate.\nNel 1608-1609 si formarono l'Unione evangelica e la Lega cattolica.\nDal 1618 al 1648 la guerra dei Trent'anni devast\u00f2 il Sacro Romano Impero. Tra le cause di questa lunga guerra sono: i conflitti religiosi tra protestanti e cattolici, gli sforzi dei vari principi dell'impero per accrescere il proprio potere e il tentativo da parte imperiale di ripristinare l'unit\u00e0 religiosa e politica dell'impero. L'occasione propizia per scatenare la guerra venne a seguito della rivolta della nobilt\u00e0 protestante della Boemia (Defenestrazione di Praga), tuttavia la guerra coinvolse gran parte dell'Europa con l'intervento di re Cristiano IV di Danimarca, re Gustavo Adolfo di Svezia e della Francia, sotto la reggenza del cardinale Richelieu. La Germania divenne il principale teatro di guerra tra la Francia e gli Asburgo per il predominio in Europa. La guerra dei Trent'anni provoc\u00f2 la devastazione di gran parte della Germania, la perdita di un quinto della sua popolazione, nonch\u00e9 ad un generale impoverimento.\nLa guerra dei Trent'anni termin\u00f2 nel 1648 con la pace di Vestfalia, firmata a M\u00fcnster e a Osnabr\u00fcck: alcuni territori imperiali furono persi a favore della Francia e della Svezia e i Paesi Bassi settentrionali lasciarono il Sacro Romano Impero dopo essere stati indipendenti \"de facto\" per almeno 80 anni. Il potere imperiale inizi\u00f2 a declinare quando i poteri dei principati territoriali iniziavano a crescere.\nDalle paci di Vestfalia alla dissoluzione dell'Impero.\nDal 1640 iniziava la crescita politica-militare della Prussia-Brandenburgo sotto la guida del Grande Elettore Federico Guglielmo. Con la pace di Vestfalia la Prussia si trov\u00f2 rafforzata con l'acquisizione della Pomerania Orientale. Venne instaurato un sistema di potere basato sull'assolutismo.\nNel 1701 il Grande Elettore Federico di Brandeburgo venne incoronato \"Re di Prussia\". Dal 1713 al 1740 Re Federico Guglielmo, conosciuto anche come il \"re soldato\", instaur\u00f2 uno Stato fortemente centralizzato.\nNel frattempo re Luigi XIV di Francia conquist\u00f2 parte dell'Alsazia e della Lorena (1678-83) e devast\u00f2 il Palatinato (1688-97). Luigi XIV trasse beneficio dai problemi dell'impero con i turchi, i quali stavano minacciando l'Austria. Tuttavia alla fine Luigi XIV dovette abbandonare il Palatinato.\nNel 1683 i Turchi Ottomani vennero sconfitti alle porte di Vienna da un esercito di soccorso guidato dal principe polacco Jan Sobieski, mentre la citt\u00e0 stessa resistette all'assedio grazie alla strenua difesa delle truppe imperiali sotto la guida di Carlo IV di Lorena, del principe Eugenio di Savoia e dell'elettore Massimiliano Emanuele di Baviera. Venne riconquistata l'Ungheria, ed in seguito divenne la meta per i coloni tedeschi. L'Austria, sotto la dinastia degli Asburgo, divenne una grande potenza.\nNella guerra di successione austriaca (1740-1748) Maria Teresa combatt\u00e9 con successo per ottenere il riconoscimento della sua successione per il trono d'Austria, ma a seguito della prima, della seconda guerra di Slesia e della guerra dei Sette Anni dovette cedere la Slesia a Federico II di Prussia. Dopo la pace di Hubertsburg del 1763 tra Austria, Prussia e Sassonia, la Prussia inizi\u00f2 a diventare una grande potenza europea; questo diede inizio alla rivalit\u00e0 tra Austria e Prussia per la leadership in Germania.\nA partire dal 1763, nonostante le resistenze della nobilt\u00e0, in Austria e in Prussia venne instaurato il regime dell'\"assolutismo illuminato\", con il quale il principe diventava \"il primo servo dello stato\". L'economia si svilupp\u00f2 e vennero intraprese alcune importanti riforme di tipo giuridico, tra cui l'abolizione della tortura. Inizi\u00f2 l'emancipazione dei contadini. Vennero prese misure per l'obbligo scolastico.\nNel 1772-1795 la Prussia prese parte alla spartizione della Polonia.\nNel 1792 la Prussia e l'Austria furono le prime potenze a dichiarare guerra alla Francia rivoluzionaria. Nel 1795 la Francia invase i Paesi Bassi austriaci e la riva sinistra del Reno e la Prussia abbandon\u00f2 la guerra. L'Austria continu\u00f2 a combattere la Francia fino al 1797 fino a che non venne sconfitta dall'armata di Napoleone Bonaparte in Italia e firm\u00f2 il Trattato di Campoformio con il quale perdette i Paesi Bassi meridionali e Milano e guadagn\u00f2 Venezia.\nNel 1799 le ostilit\u00e0 con la Francia ripresero nella guerra della seconda coalizione. Il conflitto termin\u00f2 con la pace di Luneville del 1801. Nel 1803, con la \"Reichsdeputationshauptschluss\" (una risoluzione della Dieta imperiale a Ratisbona), Napoleone abol\u00ec quasi tutti i principati ecclesiastici e secolari e le libere citt\u00e0. Si formarono cos\u00ec, nella Germania sudoccidentale, stati di media grandezza, mentre nella parte nordoccidentale, la Prussia acquis\u00ec nuovi territori.\nNel 1805 scoppi\u00f2 la guerra della terza coalizione. L'esercito austriaco, comandato da Karl Mack von Leiberich venne sconfitto a Ulma da Napoleone. I francesi occuparono Vienna e nel dicembre 1805 sconfissero ad Austerlitz un'armata austro-russa. Successivamente l'Austria dovette cedere Venezia e il Tirolo alla Francia e a riconoscere l'indipendenza della Baviera.\nIl Sacro Romano Impero venne formalmente sciolto il 6 agosto 1806 quando l'ultimo imperatore, Francesco II, abdic\u00f2. Da quel momento gli Asburgo mantennero ancora il titolo di \"imperatore\" ma solo \"di Austria\". Nel 1806 venne fondata la Confederazione del Reno sotto protettorato napoleonico, che comprendeva gli stati minori della Germania.\nLa Prussia si sent\u00ec sempre di pi\u00f9 minacciata dalla presenza di truppe francesi in Germania, perci\u00f2 ne chiese il ritiro. Quando la Francia rifiut\u00f2 l'invito, la Prussia dichiar\u00f2 guerra. Il risultato fu disastroso per i prussiani poich\u00e9 vennero sconfitti nella battaglia di Jena-Auerstedt. I francesi occuparono Berlino ed attraversarono l'oriente fino ad arrivare in Polonia. Il trattato di Tilsit pose fine alla guerra. La Prussia perse il 40% del suo territorio e dovette ridurre il suo esercito a 45.000 uomini. Non ci fu alcuna rivolta da parte della popolazione contro gli occupanti francesi.\nDal 1808 al 1812 la Prussia venne ricostruita e vennero intraprese una serie di riforme amministrative e sociali. Tali riforme avevano lo scopo di incoraggiare lo spirito nazionalistico nel popolo. Venne anche intrapresa una riforma modernizzatrice dell'esercito dai generali Gerhard von Schamhorst e August von Gneisenau. Venne abbandonato il reclutamento delle truppe mercenarie e il sistema disciplinare divenne pi\u00f9 umana. I soldati vennero incoraggiati a combattere per la patria e non, come in precedenza, perch\u00e9 lo comandava gli ufficiali.\nNel 1813 inizi\u00f2 la guerra di liberazione a seguito della ritirata delle armate francesi dalla Russia. Dopo la battaglia di Lipsia, la Germania venne liberata dalla dominazione francese. Venne sciolta la Confederazione del Reno.\nNel 1815 Napoleone venne definitivamente sconfitto a Waterloo dall'esercito britannico, comandato dal Duca di Wellington, e da quello prussiano, comandato da Gebhard Leberecht von Bl\u00fccher. La Prussia, dopo la guerra, guadagn\u00f2 grandi porzioni di territorio nella Germania occidentale, compresa la maggior parte della Renania, mentre ad est acquis\u00ec la Sassonia e inoltre si riprese il territorio polacco perso nel 1806.\nLa Confederazione Tedesca, ascesa della Prussia e unificazione.\nDopo la sconfitta finale di Napoleone a Waterloo, il Congresso di Vienna del 1815, sotto la direzione del principe austriaco Klemens von Metternich, ridisegn\u00f2 la mappa dell'Europa. I principi politici accordati nel Congresso di Vienna includevano le restaurazione, la legittimit\u00e0 e la solidariet\u00e0 dei principi per la repressione delle idee rivoluzionarie e nazionaliste. Nei territori dell'ex Sacro Romano Impero non venne formato uno Stato unitario tedesco, cos\u00ec al suo posto i diversi stati sovrani della Germania, circa una quarantina, formarono semplicemente una blanda confederazione, la Confederazione Tedesca, nella quale due componenti dominanti erano in competizione: Austria e Prussia, con una Dieta Federale (\"Bundestag\") a Francoforte sul Meno. Sebbene fosse un grande progresso alla precedente frammentazione del settecentesco Sacro Romano Impero, che contava ancora centinaia di staterelli, la situazione non fu del tutto soddisfacente per molti nazionalisti e nei decenni successivi, in cui stava avviandosi la rivoluzione industriale in Germania, la Confederazione Tedesca divenne ingestibile. Inoltre non tutti erano soddisfatti del ruolo egemone dell'Austria.\n e in quell'occasione vennero bruciati i libri reazionari. Nel 1819 lo studente Karl Ludwig Sand assassin\u00f2 lo scrittore reazionario August von Kotzebue perch\u00e9 aveva deriso le organizzazioni studentesche liberali. In quell'occasione il Principe Metternich utilizz\u00f2 come pretesto il crimine per chiamare una conferenza a Karlsbad, dove parteciparono l'Austria, la Prussia e altri otto stati tedeschi e dove venne emanato il decreto di Karlsbad, in cui erano contenute misure che rafforzavano la censura. Il decreto diede inoltre l'inizio alla cosiddetta \"persecuzione dei demagogi\", che era diretta contro coloro che erano accusati di propagare le idee liberali e rivoluzionarie.\nNel 1834 venne instaurato il Zollverein, una sorta di unit\u00e0 doganale che comprendeva la Prussia e la maggior parte degli stati tedeschi, ma che escludeva l'Austria. Poich\u00e9 stava sviluppandosi l'industrializzazione, diventava sempre pi\u00f9 necessario una Germania unita dal punto di vista monetario, economico, giudiziario e politico.\nNei decenni successivi, le monarchie dei vari stati si concentrarono sul tenere a bada le forze liberali, temendo che la Rivoluzione francese si ripetesse in Germania. Durante quel periodo, il liberalismo (ovvero la richiesta di riforme politiche in senso democratico) venne legata strettamente al nazionalismo (la richiesta di una Germania unita). Dopo una lunga contesa, nel 1848, la rivolta scoppi\u00f2 a Berlino, e il re Federico Guglielmo IV di Prussia fu costretto a promettere ai dimostranti una monarchia costituzionale. Un'Assemblea Nazionale venne eletta per tutti gli Stati tedeschi, che convennero a Francoforte per stilare la nuova costituzione. Per il momento in cui questo fu fatto, comunque, il movimento si era ritirato, e re Federico Guglielmo si rifiut\u00f2 di prendere la corona in quanto derivante da decisioni popolari e perci\u00f2 senza alcun valore. La rivoluzione era fallita e il parlamento di Francoforte venne sciolto. Nel 1850 vennero riportati nei rispettivi troni i principi della Confederazione Tedesca.\nGli anni Cinquanta furono un periodo di politica reazionaria. Il dissenso venne fortemente perseguito e molti tedeschi emigrarono in America a seguito del collasso della rivoluzione del 1848. Federico Guglielmo di Prussia divent\u00f2 sempre di pi\u00f9 depresso e malinconico e fu circondato da uomini che patrocinavano il clericalismo e l'assolutismo. Il popolo prussiano perse l'interesse per la politica. Nel 1857 il re ebbe un colpo apoplettico e rimase infermo, fino alla sua morte, avvenuta nel 1861. Gli succedette il fratello Guglielmo. Sebbene molto conservatore, Guglielmo, rispetto al fratello, era pi\u00f9 pragmatico e rifiut\u00f2 il misticismo e le superstizioni.\nLa pi\u00f9 significativa realizzazione di Guglielmo fu la nomina nel 1862 di Otto von Bismarck come cancelliere di Prussia. Bismarck, insieme al ministro della difesa Albrecht von Roon e a Helmuth von Moltke, pose le basi per l'unificazione tedesca.\nNel 1863-64 sal\u00ec la tensione tra Danimarca e Prussia sulla regione dello Schleswig che, diversamente dall'Holstein, non fece mai parte della Confederazione tedesca e che i nazionalisti danesi volevano incorporare nel Regno di Danimarca. La disputa port\u00f2 alla Seconda guerra dello Schleswig nel 1864. La Prussia, insieme all'Austria, riusc\u00ec a battere facilmente i danesi ed occup\u00f2 lo Jutland. La Danimarca fu costretta a cedere i regni di Schleswig e di Holstein all'Austria e alla Prussia. In seguito, la tensione crebbe tra Austria e Prussia per il governo dei due ducati: mentre l'Austria era propensa a lasciarli indipendenti all'interno della Confederazione Tedesca, la Prussia voleva annetterserli. Tutto ci\u00f2 port\u00f2 alla guerra delle sette settimane nel 1866. A Sadowa, in Boemia, l'armata prussiana, pi\u00f9 modernamente equipaggiata, riusc\u00ec a battere l'esercito austriaco. Dopo il conflitto, l'Austria, a parte Venezia, non perse territorio e pag\u00f2 solo una modesta indennit\u00e0 per i danni di guerra. La sconfitta austriaca a Sadowa fu accolta con un grande shock, specialmente in Francia, poich\u00e9 Napoleone III sperava che le due potenze si indebolissero in un lungo conflitto, per poi approfittarne e conquistare del territorio in terra tedesca. La Francia ora si trovava di fronte a una nuova superpotenza continentale: la Prussia.\nL'Impero Tedesco (1871-1918).\nEt\u00e0 di Bismarck.\nDopo la vittoria a Sadowa aumentarono le tensioni con la Francia di Napoleone III. Nel 1868 la regina Isabella II di Spagna venne detronizzata dopo una rivoluzione, rendendo cos\u00ec vacante il trono spagnolo. Quando la Prussia tent\u00f2 di insediare sul trono spagnolo il principe Leopoldo, un candidato degli Hohenzollern, la Francia protest\u00f2. Nel luglio 1870 la Francia dichiar\u00f2 guerra alla Prussia, ma venne sconfitta. Si susseguirono una serie di vittorie tedesche nella Francia nordorientale. Una parte dell'esercito francese venne assediato a Metz. Dopo alcune settimane la maggior parte dell'esercito francese fu costretto a capitolare nella fortezza di Sedan. L'imperatore Napoleone III venne imprigionato e a Parigi venne improvvisamente proclamata una repubblica. Il nuovo governo repubblicano, capendo che la Germania vittoriosa avrebbe richiesto di acquisire nuovi territori, si decise a combattere. Cos\u00ec il nuovo governo inizi\u00f2 a radunare nuove forze militari. Intanto i tedeschi si stavano preparando ad assediare Parigi. Parigi si arrese all'inizio del 1871. La Francia fu costretta a pagare un'ingente somma per i danni di guerra e a cedere alla Germania l'Alsazia e la Lorena. Fu una pace amara che lasci\u00f2 la Francia assetata di rivincita.\nI successi militari prussiani, particolarmente nella guerra austro-prussiana e nella guerra franco-prussiana (1870-1871), portarono alla formazione dell'Impero tedesco come stato nazionale dominato dall'influenza della Prussia. Durante l'assedio di Parigi, il 18 gennaio 1871, i principi tedeschi riuniti nella sala degli specchi a Versailles proclamarono Guglielmo di Prussia \"Imperatore tedesco\". Cos\u00ec venne fondato l'impero tedesco, formato da 25 stati, di cui tre citt\u00e0 libere. Otto von Bismarck rimase cancelliere dell'impero. Venne scelta sostanzialmente la soluzione della \"Piccola Germania\" poich\u00e9 l'Austria non venne inclusa nel nuovo impero. Il nuovo impero fu caratterizzato da un crescente entusiasmo, poich\u00e9 la nazione tedesca stava diventando anche una vigorosa potenza industriale. Il cambiamento dal tranquillo ordine della Germania di antico regime fu improvviso, cos\u00ec molti nobili si risentirono di essere rimpiazzati nella gerarchia sociale dai nuovi ricchi di estrazione borghese. Tuttavia i nobili restavano testardamente attaccati al potere politico. Inoltre la nobilit\u00e0 restava un modello da imitare; infatti nella Germania imperiale si dava molto pi\u00f9 peso a chi possedeva medaglie, rispetto a chi aveva il conto in banca pi\u00f9 alto. Berlino non divenne mai un centro culturale di prima importanza come Londra, Parigi o Vienna. L'impero fu distintamente autoritario ed era retto da una monarchia costituzionale. Il parlamento (\"Reichstag\") veniva eletto a livello nazionale e aveva il potere legislativo. Il governo era invece nominato dall'Imperatore (Kaiser) il Cancelliere del Reich, che rappresentava l'esecutivo. Questi non aveva per\u00f2 alcun potere di legiferare, a differenza dei colleghi degli Stati democratici parlamentari, ed era quindi dipendente dal Reichstag, che poteva in qualsiasi momento mettere in crisi il governo e costringerlo alle dimissioni. L'imperatore era anche il comandante supremo delle forze armate e l'arbitro indiscusso della politica internazionale. La costituzione garantiva tuttavia una certa libert\u00e0 di parola, di stampa, di religione e di associazione. L'impero ebbe tre sovrani: Guglielmo I (gi\u00e0 re di Prussia, fu proclamato imperatore a Versailles nel 1871), Federico III (1888, l'Anno dei tre imperatori), e Guglielmo II, che abdic\u00f2 nel 1918 dopo la sconfitta nella prima guerra mondiale, pur continuando a mantenere il titolo di Re di Prussia inutilmente, dato che poco dopo fu proclamata la repubblica in Germania.\nLa politica domestica di Bismarck come cancelliere della Germania unita erano caratterizzate da una forte avversione verso i nemici, veri o presunti, dello Stato prussiano protestante. Nella cosiddetta \"Kulturkampf\" (1872-1878) si tent\u00f2 di limitare l'influenza della Chiesa Cattolica e il suo braccio politico, il partito cattolico, attraverso varie misure, come l'introduzione del matrimonio civile, ma senza molto successo. La Kulturkampf era osteggiata non solo dai cattolici, ma anche dai protestanti, cos\u00ec dopo solo pochi anni venne abbandonata. Milioni di sudditi dell'impero tedesco non germanofoni, come francesi, danesi e polacchi, vennero discriminati. Fu anche attuata una politica di germanizzazione.\nL'altra minaccia percepita da Bismarck fu l'ascesa del Partito Socialista, di cui lo scopo dichiarato era l'instaurazione di un nuovo ordine socialista attraverso la trasformazione delle esistenti condizioni politiche e sociali. A partire dal 1878 Bismarck tent\u00f2 di reprimere il movimento socialista mettendolo al bando. Tuttavia attraverso la creazione dello stato sociale, Bismarck sper\u00f2 di guadagnare le simpatie delle classi lavoratrici dell'impero.\nLa politica estera di Bismarck dopo il 1871 fu improntata alla conservazione e fu segnata soprattutto dal timore di una possibile alleanza franco-russa che, in caso di guerra, avrebbe intrappolato la Germania.\nNel 1872 venne stipulata la Lega dei tre imperatori, un'alleanza tra Austria, Germania e Russia. Si dichiar\u00f2 anche che il repubblicanesimo e il socialismo erano nemici comuni. e che le tre potenze avrebbero discusso insieme la politica estera. Bismarck aveva bisogno di intrattenere buone relazioni con la Russia, in modo da isolare la Francia. Nel 1877-78 la Russia intraprese una vittoriosa campagna militare contro l'impero ottomano e tent\u00f2 di imporre il trattato di Santo Stefano. Questi avvenimenti agitarono la Gran Bretagna, poich\u00e9 era preoccupata di preservare l'impero ottomano e di prevenire una possibile conquista russa del Bosforo. Nel 1878 la Germania ospit\u00f2 il congresso di Berlino, nel quale venne accordato un trattato di pace. In seguito la Russia inizi\u00f2 a mirare la sua espansione ad oriente, restando per molti anni inattiva in Europa. La Germania non aveva interessi diretti nei Balcani, anche se il re Carlo di Romania era un principe tedesco.\nNel 1879 Bismarck form\u00f2 una Duplice alleanza tra Germania e Austria-Ungheria, con il fine di una reciproca assistenza militare in caso di attacco da parte della Russia, la quale non era soddisfatta degli accordi raggiunti a Berlino.\nLa nascita della Duplice Alleanza port\u00f2 alla Russia di intrattenere delle posizioni pi\u00f9 concilianti e nel 1887 Germania e Russia stipularono il Trattato di controassicurazione, nel quale le due potenze si accordarono per un mutuo aiuto militare in caso di attacco alla Germania da parte della Francia o di attacco alla Russia da parte dell'Austria-Ungheria.\nNel 1882 venne stipulata la Triplice alleanza tra Italia, Germania ed Austria-Ungheria. L'Italia volle difendere i suoi interessi coloniali in Nordafrica contrapponendosi alla politica coloniale francese. In cambio dell'aiuto tedesco e austriaco, l'Italia si impegnava di assistere la Germania nel caso fosse stata attaccata.\nPer lungo tempo Bismarck si rifiut\u00f2 di cedere alle ambizioni del principe Guglielmo di fare della Germania una potenza mondiale attraverso la conquista di colonie tedesche (\"un posto al sole\", da un discorso di Bernhard von B\u00fclow). Ad ogni costo Bismarck voleva evitare tensioni con le grandi potenze europee, che avrebbero minacciato la sicurezza della Germania. Quando la situazione divenne favorevole, agli inizi degli anni ottanta, Bismarck diede avvio alle imprese coloniali, iniziando l'acquisizione di ampi territori in Africa, Asia e Oceania. Lo stesso Bismarck diede avvio nel 1885 alla Conferenza di Berlino, nella quale si stabilirono le linee guida per l'acquisizione del territorio africano. La conferenza fece da stimolo alla spartizione dell'Africa di fine Ottocento.\nQuello dell'Impero fu un periodo di grande crescita economica ottenuta con l'industrializzazione, che arriv\u00f2 relativamente tardi in Germania, ma anche di nazionalismo e militarismo, che \u00e8 evidente nell'idea del \"Drang nach Osten\". Il Trattato di Versailles del 1919, che mise fine alla prima guerra mondiale, ritenne la Germania responsabile dello scoppio della guerra, e trasfer\u00ec grosse fette di territorio tedesco ai suoi vicini ad est e ovest. Questa volta le rivolte rivoluzionarie avrebbero portato la Germania al suo primo tentativo di stabilire una repubblica democratica.\nNel 1888 mor\u00ec all'et\u00e0 di 90 anni il vecchio imperatore Guglielmo I. A Guglielmo I succedette il figlio Federico III, la speranza dei liberali tedeschi, ma al momento dell'incoronazione era gi\u00e0 stato colpito di cancro alla gola e mor\u00ec circa tre mesi dopo. Divenne imperatore Guglielmo II di Prussia, figlio di Federico III, all'et\u00e0 di 29 anni. Guglielmo II era l'antitesi dei vecchi conservatori come Bismarck, dedicandosi pienamente all'imperialismo in Asia e in Africa. Guglielmo cerc\u00f2 di fare della Germania una grande potenza mondiale anche rivaleggiando con la marina britannica. Bismarck cerc\u00f2 di emarginare l'energico imperatore ma senza successo e fu costretto a dimettersi nel 1890. Bismarck mor\u00ec nel 1898, spendendo gli ultimi anni di vita a scrivere le sue memorie.\nEt\u00e0 guglielmina.\nQuando Bismarck si dimise, Guglielmo II dichiar\u00f2 che avrebbe dato continuit\u00e0 alla politica estera del cancelliere. Tuttavia ben presto venne intrapreso un nuovo corso, con la pretesa di rinforzare la potenza tedesca nel mondo (\"Weltpolitik\"). Non venne rinnovato il trattato di controassicurazione con la Russia. Invece la Francia riusc\u00ec ad avvicinarsi alla Russia, stipulando un trattato di alleanza contro la Triplice Alleanza. La stessa Triplice era all'interno divisa tra le contese territoriali tra Italia e Austria-Ungheria.\nA partire dagli ultimi anni dell'Ottocento, l'espansione coloniale tedesca in Asia orientale port\u00f2 a frizioni con la Gran Bretagna, la Russia, il Giappone e gli Stati Uniti. La costruzione della ferrovia Berlino-Baghdad, finanziata da banche e da industrie pesanti tedesche, che aveva lo scopo di collegare il Mare del Nord con il Golfo Persico, attraverso il Bosforo, si scontr\u00f2 con gli interessi economici e geopolitici russi e britannici.\nPer proteggere il commercio tedesco d'oltremare, l'ammiraglio Alfred von Tirpitz avvi\u00f2 un programma di costruzioni di navi da guerra. Nel 1890 la Germania acquis\u00ec l'isola di Heligoland dalla Gran Bretagna, in cambio dell'isola africana di Zanzibar, ed l\u00ec inizi\u00f2 la costruzione di una grande base navale. Questo atto fu una diretta minaccia alla secolare egemonia navale britannica, con il risultato che fall\u00ec ogni proposito di alleanza tra le due potenze. La Germania si trovava sempre pi\u00f9 isolata. Herbert von Bismarck, figlio di Otto, era una delle voci antibritanniche pi\u00f9 forti nel Reichstag tra fine Ottocento e primo Novecento.\nNel 1905 la Germania arriv\u00f2 quasi alla guerra con la Gran Bretagna e la Francia poich\u00e9 quest'ultima tent\u00f2 di instaurare un protettorato sul Marocco. La Germania si agit\u00f2 per le mire francesi sul Marocco, dichiarando il suo sostegno all'indipendenza dello Stato nordafricano. Guglielmo II fece un discorso provocatore su quest'argomento. L'anno seguente venne tenuta una conferenza nella quale tutti gli stati europei, eccetto l'Austria-Ungheria (ormai ridotta a poco pi\u00f9 di uno Stato-satellite), parteggiarono per la Francia. Tuttavia venne raggiunto un compromesso con il quale la Francia rinunciava al controllo di parte del Marocco.\nIl 1911 vide un'altra disputa sul Marocco, poich\u00e9 la Francia tent\u00f2 di reprimere con la forza una rivolta scoppiata nel paese nordafricano. La Germania, disseppellendo la polemica di pochi anni prima, si accordava con la Francia, con la quale otteneva dei territori in Africa centrale in cambio di non intervenire nelle questioni marocchine. Nel 1912 il Marocco divenne un protettorato francese a tutti gli effetti.\nPrima guerra mondiale e rivoluzione.\nLe politiche imperialiste e il perseguimento degli interessi nazionali portarono nel 1914 allo scoppio della Prima guerra mondiale. La scintilla fu rappresentata dall'assassinio dell'Arciduca Francesco Ferdinando d'Austria e di sua moglie, avvenuto a Sarajevo il 28 giugno 1914 per mano di un nazionalista serbo. Tuttavia, le ragioni profonde dello scoppio del conflitto mondiale vanno individuate nelle opposte politiche, nella corsa agli armamenti, nella rivalit\u00e0 tedesco-britannica, nelle difficolt\u00e0 dell'Impero austro-ungarico, nella politica russa nell'area dei Balcani, nell'affrettata mobilitazione e nel ricorso agli ultimatum (credendo erroneamente che la guerra sarebbe durata poco). L'impero combatteva a fianco di Austria-Ungheria, Bulgaria e dell'Impero Ottomano contro Francia, Gran Bretagna, Russia, Italia, Giappone e un certo numero di stati minori. Il conflitto si estese anche nell'estremo Oriente e in Africa.\nA occidente la Germania combatt\u00e9 una guerra di trincea con battaglie sanguinose. Dopo una rapida marcia attraverso il Belgio, le truppe tedesche furono fermate presso il fiume Marna, a nord di Parigi. Le linee militari cambiarono assai poco in Francia fino alla fine della guerra. A oriente ci furono delle vittorie decisive contro la Russia. Con la battaglia di Tannenberg (1914), nonch\u00e9 grazie a successivi successi austro-tedeschi, gran parte dell'esercito russo venne sconfitto. L'impero tedesco impose la pace nel 1917 alla neonata Unione Sovietica di Lenin.\nChurchill ordin\u00f2 un blocco navale nel Mare del Nord, che dur\u00f2 fino al 1919, causando il taglio dei rifornimenti alla Germania dei materiali grezzi e delle provviste alimentari. L'entrata in guerra nel 1917 degli Stati Uniti a fianco della Triplice intesa fu un elemento decisivo contro la Germania.\nAlla fine di ottobre del 1918 a Kiel scoppi\u00f2 una rivoluzione. Alcune unit\u00e0 della marina tedesca si rifiutarono di imbarcarsi per un'ultima offensiva su larga scala, poich\u00e9 si resero conto che la guerra era ormai persa. Agli inizi di novembre la rivolta si allarg\u00f2 anche ad altre citt\u00e0 della Germania.\nL'imperatore Guglielmo II, come i principi degli altri stati, fu costretto ad abdicare. Il 9 novembre 1918 il socialdemocratico Philipp Scheidemann proclam\u00f2 la repubblica. L'11 novembre venne siglato l'armistizio a Compi\u00e8gne. Agli inizi del 1919 la rivolta venne soffocata.\nLa Repubblica di Weimar (1919-1933).\nIn base al Trattato di Versailles, firmato il 28 giugno 1919, la Germania dovette cedere l'Alsazia, la Lorena, Eupen-Malm\u00e9dy, lo Schleswig settentrionale e la zona di Memel. Le colonie tedesche passarono alla Francia e alla Gran Bretagna. Inoltre la Germania dovette cedere la provincia di Posen, la Prussia occidentale e parte della Slesia alla restaurata Polonia. L'area del Reno venne smilitarizzata e l'area della Saar venne governata dalla Lega delle Nazioni. L'esercito tedesco venne ridotto a solo centomila effettivi. Vaste quantit\u00e0 di materiale bellico vennero sequestrate. La marina militare venne ridotta. La Germania e i suoi alleati dovevano accettare la responsabilit\u00e0 della guerra e pagare ingenti somme per i danni di guerra. I termini di pace imposti provocarono un'amara indignazione in Germania, causando l'indebolimento del nuovo regime.\nL'11 agosto 1919 la nuova costituzione della Repubblica di Weimar entr\u00f2 in vigore, con Friedrich Ebert primo presidente. La Repubblica di Weimar del primo dopoguerra (1919-1933) fu un tentativo di stabilire un regime pacifico liberale e democratico in Germania. Ad ogni modo, il governo fu severamente limitato e afflitto da problemi economici e dalla debolezza inerente della costituzione di Weimar. Nel 1920, in seguito allo scioglimento di molti Freikorps, Wolfgang Kapp fece marciare i Freikorps ribelli fino a Berlino, proclamandosi cancelliere del Reich, ma il colpo di Stato dur\u00f2 solo quattro giorni e la rivolta venne repressa col sangue.\nDi fronte all'animosit\u00e0 di Francia e Gran Bretagna e al ritiro degli Stati Uniti dall'Europa, la Germania fu il primo Stato ad avviare relazioni diplomatiche con l'Unione Sovietica. Con il Trattato di Rapallo la Germania accord\u00f2 all'Unione Sovietica il riconoscimento \"de jure\".\nQuando la Germania manc\u00f2 di pagare i danni di guerra, nel gennaio 1923 l'esercito francese e belga invase la ricca area della Ruhr. Il governo tedesco incoraggi\u00f2 gli abitanti della Ruhr a una resistenza passiva. La resistenza passiva provoc\u00f2 danni effettivi al governo francese, ma ebbe anche la conseguenza di portare all'iperinflazione tutta la Germania. Molti di coloro che avevano perso ricche fortune divennero giocoforza nemici della debole repubblica, nonch\u00e9 simpatizzanti degli emergenti movimenti di estrema destra. Nel settembre del 1923, il cancelliere Gustav Stresemann, viste le condizioni economiche, chiese di porre fine alla resistenza passiva nella Ruhr. Nel novembre dello stesso anno venne introdotta una nuova moneta, il Rentenmark, in modo da fermare l'iperinflazione. I successivi sei anni le condizioni economiche migliorarono, tanto che nel 1928 la produzione industriale aveva raggiunto i livelli antecedenti alla guerra.\nLa sera dell'8 novembre 1923 seicento uomini armati delle Sturmabteilungen (SA) circondarono una birreria di Monaco, dove i capi dello Stato bavarese e i \"Reichwehr\" si radunarono per un incontro. Le SA erano guidate da Adolf Hitler, il quale tent\u00f2 di obbligare i presenti all'incontro di marciare verso Berlino per conquistare il potere. Hitler venne arrestato e condannato a cinque anni di prigionia, ma dopo nemmeno un anno venne liberato.\nLe elezioni del 1924 portarono alla vittoria dei movimenti politici di destra. nel 1925 divenne presidente il maresciallo Paul von Hindenburg.\nNell'ottobre del 1925 venne siglato il Trattato di Locarno, tra Germania, Francia, Belgio e Gran Bretagna, con il quale veniva riconosciuto il confine tedesco con la Francia e il Belgio. Inoltre la Gran Bretagna, l'Italia e il Belgio si impegnarono ad aiutare la Francia nel caso che le truppe tedesche avessero marciato nella Renania. Il Trattato di Locarno facilit\u00f2 l'entrata della Germania alla Lega delle Nazioni.\nIl crollo di Wall Street del 1929 segn\u00f2 l'inizio della Grande depressione. Le conseguenze della crisi economica mondiale toccarono anche la Germania, dove la situazione deterior\u00f2 rapidamente. Nel luglio del 1931 fall\u00ec una delle pi\u00f9 grosse banche tedesche, la \"Darmst\u00e4tter und Nationalbank\", e nel 1932 il numero di disoccupati arriv\u00f2 a toccare quota sei milioni.\nIl nuovo declino economico, combinato con i ricordi dell'iperinflazione del 1923 e l'opposizione nazionalista derivante dalle condizioni draconiane del Trattato di Versailles, minarono il governo di Weimar all'interno e all'esterno. Adolf Hitler, con il suo Partito Nazionalsocialista dei Lavoratori Tedeschi (NSDAP), capitalizz\u00f2 la situazione e la crescente disoccupazione. Facendo leva sui temi razziali e sulla promessa di ridare un lavoro ai disoccupati i Nazisti diedero la colpa dei mali tedeschi a una cospirazione ebraica, sostenendo che la prima guerra mondiale era stata persa a causa del tradimento interno (la cosiddetta \"Dolchsto\u00dflegende\").\nIl 30 gennaio 1933, dopo forti pressioni dell'ex cancelliere Franz von Papen, Hindenburg nomin\u00f2 Hitler cancelliere del Reich.\nAscesa e sconfitta del Nazismo (1933-1945).\nPer assicurarsi la maggioranza al Reichstag del Partito Nazista, Hitler fece indire nuove elezioni. Il 27 febbraio 1933 scoppi\u00f2 un incendio nel Reichstag. Hitler diede la colpa, anche senza prove, ai comunisti e convinse il presidente Hindenburg ad emanare il Decreto dell'incendio del Reichstag, il quale, rimasto in vigore fino al 1945, aboliva molti diritti politici e umani previsti nella costituzione della Repubblica di Weimar. Vennero bandite le agitazioni comuniste, ma per il momento non il Partito comunista. Undicimila attivisti comunisti e socialisti vennero arrestati e imprigionati nei campi di concentramento dove furono alla merc\u00e9 della Gestapo, la nuova polizia segreta. Nell'aprile del 1933 venne proscritto il Partito Comunista.\nDopo che l'NSDAP ebbe guadagnato la maggioranza relativa del voto popolare nelle due elezioni generali del 1932, Hitler venne nominato \"Reichskanzler\" (Cancelliere) dal Presidente Paul von Hindenburg il 30 gennaio 1933, con l'aiuto di monarchici, magnati dell'industria e conservatori come quelli del Partito Popolare Nazionale Tedesco (DNVP). Dopo la morte di Hindenburg (agosto 1934), Hitler pass\u00f2 una legge che dichiarava la presidenza vacante, trasferendo i poteri della presidenza al cancellierato nel titolo di \"F\u00fchrer\" (capo) della Germania Nazista. Una volta al potere, Hitler e il suo partito, prima minarono e poi abolirono le istituzioni democratiche e i partiti di opposizione, per arrivare a fondare il \"Terzo Reich\".\nSul finire del mese di giugno del 1934 disse alle SS di assediare Ernst R\u00f6hm e i suoi luogotenenti, poich\u00e9 ne vedeva una minaccia, e di giustiziarli senza alcuna prova (Notte dei lunghi coltelli).\nLe SS divennero un'organizzazione indipendente sotto la guida di Heinrich Himmler. Himmler divenne anche supervisore dei campi di concentramento.\nHitler fece ricostituire l'aviazione militare e reintrodusse il servizio di leva. Il riarmo della Germania fu una violazione del Trattato di Versailles, ma nessuna delle potenze europee occidentali protest\u00f2. Nel 1936 le truppe tedesche marciarono nella Renania. In questo caso, in base al Trattato di Locarno, il Regno Unito doveva intervenire a favore della Francia. Ma visto che il governo francese non protest\u00f2, la Gran Bretagna decise di non intervenire. Intanto la posizione di Hitler si rafforzava in occasione delle Olimpiadi del 1936 ospitate proprio a Berlino.\nIn sei anni, il regime nazista prepar\u00f2 la nazione alla seconda guerra mondiale e attu\u00f2 le leggi discriminatorie contro gli ebrei e altri gruppi di presunta origine non-germanica, passando nel novembre 1935 le leggi razziali con le quali gli ebrei perdevano la cittadinanza tedesca; questa legge colp\u00ec circa mezzo milione di individui. La leadership nazista tent\u00f2 di rimuovere o soggiogare la popolazione ebraica della Germania Nazista, e in seguito quella delle nazioni occupate, attraverso la deportazione forzata e, da ultimo, con il genocidio conosciuto come Olocausto. Una politica simile venne attuata nei confronti delle popolazioni Rom e Sinti, dei gay, degli obbiettori di coscienza e dei Testimoni di Geova.\nDopo aver fondato l'asse Roma-Berlino ed aver firmato con il Giappone il Patto anti-Comintern, Hitler inizi\u00f2 a praticare una politica estera pi\u00f9 aggressiva. Nel marzo del 1938 inizi\u00f2 l'invasione dell'Austria (Anschluss). Poche settimane dopo avvenne l'annessione dell'Austria alla Germania nazista con un voto plebiscitario. Sebbene il Trattato di Saint-Germain impediva l'unificazione tra Austria e Germania, anche questa volta le potenze occidentali non mossero dito. Dopo aver annesso l'Austria, Hitler si rivolse alla regione dei Sudeti, dove viveva una consistente minoranza germanofona in Cecoslovacchia (ottobre 1938). Con la Conferenza di Monaco, Hitler dichiar\u00f2 che le rivendicazioni territoriali tedesche erano finite. Tuttavia solo dopo sei mesi la Conferenza di Monaco, con il pretesto di una lite tra cechi e slovacchi, la Germania si prese il resto delle terre Ceche come \"Protettorato del Reich\") (marzo 1939). Lo stesso mese si assicur\u00f2 il ritorno della citt\u00e0 di Memel. In questa occasione Neville Chamberlain ammise che la sua politica di appeasement verso la Germania aveva fallito e si dimise. Nell'agosto 1939 la Germania firm\u00f2 un patto di aiuto reciproco e di non aggressione con l'Unione Sovietica di Stalin Patto Molotov-Ribbentrop. Il patto prevedeva la spartizione della Polonia, la riannessione dei Paesi Baltici da parte dell'URSS. Stalin si impegnava a rifornire la Germania Nazista di materie prime a sostegno della sua industria bellica. Infine, la Germania Nazista, nel settembre 1939 invase la Polonia, rompendo il patto di non aggressione e dando il via alla seconda guerra mondiale. La parte occupata della Polonia venne convertita in un laboratorio per le politiche demografiche naziste, chiamato Governatorato Generale.\nPer il 1945, la Germania Nazista e i suoi alleati dell'Asse (Italia fascista e Impero giapponese) vennero sconfitti\u00a0\u2013 principalmente dalle forze di USA, Unione Sovietica e Regno Unito. Gran parte dell'Europa giaceva in rovine, decine di milioni di persone erano state uccise, molte di queste erano civili, cos\u00ec come i sei milioni di ebrei uccisi nell'Olocausto. La Seconda guerra mondiale risult\u00f2 nella distruzione delle infrastrutture politiche ed economiche della Germania, portando alla sua divisione, a una notevole perdita di territorio ad Est e al peso di un'eredit\u00e0 umiliante.\nI primi due anni di guerra furono favorevoli alla Germania e ai suoi alleati, ma dopo l'esito negativo della battaglia d'Inghilterra del 1940, e l'abbandono del piano d'invasione del Regno Unito, nel dicembre 1941 la corrente si invert\u00ec quando l'invasione tedesca in Russia si ferm\u00f2 alle porte di Mosca e all'entrata in guerra degli Stati Uniti a fianco degli Alleati. Con la battaglia di Stalingrado nel 1943 con lo sbarco in Normandia nel 1944 la Germania nazista iniziava ad intravedere la catastrofe. Verso la fine del 1944 la Germania era accerchiata ad occidente dagli anglo-americani e da oriente dai sovietici. Nel maggio 1945 la Germania nazista collass\u00f2 quando Berlino venne conquistata dalle truppe sovietiche. Hitler si suicid\u00f2 nel suo bunker sotterraneo il 30 aprile 1945.\nNel settembre 1945 la Germania nazista, insieme ai suoi alleati, era sconfitta e distrutta, grazie alle armate anglo-americane e sovietiche. La guerra port\u00f2 alla distruzione delle infrastrutture politiche ed economiche della Germania.\nLa Germania dal 1945.\nDopoguerra e divisione della Germania.\nI tedeschi si riferiscono spesso al 1945 come alla \"Stunde Null\" (ora zero) per descrivere il collasso quasi totale della loro nazione. Alla Conferenza di Potsdam, la Germania venne divisa in quattro zone di occupazione dagli Alleati (Francia, USA, Gran Bretagna e URSS). Inoltre gli Alleati si accordarono che il territorio tedesco ad est della linea Oder-Neisse venisse ceduto alla Polonia e all'Unione Sovietica (Oblast' di Kaliningrad). Inoltre la Conferenza di Potsdam fiss\u00f2 l'abolizione della Prussia e l'espulsione dei tedeschi che vivevano in quei territori. Durante l'esodo, migliaia di tedeschi morirono.\nNegli anni dell'immediato dopoguerra la popolazione tedesca era costretta a vivere di stenti e la politica economica degli Alleati era di impedirne l'industrializzazione. Le cose cambiarono verso la fine del 1946 quando si stava profilando all'orizzonte la divisione del mondo in due blocchi contrapposti, cos\u00ec gli Stati Uniti iniziarono a finanziare la ricostruzione della Germania occidentale.\nLe tre zone occidentali formarono la Repubblica Federale Tedesca, mentre la zona di occupazione sovietica divenne la Repubblica Democratica Tedesca. Entrambe furono fondate nel corso del 1949. Negli anni cinquanta la Repubblica Federale inizi\u00f2 a conoscere un grande sviluppo economico. La RFT divenne membro dell'ONU nel 1955 e fondatore della futura Comunit\u00e0 Economica Europea nel 1958.\nLa Repubblica Democratica Tedesca fu uno Stato del blocco comunista sotto controllo politico e militare dell'Unione Sovietica. Sebbene rivendicasse di essere una democrazia, il potere politico della RDT era strettamente controllato dal Partito Socialista Unificato di Germania (SED). Il potere della SED era assicurato dall'attivit\u00e0 della Stasi, un servizio segreto di enorme dimensione, insieme a una serie di organizzazioni della SED che tenevano sotto controllo tutti gli aspetti della societ\u00e0 tedesco-orientale. La RDT divenne un paese ad economia pianificata. Mentre la propaganda della RDT si basava sui benefici del programma sociale e la presunta minaccia di un'invasione da parte della RFT, molti cittadini tedesco-orientali fuggirono, o almeno tentarono di fuggire, ad ovest. Nel 1961 venne costruito il muro di Berlino, simbolo della Guerra Fredda, per fermare le fughe ad occidente.\nNegli anni sessanta venne in essere il desiderio di confrontarsi con il passato nazista. Manifestazioni di massa acclamarono la nuova Germania. Era nata la generazione del dopoguerra. Femminismo, ambientalismo e antinazionalismo divennero parti fondamentali dell'identit\u00e0 tedesca. Willy Brandt divenne cancelliere. Egli diede un importante contributo alla riconciliazione tra est e ovest. Attiva fin dal 1968, la \"Rote Armee Fraktion\" port\u00f2 avanti una serie di attacchi terroristici, nella Germania Ovest, che si protrassero fino agli anni novanta.\nRiunificazione tedesca.\nLe relazioni tra le due Germanie rimasero fredde fino a quando negli anni settanta il cancelliere Willy Brandt lanci\u00f2 un controverso riavvicinamento con il blocco orientale (\"Ostpolitik\"). Sebbene fosse ancora impegnata ad alleviare le avversit\u00e0 delle famiglie divise dalla cortina di ferro, la RFT sotto Brandt fu impegnata a tenere il concetto di \"due stati tedeschi in una nazione tedesca\". Le relazioni migliorarono, tanto che nel 1973 le due Germanie furono ammesse all'ONU.\nLa separazione delle due Germanie dur\u00f2 fino alla fine della Guerra Fredda, quando nel 1989 cadde il Muro di Berlino. Nell'estate del 1989 migliaia di cittadini tedesco-orientali riuscirono ad emigrare ad ovest, attraverso l'Ungheria, poich\u00e9 il paese magiaro aveva aperto le sue frontiere. Inoltre, altre migliaia di tedeschi dell'est tentarono l'emigrazione ad ovest, occupando le ambasciate della RFG nei paesi dell'Europa orientale, in particolare Praga. L'esodo di cittadini tedesco-orientali caus\u00f2 delle manifestazioni di massa per chiedere riforme politiche, economiche e sociali nella RDT. Questa rivoluzione pacifica della RDT nel 1989, che provoc\u00f2 una rapida riunificazione della Germania, viene chiamata \"Die Wende\". Di fronte alle agitazioni del popolo, Erich Honecker, leader della RDT, fu costretto alle dimissioni nell'ottobre 1989. Il 9 novembre 1989, inaspettatamente, le autorit\u00e0 della RDT permisero ai loro cittadini di espatriare liberamente ad ovest. Centinaia di migliaia di tedeschi dell'est colsero al volo la possibilit\u00e0 di espatriare e si ammassarono lungo il muro di Berlino e ai confini con la RFT. Questo evento port\u00f2 all'accelerazione delle riforme nella RDT e portando all'assorbimento dei suoi territori all'interno della Repubblica Federale di Germania. La riunificazione tra Est e Ovest avvenne il 3 ottobre 1990.\nRuolo nell'Unione Europea.\nLa Germania riunificata, insieme alle altre nazioni europee, ha giocato un ruolo importante nell'Unione europea. La Germania sotto il cancellierato di Helmut Kohl, nel corso degli anni novanta \u00e8 stata una tra gli Stati pi\u00f9 favorevoli all'allargamento dell'Unione Europea ad est. Il cancellierato di Kohl, artefice della riunificazione tedesca, dur\u00f2 fino al 1998. Nel 1998 divent\u00f2 cancelliere il socialdemocratico Gerhard Schroeder. Schroeder espresse l'interesse per dare un seggio permanente all'ONU da attribuire alla Germania. Nel 2005 divent\u00f2 cancelliere la cristiano-democratica Angela Merkel."}
{"id": "11397", "revid": "2", "url": "https://it.wikipedia.org/wiki?curid=11397", "title": "Magnitudine bolometrica", "text": ""}
{"id": "11398", "revid": "128334", "url": "https://it.wikipedia.org/wiki?curid=11398", "title": "Supergigante", "text": "Il supergigante, detto anche brevemente Super-G, \u00e8 una specialit\u00e0 dello sci alpino. Si tratta di una gara in cui gli sciatori sono tenuti a passare attraverso una serie di porte disposte sul tracciato, come negli slalom, ma la lunghezza della pista, la distanza tra le porte, il raggio di curva e la velocit\u00e0 di percorrenza sono maggiori rispetto allo slalom gigante o allo slalom speciale. Si possono raggiungere velocit\u00e0 di punta di oltre 120 km/h, perci\u00f2 viene ritenuto una disciplina veloce, come la discesa libera, e viene in genere disputato sulle stesse piste usate per le discese. A differenza della discesa libera, nel Super-G non vengono effettuate prove cronometrate prima della gara.\nIl detentore della Coppa del Mondo di supergigante \u00e8 l'austriaco Vincent Kriechmayr, mentre la detentrice \u00e8 la svizzera Lara Gut-Behrami. Il Campione del Mondo in carica \u00e8 l'austriaco Vincent Kriechmayr, mentre la Campionessa \u00e8 la svizzera Lara Gut-Behrami. Il Campione olimpico in carica \u00e8 l'austriaco Matthias Mayer, mentre la Campionessa \u00e8 la ceca Ester Ledeck\u00e1.\nDescrizione.\nTipicamente una gara di supergigante si svolge in un'unica \"manche\", e risulta vincitore lo sciatore che ha completato il percorso, senza saltare nessuna porta, nel tempo minore. Vengono utilizzate le stesse piste da discesa libera, solamente accorciate e, quindi, con dislivello minore.\nL'ordine di partenza dei concorrenti \u00e8 cos\u00ec stabilito: gli atleti dal 1\u00ba al 10\u00ba posto della classifica FIS possono scegliere, secondo l'ordine di classifica, un pettorale dispari dal numero 1 al 19, per gli atleti dall'11\u00ba al 20\u00ba vengono sorteggiati i numeri pari dal 2 al 20 e per quelli dal 21\u00ba al 30\u00ba posto vengono estratti i restanti numeri fino al 30.\nIl supergigante \u00e8 la pi\u00f9 giovane fra le discipline dello sci alpino (ad eccezione della supercombinata), infatti,\n\u00e8 stato ufficialmente introdotto dalla Federazione Internazionale Sci (FIS) nella stagione 1982/1983, con due gare all'anno, fino alla stagione 1985/1986, nella quale vennero introdotte 6 gare l'anno da disputare nelle varie piste classiche della discesa libera, e la conseguente introduzione della Coppa di specialit\u00e0. Con l'inserimento di questa disciplina non solo si \u00e8 permesso agli atleti specialisti delle discipline tecniche di avvicinarsi alla discesa con gradualit\u00e0, ma ne hanno tratto vantaggio anche i velocisti ai quali veniva data la possibilit\u00e0 di vincere la Coppa del Mondo assoluta, avendo a disposizione un maggior numero di gare. Infatti il supergigante presenta caratteristiche simili alla discesa libera per quanto riguarda la velocit\u00e0 e la presenza di salti e curve veloci, ma \u00e8 vicino anche allo slalom gigante in quanto sono presenti tratti tecnici che presentano molte curve da effettuare con una tecnica simile, appunto, allo slalom gigante. Ai Mondiali di sci alpino \u00e8 presente dall'edizione del 1987, e ai Giochi olimpici invernali dal 1988.\nNel tentativo di aumentare la sicurezza, dalla stagione 2003/2004 la FIS ha imposto dei limiti minimi di lunghezza degli sci nelle gare di supergigante: 205 cm per gli uomini, 200 cm per le donne. Come per lo slalom gigante e per la discesa libera c'\u00e8 un raggio di curvatura minimo: 33 metri.\nCuriosit\u00e0.\nHermann Maier \u00e8 considerato il miglior supergigantista di tutti i tempi, vincitore di 24 gare, corredate da altre 15 in discesa, e di 5 Coppe di specialit\u00e0, oltre a 4 Coppe assolute. In campo femminile la migliore supergigantista in assoluto \u00e8 Lindsey Vonn, vincitrice di 28 gare corredate da 5 Coppe di specialit\u00e0."}
{"id": "11400", "revid": "2", "url": "https://it.wikipedia.org/wiki?curid=11400", "title": "Magnitudine visuale", "text": ""}
{"id": "11401", "revid": "5", "url": "https://it.wikipedia.org/wiki?curid=11401", "title": "Endotelio", "text": ""}
{"id": "11403", "revid": "339392", "url": "https://it.wikipedia.org/wiki?curid=11403", "title": "Terzo Reich", "text": ""}
{"id": "11404", "revid": "709565", "url": "https://it.wikipedia.org/wiki?curid=11404", "title": "Gestapo", "text": "La Geheime Staatspolizei (dal tedesco: \"Polizia segreta dello Stato\"), comunemente abbreviata in Gestapo, era la polizia segreta della Germania nazista.\nStoria.\nIl primo capo dell'organizzazione, inizialmente chiamata \"Dipartimento 1A della polizia di Stato prussiana\", fu Rudolf Diels.\nI membri venivano reclutati tra gli ufficiali della polizia. Ruoli ed organizzazione furono stabiliti da Hermann G\u00f6ring dopo l'ascesa al potere di Adolf Hitler nel gennaio 1933.\nNel 1934, G\u00f6ring, sotto la pressione di Heinrich Himmler, acconsent\u00ec a garantire il controllo della Gestapo alle SS. Nel 1936 Reinhard Heydrich ne fu nominato capo e Heinrich M\u00fcller responsabile delle operazioni.\nDurante la Seconda Guerra Mondiale, la Gestapo si espanse fino ad un organico di 45\u00a0000 unit\u00e0. Essa aiut\u00f2 nel controllo delle aree occupate dell'Europa e si occup\u00f2 di identificare ebrei, socialisti, omosessuali e altri, per il trasporto nei campi di concentramento.\nAl processo di Norimberga l'intera organizzazione fu inquisita e condannata per crimini contro l'umanit\u00e0.\nAttivit\u00e0 e compiti.\nIl compito della Gestapo era quello di investigare e combattere \u00abtutte le tendenze pericolose per lo stato\u00bb.\nAveva autorit\u00e0 di investigare sui casi di tradimento, spionaggio e sabotaggio, oltre ai casi di attacchi al partito nazista e allo stato.\nLe azioni della Gestapo non erano limitate dalla legge o soggette a revisione giudiziaria.\nIl giurista nazista Werner Best al riguardo dichiar\u00f2: \u00abFinch\u00e9 la Gestapo esegue la volont\u00e0 della leadership, sta agendo legalmente\u00bb.\nLa Gestapo era specificatamente esente dalla responsabilit\u00e0 verso le corti amministrative, dove i cittadini potevano rivolgersi per obbligare lo stato a conformarsi alle leggi.\nIl potere della Gestapo pi\u00f9 spesso abusato era lo \"Schutzhaft\" o \"custodia protettiva\", di fatto il potere di imprigionare chiunque senza procedimento giudiziario, tipicamente nei campi di concentramento. Le persone imprigionate dovevano addirittura firmare il loro \"Schutzhaftbefehl\" (il documento che dichiarava che la persona veniva imprigionata). Normalmente la firma veniva estorta con la tortura.\nOrganizzazione.\nQuando la Gestapo venne fondata, l'organizzazione ricalc\u00f2 il meccanismo burocratico utilizzato dalla gi\u00e0 esistente polizia segreta prussiana. Nel 1934 la Gestapo pass\u00f2 alle dipendenze del ministero dell'Interno, e, di fatto, sotto l'autorit\u00e0 delle SS, ampliando, nei successivi cinque anni, sia il numero di agenti che le proprie mansioni.\nNel 1939 venne trasferita sotto l'autorit\u00e0 del RSHA, all'interno del quale venne denominata, a livello burocratico, \"Amt IV\".\nReferat N: ufficio centrale di spionaggio.\nL'ufficio centrale di comando della Gestapo venne creato nel 1941; prima del 1939 il comando della Gestapo era sottoposto all'autorit\u00e0 degli ufficiali della \"Sicherheitspolizei und SD\", mentre nel biennio 1939-1941, la Gestapo fu direttamente sotto il comando del \"Reichsicherheitshauptamt\" (RSHA).\nDipartimento C (amministrazione e affari di partito).\nEra l'ufficio centrale di amministrazione dell'intera struttura della Gestapo, responsabile delle schede di tutto il personale, con quattro sezioni (da C1 a C4).\nDipartimento F (polizia di frontiera e di confine).\nLe guardie di frontiera della Germania rispondevano direttamente alla Gestapo, con l'obiettivo di contrastare l'emigrazione e l'immigrazione da e per il Reich. Dopo l'inizio della seconda guerra mondiale, gli ufficiali della polizia di confine vennero posti sotto l'autorit\u00e0 militare.\nUfficiali locali.\nGli ufficiali locali della Gestapo erano conosciuti come \"Gestapostellen\" e \"Gestapoleitstellen\"; questi ufficiali rispondevano direttamente ai comandanti locali, conosciuti come \"Inspektor der Sicherheitspolizei und SD\" i quali, a loro volta, rispondevano ai propri comandanti del \"Referat N\" della Gestapo e ai locali comandanti in capo delle SS e della polizia.\nFunzionari ausiliari.\nLa Gestapo manteneva inoltre diversi ufficiali in ogni campo di concentramento, nello staff di ogni comandante in capo delle SS e della polizia e nel personale degli \"Einsatzgruppen\". Tali ufficiali rispondevano alle autorit\u00e0 delle SS in cui venivano distaccati.\nGradi.\nGli agenti della Gestapo mantennero i gradi investigativi della Polizia."}
{"id": "11409", "revid": "466539", "url": "https://it.wikipedia.org/wiki?curid=11409", "title": "Guerra lampo", "text": "La guerra lampo (in tedesco \"Blitzkrieg\" ) \u00e8 una tattica militare basata sulla combinazione di meccanizzazione, potere aereo e telecomunicazioni, volta allo sviluppo di manovre rapide e travolgenti destinate a sfondare le linee nemiche nei loro punti pi\u00f9 deboli per poi procedere all'accerchiamento ed alla distruzione delle unit\u00e0 isolate, senza dar loro la possibilit\u00e0 di reagire, dato il costante stato di movimento delle unit\u00e0 attaccanti.\nSebbene utilizzata, dal punto di vista moderno, per la prima volta dalle grandi unit\u00e0 dell'esercito tedesco durante la seconda guerra mondiale, tramite un uso combinato di fanteria meccanizzata, aviazione, artiglieria e mezzi corazzati, essa era stata teorizzata, probabilmente, gi\u00e0 a partire dalla seconda met\u00e0 del XIX secolo.\nOrigine del termine.\nIl termine \"Blitzkrieg\" pare essere stato coniato da un giornalista inglese durante la campagna di Polonia, mentre il corrispettivo \"tecnico\" pi\u00f9 vicino potrebbe essere rintracciato nella \"Bewegungskrieg\" (guerra di movimento), presente nei manuali strategici tedeschi.\nL'unico utilizzo del termine \"guerra lampo\" accertato prima del 1939 \u00e8 attestato in due articoli (uno del 1935, l'altro del 1938) nei quali tuttavia l'espressione non si riferisce alla possibilit\u00e0 che la Germania potesse vincere una guerra continentale concentrando il massimo sforzo nel minimo \nlasso temporale. Altre fonti di parte francese, inglese e tedesca (1938) si riferiscono al \"Blitzkrieg\" come una vera e propria \"guerra veloce\".\nStoria.\nPrecursori.\nLe origini della guerra lampo sono oscure. Anche se considerato uno stile di guerra moderno, le basi strategiche del \"Blitzkrieg\" sono vecchie almeno quanto la guerra stessa. Strategie simili vennero impiegate da Alessandro Magno nell'epoca classica; l'Impero Ottomano, tra la conquista di Costantinopoli e l'assedio di Vienna; Napoleone ne era un maestro; e furono impiegate su scala pi\u00f9 piccola da entrambe le parti nella prima guerra mondiale. La stessa Germania aveva una lunga tradizione di utilizzo di tattiche di penetrazione profonda: nella guerra franco-prussiana l'esercito prussiano, sapendo che i francesi potevano schierare grandi armate, prepar\u00f2 un piano che si affidava alla velocit\u00e0 (il cosiddetto \"Vernichtungsgedanke\"). Se al momento della dichiarazione di guerra potevano mobilitarsi, invadere la Francia e giungere ad assediare Parigi abbastanza rapidamente, sarebbero stati vittoriosi prima che il numeroso esercito francese potesse mobilitarsi e reagire. Questa tattica venne usata con effetti devastanti nel 1871, per essere poi sviluppata nel Piano Schlieffen, che venne usato all'inizio della Prima guerra mondiale e arriv\u00f2 vicino al successo.\nLo sviluppo del \"Blitzkrieg\".\nDurante la prima guerra mondiale, gli eserciti degli Imperi Centrali e quelli dell'Intesa si erano trovati impantanati in una logorante guerra di trincea, soprattutto lungo il fronte occidentale. Tranne che per rare eccezioni, una guerra di questo genere tendeva a ridurre al minimo l'influenza dell'elemento tattico, condannando i due schieramenti ad un attrito bellico continuo destinato a far prevalere l'esercito pi\u00f9 numeroso e meglio rifornito. Questa consapevolezza, unita alle drammatiche perdite umane che questo genere di conflitto comportava, spinse entrambi gli schieramenti a sviluppare strategie d'assalto innovative, capaci di concentrare in pochi punti un grande potenziale offensivo che spezzasse le linee trincerate dell'avversario. Dal punto di vista tecnologico questa ricerca si concretizz\u00f2 nel \"Tank\" britannico.\nAnche se essa venne teorizzata, nel senso moderno del termine, per la prima volta in Germania principalmente da Alfred von Schlieffen e Hans von Seeckt, rispettivamente alla vigilia della prima e della seconda guerra mondiale, tra i primi pionieri nella teoria del \"Blitzkrieg\" troviamo il colonnello inglese J.F.C. Fuller che nel 1918 stese un piano denominato \"1919\" che prevedeva lo sfondamento del fronte occidentale con 5000 carri armati. Il teorico militare inglese Basil Liddell Hart, riguardo allo svolgimento della guerra lampo, riport\u00f2 le parole del Tenente Generale sir John Monash:\nGi\u00e0 nel 1919 in Germania si inizi\u00f2 a lavorare sul carro armato e sulla sua impiegabilit\u00e0 sul campo. Malgrado gli obblighi imposti dal Trattato di Versailles, gran parte dei graduati provenienti dall'esercito tedesco rimasero in un modo o nell'altro inseriti nell'organico militare (molti di questi finirono nel \"Truppenamt\"). In questo modo poterono mettere a frutto le esperienze maturate nella Grande Guerra. \nFu in questo periodo che il comandante in capo della \"Reichswehr\", Hans von Seeckt, inizi\u00f2 ad apportare le prime modifiche alla tradizionale dottrina militare prussiana, teorizzata da Carl von Clausewitz ed applicata dai generali Alfred von Schlieffen e von Moltke. In luogo della strategia basata sull'impiego di grandi masse in manovra avvolgente, von Seeckt \npromosse uno schema nel quale la colonna portante fosse la velocit\u00e0. Il prodotto di questa riforma furono due nuovi elementi dottrinali: la \"Bewegungskrieg\" (\"\"guerra di manovra\") ed il suo sistema di organizzazione del comando, chiamato Auftragstaktik (\"tattica dell'incarico\"). Su questi due pilastri fondamentali sarebbe stato teorizzato il \"Blitzkrieg\".\nNel frattempo anche negli altri paesi europei si dava il via alla sperimentazione tattica delle unit\u00e0 meccanizzate. Inglesi e francesi in particolare svilupparono propri prototipi di carro armato, il cui impiego strategico fu tuttavia pensato come appoggio alla fanteria, la quale rimase fino a met\u00e0 del secondo conflitto mondiale il fulcro degli eserciti alleati. Gli inglesi John F.C. Fuller e Basil Liddell Hart furono gli unici strateghi inglesi ad intuire l'utilizzo indipendente dei carri, sulla scorta delle esperienze maturate sullo scacchiere ottomano, in particolare riguardo alla battaglia di Megiddo. I teorici francesi pensarono invece il carro armato come arma peculiarmente difensiva. L'unico graduato che fece sue le teorie tedesche fu l'allora poco conosciuto Charles De Gaulle.\nAnche in Unione Sovietica, secondo una interpretazione storiografica diffusa, pochi furono i generali che concepirono l'arma corazzata come offensiva, e ancor meno coloro che ne teorizzarono un utilizzo indipendente. Per tutta la durata del secondo conflitto mondiale l'Armata Rossa avrebbe considerato le unit\u00e0 corazzate sostanzialmente come artiglieria semovente, a supporto delle grandi masse umane lanciate ad ondate contro il nemico. In realt\u00e0 anche in URSS sin dalla fine degli anni venti il maresciallo Michail Nikolaevi\u010d Tucha\u010devskij (con l'incoraggiamento del ministro Michail Vasil'evi\u010d Frunze) teorizzo un nuovo modo di fare la guerra, basato sulla manovra di profondit\u00e0 (il termine sovietico fu appunto \"operazioni in profondit\u00e0\", in russo \"glubokaja operatisija\"), basata su attacchi a tenaglia di masse corazzate e meccanizzate, appoggiate da artiglieria molto mobile, squadre d'assalto di fanteria abili nell'infiltrazione e armate con pistole mitragliatrici e precedute da attacchi aerei (anche sulle estreme retrovie per isolare il campo di battaglia) e dal lancio di truppe paracadutiste. Lo scopo delle operazioni era raggiungere le profondit\u00e0 e le retrovie nemiche, intrappolando in grandi sacche l'esercito al fronte, ed era stato teorizzato in base ai risultati ottenuti durante la guerra con la Polonia e la guerra civile, reimmaginati per\u00f2 con l'uso di massicce formazioni di carri armati veloci (\"di cavalleria\"), accompagnati a pi\u00f9 lenti ma potenti carri armati \"d'artiglieria\", nella speranza che questi modelli si potessero unificare. Il risultato di questa elaborazione (che era merito anche del generale Vladimir K. Triandrafillov che contribu\u00ec alla stesura del Regolamento di Campo del 1929, da cui deriv\u00f2 il Regolamento di Campo 1936 o PU-36) fu il continuo progresso nelle costruzioni di carri armati, aerei e aerei d'appoggio tattico sovietico per tutti gli anni trenta, fino alla costruzione del T-34, forse il miglior mezzo dei primi anni quaranta. Questo processo dottrinale e tecnologico si interruppe in buona parte a causa delle durissime purghe staliniane, che in pratica eliminarono fisicamente, dal 1937, tutti i fautori di queste teorie, insieme al grosso degli ufficiali sovietici, specie gli specialisti in carri armati. Le divisioni corazzate furono sciolte, i carri distribuiti nelle divisioni di fanteria o raccolti in brigate di cavalleria, il progetto di meccanizzare la fanteria cancellato, i reparti paracadutisti quasi dissolti. Il modello sovietico era difforme per certi aspetti da quello che poi fu realizzato dalla Germania (per esempio il coordinamento via radio aveva un'importanza molto minore, parte della fanteria era ancora montata a cavallo ecc.), ma aveva anche linee guida pi\u00f9 moderne (per esempio l'uso di fanteria aviotrasportata alle spalle del fronte per chiudere le vie di ritirata al nemico e occuparne i campi d'aviazione avanzati); uguale o maggiore risultava l'enfasi nell'evitare lo scontro con le prime linee nemiche e nel concentrare lo sforzo, non appena inflitrata o sfondata la prima linea, nella conquista dei comandi, dei depositi, delle linee di comunicazione nemiche per circondarlo e privarlo di capacit\u00e0 operativa.\nPer quanto sostanzialmente marginale, l'introduzione delle prime unit\u00e0 corazzate apr\u00ec agli strateghi molte nuove possibilit\u00e0: ogni nazione avrebbe negli anni seguenti sviluppato propri modelli di carro e peculiari strategie di utilizzo, destinate a confrontarsi durante la seconda guerra mondiale.\nIl Blitzkrieg della Germania nazista.\nUna volta divenuto capo dello stato (1933), Adolf Hitler inizi\u00f2 ad aggirare (dapprima segretamente, poi in maniera sempre pi\u00f9 palese) le condizioni del Trattato di Versailles. Fra queste prove di forza figur\u00f2 l'istituzione di un comando per le forze armate (conosciuto come Panzerwaffe) ed uno per l'aeronautica, la Luftwaffe. Hitler supportava fortemente lo sviluppo dell'arma corazzata, e dette pieno appoggio al suo teorico pi\u00f9 celebre, il generale Heinz Guderian, che fu probabilmente il primo a concepire un modello di guerra nel quale le unit\u00e0 corazzate si muovessero e combattessero in maniera coordinata, in modo da supportarsi reciprocamente e moltiplicare la capacit\u00e0 di sfondamento. In una delle sue opere pi\u00f9 note \"Panzer Leader\", Guderian scrive:\nGuderian inizi\u00f2 a sperimentare nelle esercitazioni l'uso combinato di squadre corazzate, arrivando ben presto alla felice intuizione che, dotando ogni carro di adeguati sistemi di trasmissione radio, le formazioni blindate avrebbero potuto facilmente operare manovre complesse che fino ad allora erano state considerate assolutamente fuori discussione. Fin dal 1933 Guderian insist\u00e9 presso il Comando Supremo affinch\u00e9 ogni mezzo corazzato fosse dotato di radio. Allo scoppio della guerra, soltanto l'esercito tedesco poteva vantare un simile sistema di sincronizzazione fra i carri, tanto che, a seguito delle disastrose sconfitte subite nella Campagna di Francia, gli eserciti alleati adeguarono velocemente la dotazione delle loro unit\u00e0 corazzate.\nLa guerra civile spagnola: la prima esperienza sul campo.\nIl supporto militare offerto dalla Germania all'esercito nazionalista di Francisco Franco durante la guerra civile spagnola non ebbe soltanto un valore politico: esso permise infatti alla neonata Wehrmacht di testare sul campo per la prima volta l'efficacia delle tecnologie e delle tattiche fino ad allora soltanto studiate o simulate in addestramento. In Spagna vennero inviati fin dal 1936 numerosi reparti specializzati. In particolare, operarono con efficacia il Battaglione Panzer 88 (il cui nucleo era composto da tre compagnie Panzer), nonch\u00e9 la Legione Condor, composta prevalentemente da cacciabombardieri. Seppur in scala decisamente ridotta, l'esperienza spagnola permise allo Stato Maggiore tedesco di mettere a punto una sorta di \"ruolino di marcia\" relativo alle varie fasi del \"Blitzkrieg\":\nSupporti essenziali di questa strategia erano la tecnologia delle comunicazioni (principalmente ponti radio capaci di distribuire ordini ed informazioni in tempo reale a tutte le unit\u00e0 avanzanti), il pragmatismo tattico ed una nuova concezione di trasmissione degli ordini, la cosiddetta \"Auftragstaktik\" (\"Tattica dell'Incarico\"): gli ordini venivano trasmessi in forma semplificata, individuando esclusivamente gli obiettivi da raggiungere. Erano i comandanti sul campo a dover scegliere il sistema pi\u00f9 efficace per raggiungerlo.\nMalgrado la notevole versatilit\u00e0, la tattica della Blitzkrieg non manc\u00f2 di rivelarsi gravemente inefficace in alcune situazioni. In particolare, riportiamo le parole di Nicola Zotti:\nSeconda guerra mondiale.\nNella prima parte della seconda guerra mondiale, il \"Blitzkrieg\" venne messa in pratica solo dalla Germania nazista. Nei tardi anni trenta essa aveva riorganizzato il suo esercito per includere un certo numero di divisioni d'\u00e9lite, le \"Panzer-Division\", costituite quasi interamente da carri armati, fanteria su semicingolati per il trasporto truppe (\"Panzergrenadier\") e camion per i rifornimenti. A questo aggiunsero una nuova arma, il bombardiere in picchiata (in particolare lo Junkers Ju 87 detto \"Stuka\") per sostituire l'artiglieria e permettere attacchi dirompenti anche molto oltre le linee nemiche.\nLa teoria venne usata per la prima volta contro la Polonia, dove si rivel\u00f2 efficace anche se la meccanizzazione delle truppe era in quel momento ancora limitata. Dimostr\u00f2 il suo vero valore nel 1940 durante la campagna di Francia, quando una grande concentrazione di \"panzer\", al comando dei generali Ewald von Kleist, Hermann Hoth e soprattutto Heinz Guderian, seguendo il piano ideato dal generale Erich von Manstein, fece breccia nelle linee difensive e corse verso la costa prima che i difensori potessero organizzare un serio contrattacco. Un'interpretazione altrettanto efficace del \"Blitzkrieg\" fu data dal generale Erwin Rommel, che sul fronte africano riusc\u00ec a sconfiggere forze molto superiori usando abili tattiche basate sull'impiego dei panzer in gruppi mobili per colpire le retrovie e i fianchi del nemico, facendoli proteggere da sbarramenti fissi di cannoni anticarro con cui decimare i carri avversari. Infine le colonne corazzate impiegate del feldmaresciallo von Manstein fecero miracoli nel contrastare l'avanzata sovietica verso Rostov nell'inverno 1942-1943.\nIl termine \"Blitzkrieg\" viene usato principalmente per descrivere la tattica tedesca nella prima parte della seconda guerra mondiale, comunque la tattica in generale non era una loro esclusiva, e venne impiegata ogni volta che se ne present\u00f2 l'opportunit\u00e0, specialmente dalle forze sotto il comando del generale George Patton durante l'avanzata dalla Normandia, dalle armate corazzate dell'Armata Rossa (guidate da abili generali come Pavel Rybalko e Michail Katukov) durante le grandi offensive del 1944-1945 sul fronte orientale e, in forma differente, dai giapponesi nella loro rapida avanzata durante il 1941 e 1942 (dove i trasporti marittimi, l'artiglieria leggera, e le marce forzate, sostituirono largamente i camion e i carri armati).\nPolonia, 1939.\n\u00c8 ancora oggetto di indagine per gli studiosi il ruolo che ebbero gli studi sul \"Blitzkrieg\" nella campagna di Polonia. Infatti, malgrado il termine \"Guerra Lampo\" sia stato coniato proprio durante il conflitto tedesco - polacco, le dinamiche strategiche operate dalla Wehrmacht non sembrano differire, a detta di alcuni storici, dall'uso \"classico\" dell'arma corazzata. In particolare si fa riferimento alla disposizione dei reparti pesanti, che sembrano essere posizionati a supporto della fanteria. A sostegno di questa tesi giocano le dichiarazioni del Generale Heinz Guderian, che in una lettera inviata a Basil Liddell Hart lament\u00f2 che, nonostante le sue insistenze, durante la campagna di Polonia manc\u00f2 un aspetto tipico della fase strategica del Blitzkrieg, \"\"le penetrazioni profonde operanti indipendentemente rispetto ai corpi di fanteria (appiedata\")\", che avrebbero richiesto la creazione di un'armata corazzata. Sempre a sostegno di questa tesi, sono eloquenti le parole di Matthew Cooper:\nPer contro, un'altra scuola di studiosi sostiene che, malgrado in teoria lo schieramento della blitzkrieg non fosse stato predisposto, gli effetti strategici dell'attacco tedesco si rivelarono \"di fatto\" assimilabili a quelli di una blitztkrieg.\nEuropa Occidentale, 1940.\nDurante la campagna Occidentale l'uso della Blitzkrieg fu cruciale per garantire alle esercito tedesco di assicurarsi la Francia in poco pi\u00f9 di 40 giorni, cos\u00ec facendo riuscirono ad isolare la Gran Bretagna lasciandola sola sul fronte occidentale. La conquista di Parigi fu molto importante per la Germania nazista, a cui rimase un unico solo nemico l'Unione Sovietica.\nUnione Sovietica.\nLa tattica mostr\u00f2 le prime carenze durante l'operazione Barbarossa. Infatti, mentre sui campi di battaglia occidentali le distanze operative erano valutabili nell'ordine delle decine di chilometri (permettendo alla fanteria meccanizzata di non perdere quasi mai il contatto con le unit\u00e0 corazzate avanzanti), nelle sterminate steppe russe le formazioni finirono spesso per allungarsi enormemente, distribuendo le unit\u00e0 d'attacco lungo direttrici di dimensioni impressionanti e facendo accumulare alla fanteria aggregata ritardi nell'ordine di giorni rispetto alle \"Panzer-Division\".\nCaratteristiche.\nPerno essenziale del moderno \u00e8 l'unit\u00e0 (\"Einheit\"). Essa \u00e8 organizzata in cunei di sfondamento corazzati, supportati da fanteria d'assalto. Le unit\u00e0 corazzate garantiscono alle truppe attaccanti una forte superiorit\u00e0 di fuoco e di movimento laddove queste intendono sfondare. Inoltre l'ampio utilizzo di unit\u00e0 meccanizzate permette una costante fluidit\u00e0 allo schieramento, permettendo rapide conversioni, e rendendo pi\u00f9 agile l'eventuale rettifica del piano di attacco.\nLa chiave della guerra lampo era l'organizzazione delle truppe in forze mobili con eccellenti comunicazioni e comando, in grado di mantenere unite le varie unit\u00e0 militari mentre venivano impiegate in battaglia. Il concetto base era di effettuare uno sfondamento nel fronte nemico usando la combinazione carri-artiglieria-aviazione. Ottenuto lo sfondamento, i carri si sarebbero diretti verso i centri logistici, puntando a tagliare le linee di rifornimento e ad effettuare un accerchiamento a medio raggio del fronte nemico. La fanteria motorizzata\\meccanizzata, seguendo le colonne corazzate, avrebbe assicurato la protezione dei fianchi e delle retrovie della punta corazzata.\nLa strategia venne realizzata come reazione all'attrito statico della guerra di trincea della prima guerra mondiale e divenne impiegabile in pratica agli inizi degli anni trenta, grazie alla crescente affidabilit\u00e0 e potenza del motore a scoppio e della radio da campo, che permettevano il coordinamento degli attacchi. Numerosi militari di diverse nazioni capirono che la guerra di posizione era un concetto datato e poteva essere sconfitta concentrando forze in un'area ristretta e dotandole di una grande capacit\u00e0 di spinta. L'evoluzione delle tecnologie in campo aereo e corazzato e lo sviluppo dei battaglioni di fanteria d'assalto (sulla scorta dell'esperienza maturata nella prima guerra mondiale dalle Stosstruppen tedesche) fornirono agli alti comandi germanici gli strumenti per teorizzare una vera e propria \"rivoluzione strategica\"."}
{"id": "11410", "revid": "1884099", "url": "https://it.wikipedia.org/wiki?curid=11410", "title": "Arturo (astronomia)", "text": "Arturo (: ; \u03b1 Boo / \u03b1 Bootis / Alfa Bootis; in latino \"Arct\u016brus\") \u00e8 la stella pi\u00f9 luminosa della costellazione del Boote, la quarta stella pi\u00f9 brillante del cielo notturno osservabile dopo Sirio, Canopo e , in virt\u00f9 della sua magnitudine di \u22120,05, la terza se si considerano singolarmente le due componenti principali del sistema di . \u00c8, dopo Sirio, la stella pi\u00f9 brillante fra quelle visibili dalle latitudini settentrionali, nonch\u00e9 la stella pi\u00f9 luminosa dell'emisfero celeste boreale.\n\u00c8 una gigante rossa, di tipo spettrale K1 III e ha una luminosit\u00e0 113 volte superiore a quella del Sole, ma, se si considera anche la quantit\u00e0 di radiazione emessa nell'infrarosso, Arturo risulta essere circa 200 volte pi\u00f9 luminoso del Sole, questo ne fa l'astro pi\u00f9 luminoso entro la distanza di 50 anni luce dal Sole.\nOsservazione.\nArturo \u00e8 facilmente individuabile a causa della sua grande luminosit\u00e0 e del suo caratteristico colore arancione, molto vivo; si rintraccia prolungando la curvatura indicata dal timone del Grande Carro verso sud. Prolungando ulteriormente la stessa linea, oltre Arturo, si pu\u00f2 individuare Spica. Arturo corrisponde inoltre al punto pi\u00f9 meridionale di un grande asterismo a forma di lettera \"Y\", le cui componenti sono, oltre a questa stella, , e .\nArturo \u00e8 una stella dell'emisfero boreale; tuttavia la sua posizione 19\u00b0 a nord dell'equatore celeste fa s\u00ec che questo astro sia osservabile da tutte le regioni abitate della Terra: nell'emisfero australe, essa \u00e8 infatti invisibile solo nelle regioni pi\u00f9 a sud del 71\u00ba parallelo, cio\u00e8 solo nelle regioni antartiche. D'altra parte, questa posizione la rende circumpolare solo nelle regioni pi\u00f9 a nord di 71\u00b0 N, cio\u00e8 ben oltre il circolo polare artico.\nQuesta stella pu\u00f2 essere osservata con facilit\u00e0 nei mesi da febbraio a settembre dall'emisfero nord e, per un periodo poco pi\u00f9 breve, da quello meridionale.\nAmbiente galattico e distanza.\nSecondo le osservazioni del satellite \"Hipparcos\", Arturo si trova a una distanza di 36,7 anni luce (corrispondenti a 11,3 parsec), cio\u00e8 \u00e8 una stella piuttosto vicina; che Arturo fosse molto vicina era in realt\u00e0 gi\u00e0 noto, grazie alle misure di parallasse effettuate dalla Terra e grazie al fatto che possiede anche un notevole moto proprio, in direzione della Vergine: Arturo si muove sulla sfera celeste ogni anno di 2,28\u00a0secondi, cio\u00e8 sembra percorrere circa 1\u00b0 ogni 2\u00a0000 anni; fra le stelle di prima magnitudine solo Alfa Centauri presenta un moto proprio pi\u00f9 elevato. Questo elevato moto proprio fu per la prima volta notato da Sir Edmond Halley nel 1718.\nTrovandosi relativamente vicino al Sole, Arturo ne condivide lo stesso ambiente galattico. Le sue coordinate galattiche sono 69,11\u00b0 e 15,14\u00b0. Una longitudine galattica di circa 15\u00b0 significa che la linea ideale che congiunge il Sole e Arturo, se proiettata sul piano galattico, forma con la linea ideale che congiunge il Sole con il centro galattico un angolo di 15\u00b0. Ci\u00f2 significa che Arturo \u00e8 leggermente pi\u00f9 vicino al centro galattico di quanto non sia il Sole. Una latitudine galattica di quasi 70\u00b0 significa tuttavia che la distanza che separa il Sole da Arturo \u00e8 per la maggior parte dovuta al fatto che le due stelle non sono allineate sullo stesso piano e che Arturo si trova parecchio a nord rispetto al piano galattico.\nLa stella pi\u00f9 vicina ad Arturo, a 3,3 anni luce, \u00e8 Mufrid, una stella di classe G0 IV, che appare anche visualmente nel cielo vicino (circa 5\u00b0) ad Arturo. La seconda stella in ordine di vicinanza ad Arturo \u00e8 HD 131511, una stella di sequenza principale arancione di magnitudine 6,01, che dista 5,8 anni luce da Arturo. Mufrid sarebbe anche di gran lunga la stella pi\u00f9 luminosa vista da eventuali pianeti in orbita attorno ad Arturo: a quella distanza brillerebbe di magnitudine \u22122,60. Il Sole sarebbe appena percepibile a occhio nudo visto che sarebbe di quinta magnitudine, e si troverebbe non lontano in cielo da Sirio. Quest'ultima, a 40 anni luce da Arturo sarebbe una normale stella di seconda magnitudine, con la stessa luminosit\u00e0 di HD 131511, la seconda stella pi\u00f9 vicina ad Arturo, e poco pi\u00f9 luminosa di una stella analoga al Sole come Beta Comae Berenices, che si trova ad appena 12 anni luce da Arturo.\nIl gruppo di Arturo.\nAgli inizi degli anni settanta, l'astronomo Olin J. Eggen scopr\u00ec che Arturo condivideva il suo moto proprio con altre 53 stelle. Tali stelle inoltre presentano metallicit\u00e0 simili: il valore medio di [Fe/H] di questi astri si aggira infatti intorno a \u22120,6 (cio\u00e8 circa il 25% dell'abbondanza di ferro nell'atmosfera del Sole). Ci\u00f2 fa presumere che queste stelle facciano parte di una associazione stellare, la cui et\u00e0 \u00e8 stimata essere all'incirca 10 miliardi di anni e che \u00e8 stata battezzata \"Corrente stellare di Arturo\".\nI vettori del movimento di Arturo rispetto al sistema di riposo locale sono (U, V, W) = (\u221225, \u2212116, \u22123) km/s: ci\u00f2 significa che, rispetto al movimento medio del materiale della Via Lattea nei dintorni del Sole, Arturo presenta un movimento di allontanamento dal centro galattico di 25\u00a0km/s, un movimento inverso rispetto alla rotazione galattica di 116\u00a0km/s e un movimento verso il polo sud galattico di 3\u00a0km/s. Il gruppo di Arturo presenta un movimento medio sul piano UV di \u2212102\u00a0km/s. Uno studio delle stelle che presentano un movimento simile ha permesso di individuare altre componenti che sono probabilmente appartenenti alla corrente di Arturo: in un articolo del 2008 sono elencate 134 stelle come possibili appartenenti alla corrente.\nSi pensa che il gruppo di Arturo faccia parte del disco galattico spesso, una regione intermedia fra il disco galattico e l'alone galattico, caratterizzata da stelle vecchie che possono giacere migliaia di anni luce sopra o sotto il piano galattico, al contrario di quanto avviene per le stelle del disco galattico, come il Sole, che giacciono al massimo a un migliaio di anni luce dal disco. Le stelle del disco galattico spesso tendono ad avere elevati moti propri (fino a 120\u00a0km/s), con passaggi rapidi su orbite molto inclinate e eccentriche intorno al centro galattico. Essendo nate molti miliardi di anni fa, quando la galassia era meno ricca di metalli, tendono a esserne povere (fino al 12% dell'abbondanza solare). Si pensa che costituiscano circa il 4% delle stelle che si trovano nelle vicinanze del Sole.\nLe stelle dell'alone galattico sono ancora pi\u00f9 vecchie di quelle del disco spesso (si sono formate 10-13 miliardi di anni fa), tendono ad avere orbite ancora pi\u00f9 inclinate ed eccentriche con moti propri fino a 600\u00a0km/s. Inoltre presentano metallicit\u00e0 inferiori al 10%-15% di quella solare.\nL'origine della corrente di Arturo non \u00e8 ancora ben chiara. Le ipotesi possibili sono tre:\nCaratteristiche principali.\nClassificazione e temperatura superficiale.\nArturo \u00e8 classificata come K1,5 IIIpe. La classe spettrale K raduna le stelle di colore arancione, di temperatura superficiale pi\u00f9 bassa di quella del Sole. In effetti, sulla base di misurazioni accurate riportate in uno studio del 1993, la temperatura superficiale di Arturo \u00e8 stimata essere pari a 4\u00a0300\u00a0\u00b1\u00a030\u00a0K; si pu\u00f2 raffrontare questo dato con la temperatura della superficie del Sole, che \u00e8 circa 5\u00a0800\u00a0K. Arturo ha quindi una temperatura superficiale inferiore a quella solare di circa 1\u00a0500\u00a0K. \u00c8 tale temperatura a donare ad Arturo il suo caratteristico colore arancione. Altre misurazioni della temperatura di Arturo danno risultati leggermente differenti che variano nell'intervallo compreso fra 4\u00a0060\u00a0K e 4.460 K. Tuttavia i valori pi\u00f9 accreditati variano di poche decine di gradi e si attestano intorno ai 4.300 K. Ad esempio, uno studio molto citato risalente al 1999 riporta il valore 4.290 \u00b1 30 K, mentre un altro di tre anni prima riporta 4\u00a0303\u00a0\u00b1\u00a047\u00a0K.\nLa classe MMK III raccoglie invece le stelle giganti, cio\u00e8 stelle di massa media o piccola aventi un avanzato stato evolutivo.\nInfine le lettere \"p\" ed \"e\" stanno rispettivamente per \"peculiare\" ed \"emissione\", indicanti cio\u00e8 che lo spettro elettromagnetico della luce emessa dalla stella \u00e8 inusuale e pieno di linee di emissione. In realt\u00e0 queste caratteristiche sono comuni a tutte le giganti rosse, ma in Arturo esse sono particolarmente marcate.\nRaggio e periodo di rotazione.\nCome tutte le stelle giganti, Arturo ha dimensioni notevoli. Tali dimensioni e il fatto che questa stella sia a noi relativamente vicina permettono misure interferometriche dirette del suo diametro. In questo campo Arturo \u00e8 stata fatta oggetto di studi particolarmente accurati che hanno raggiunto risultati in buon accordo fra loro e con margini di errore bassi. Uno studio del 1986 riporta come diametro angolare di questo astro 20,36\u00a0\u00b1\u00a00,20\u00a0mas, mentre studi successivi riportano valori leggermente maggiori: uno studio del 1999 ha dato come risultato 21,0\u00a0\u00b1\u00a00,2\u00a0mas; un altro studio successivo del 2003 riporta invece il valore di 21,373\u00a0\u00b1\u00a00,247\u00a0mas; tuttavia lo studio condotto con tecniche pi\u00f9 raffinate risale al 2008; esso unisce all'uso di strumenti particolarmente precisi elaborate tecniche matematiche per il trattamento dei dati: il risultato ottenuto, dopo la correzione dovuta all'oscuramento al bordo, \u00e8 un diametro angolare di 21,05\u00a0\u00b1\u00a00,21\u00a0mas; alla distanza calcolata da Hipparcos, ci\u00f2 significa che Arturo ha un raggio corrispondente a (circa 17,78\u00a0\u00b1\u00a01,04 milioni di km). Se fosse posta al centro del sistema solare Arturo occuperebbe circa un quarto dell'orbita di Mercurio.\nLa velocit\u00e0 di rotazione delle stelle giganti e supergiganti \u00e8 notoriamente molto difficile da calcolare. Infatti le stelle di questo tipo uniscono a una velocit\u00e0 di rotazione ridotta macroturbolenze della loro superficie accentuate; pertanto \u00e8 molto difficile distinguere i movimenti del gas dovuti effettivamente alla rotazione stellare da quelli imputabili alle macroturbolenze superficiali. In ogni caso, l'accuratezza degli studi di cui Arturo \u00e8 stata fatta oggetto ha permesso di determinare, sebbene con un alto margine di errore, la sua velocit\u00e0 di rotazione all'equatore, che \u00e8 risultata essere 1,5\u00a0\u00b1\u00a00,3\u00a0km/s\u00a0\u00f7\u00a0sen\u00a0\"i\", ove \"i\" \u00e8 l'inclinazione dell'asse di rotazione rispetto al piano di osservazione. Se tuttavia il valore di \"i\" non viene determinato, questo dato non \u00e8 sufficiente a stimare con precisione la velocit\u00e0 e il periodo di rotazione di Arturo. Si \u00e8 tuttavia riusciti ad arrivare a questo risultato per un'altra strada: Arturo, come il Sole, presenta sulla sua superficie regioni magneticamente attive; \u00e8 stato possibile individuare una di queste regioni, comparsa nel 1991, e seguirla; ci\u00f2 ha portato a stimare il periodo di rotazione di Arturo in 2,0\u00a0\u00b1\u00a00,2\u00a0anni. Sulla base di questo dato e del raggio di questo astro \u00e8 possibile stimare anche la velocit\u00e0 di rotazione all'equatore, che risulta essere 1,76\u00a0\u00b1\u00a00,25\u00a0km/s. Periodi di rotazione cos\u00ec lunghi non sono affatto inusuali in una stella gigante in quanto, per la legge di conservazione del momento angolare, aumentando il raggio della stella, la velocit\u00e0 di rotazione diminuisce e quindi essa perde velocit\u00e0 angolare nell'abbandonare la sequenza principale. Conoscendo la velocit\u00e0 di rotazione all'equatore \u00e8 possibile anche calcolare l'inclinazione (\"i\") di Arturo rispetto al piano della nostra visuale: essa risulta essere 58\u00b0\u00a0\u00b1\u00a025\u00b0. Questo dato tuttavia, avendo un alto margine di errore, non fornisce molte informazioni, anche se \u00e8 possibile concludere che \"i\" non \u00e8 n\u00e9 uguale a 0\u00b0 (cio\u00e8 Arturo non rivolge verso di noi un polo), n\u00e9 uguale a 90\u00b0 (cio\u00e8 l'asse di rotazione di Arturo non \u00e8 perpendicolare alla nostra visuale).\nLuminosit\u00e0.\nLa luminosit\u00e0 intrinseca di Arturo nelle lunghezze d'onda del visibile \u00e8 ricavabile dalla sua magnitudine apparente e dalla distanza: questa stella risulta essere 113 volte pi\u00f9 luminosa del Sole. Tuttavia la temperatura superficiale relativamente bassa di Arturo fa s\u00ec che, per la legge di Wien, essa emetta molta radiazione nell'infrarosso, ove si trova il picco di massima radiazione emessa dalla stella. Se si prende in considerazione questo fattore, allora la luminosit\u00e0 di Arturo sale a . Si tratta della stella pi\u00f9 luminosa entro una distanza di 50 anni luce dal Sole.\nMassa, stato evolutivo, et\u00e0 e destino finale.\nMentre per le stelle di sequenza principale esiste una ben stabilita relazione fra la luminosit\u00e0 e la massa, sicch\u00e9 conosciuta la luminosit\u00e0 assoluta della stella la massa pu\u00f2 essere ottenuta con un buon margine di precisione, le cose stanno alquanto diversamente per le giganti e supergiganti. La luminosit\u00e0 di stelle di questo tipo cambia di molto nel tempo a seconda del loro stadio evolutivo, sicch\u00e9, a meno che questo non sia conosciuto con precisione, non sar\u00e0 possibile dedurre la massa dalla luminosit\u00e0.\nEsiste tuttavia un altro metodo per cercare di calcolare la massa di queste classi di stelle: essa \u00e8 infatti ricavabile conoscendo il raggio e l'accelerazione di gravit\u00e0 sulla superficie. Il rapporto fra atomi ionizzati e atomi neutri dello stesso elemento nell'atmosfera di una stella \u00e8 sensibile all'accelerazione di gravit\u00e0; pertanto il rapporto fra ioni e atomi neutri pu\u00f2 essere sfruttato per calcolare l'accelerazione di gravit\u00e0 e, di conseguenza, la massa di una stella. Tuttavia in ambienti a bassa accelerazione di gravit\u00e0, quale \u00e8 quello di una stella gigante, il valore dell'accelerazione diventa molto sensibile a quello della temperatura superficiale adottata. Quindi piccoli errori nella stima della temperatura superficiale possono portare a valori di accelerazione non corretti.\nTuttavia, anche in questo caso, l'accuratezza con la quale Arturo \u00e8 stata studiata ha permesso di raggiungere risultati con margini di errore relativamente bassi e in discreto accordo fra loro. A una temperatura superficiale stimata di 4\u00a0330\u00a0K, il log \"g\", o logaritmo della gravit\u00e0 superficiale della stella, \u00e8 risultato essere 1,6\u00a0\u00b1\u00a00,15 in uno studio condotto nel 1993. Si pu\u00f2 confrontare questo valore con quello del Sole che \u00e8 4,44: l'accelerazione sulla superficie di Arturo \u00e8 molto inferiore a quella del Sole a causa delle sue dimensioni molto maggiori.\nSulla base di questo valore e del raggio stimato, si ricava che la massa di Arturo \u00e8 pari a . Questo astro ha dunque una massa paragonabile a quella del Sole e quindi ci permette di immaginare l'aspetto che avr\u00e0 il Sole nelle ultime fasi della sua esistenza. Un'altra misura di log \"g\", condotta sempre nel 1993, ha dato risultati comparabili: 1,5\u00a0\u00b1\u00a00,15; se questo valore fosse quello corretto, allora la massa di Arturo ammonterebbe a 0,75\u00a0\u00b1\u00a00,2\u00a0M\u2609, tuttavia, stime pi\u00f9 recenti della massa di Arturo basate sulla composizione chimica della stella danno come risultato una massa leggermente superiore a quella del Sole: Ramirez e Prieto nel 2011 la stimano in 1,08 masse solari, Reffert e colleghi nel 2015 in 1,12, e Martig \"et al.\" nel 2016 di , quindi si potrebbe assumere quella media di Ramirez e Prieto del 2011, di .\nUna stella di 1,1 masse solari rimane all'interno della sequenza principale per circa 7,5 miliardi di anni. Poich\u00e9 Arturo ha gi\u00e0 abbandonato la sequenza principale, questa \u00e8 l'et\u00e0 minima di Arturo, se le misure della sua massa sono corrette. Anche recenti stime sull'et\u00e0 di Arturo sembrano in linea con questa ipotesi: Ramirez e Prieto la indicano di 7,1 miliardi di anni, tuttavia Martig et al. la stimano in 8,6 miliardi di anni, come peraltro fece nel 2008 Soubiran, mentre Reffert e colleghi arrivano fino a oltre 10 miliardi di anni. \nArturo, uscendo dalla sequenza principale, ha cessato di fondere l'idrogeno all'interno del suo nucleo. Probabilmente sta gi\u00e0 fondendo l'elio presente nel suo nucleo in carbonio tramite il processo tre alfa e in ossigeno tramite il processo alfa; sta inoltre fondendo idrogeno in elio negli strati immediatamente a ridosso del suo nucleo. Entro alcune centinaia di milioni di anni Arturo perder\u00e0 molta della sua massa tramite un intenso vento stellare che alla fine allontaner\u00e0 dal suo nucleo gli strati superficiali di idrogeno e elio, mischiati a minori quantit\u00e0 di carbonio e ossigeno. Allontanandosi dal nucleo questo inviluppo di gas former\u00e0 una nebulosa planetaria, mentre il nucleo stesso, non pi\u00f9 sufficientemente sostenuto dalle reazioni nucleari collasser\u00e0 su s\u00e9 stesso per effetto della forza di gravit\u00e0 formando una nana bianca delle dimensioni della Terra, avente inizialmente una temperatura molto elevata, ma che mano a mano diminuir\u00e0 a causa degli scambi termici con lo spazio circostante. Il raffreddamento delle nane bianche \u00e8 tuttavia un processo estremamente lento a causa della piccola superficie di questi astri, sicch\u00e9 Arturo diventer\u00e0 una nana nera solo fra parecchie decine di miliardi di anni.\nAltre caratteristiche.\nMetallicit\u00e0.\nProbabilmente il miglior studio circa la metallicit\u00e0 e la composizione chimica dell'atmosfera di Arturo rimane ancora Peterson 1993. Questo articolo ipotizza che l'abbondanza di ferro nell'atmosfera di questa stella rispetto a quella del Sole sia formula_1. Tale notazione \u00e8 definita come il logaritmo della quantit\u00e0 di ferro (Fe) rispetto all'idrogeno (H), diminuita del logaritmo della metallicit\u00e0 del Sole: cos\u00ec, se la metallicit\u00e0 della stella presa in esame \u00e8 pari a quella solare, il risultato sar\u00e0 pari a zero. Un valore logaritmico pari a \u22120,5\u00a0\u00b1\u00a00,1 equivale a un'abbondanza di ferro pari a 25 - 39% di quella solare. Le abbondanze di carbonio, cromo e nichel hanno un valore comparabile, cio\u00e8 sono circa un terzo di quella solare. Tuttavia altri elementi sono relativamente pi\u00f9 abbondanti: ad esempio, le abbondanze dell'ossigeno, del magnesio, dell'alluminio e del silicio si aggirano intorno all'80% di quella solare; quelle dell'azoto, del sodio, del calcio e del titanio intorno al 63%; quella dello scandio intorno a met\u00e0 di quella del Sole.\nUna composizione chimica come questa \u00e8 tipica nelle stelle appartenenti all'alone galattico. In particolare sembra che tutte le stelle molto povere di ferro presentino una maggiore abbondanza relativa di ossigeno, magnesio, silicio e calcio. Si \u00e8 cercato di spiegare questa configurazione chimica mediante l'ipotesi che i metalli presenti nelle stelle di popolazione II dell'alone siano derivati dalla nucleosintesi che avviene nelle supernovae di tipo II o Ib. La configurazione chimica di una stella come il Sole deriverebbe invece dall'esplosione di supernovae di tipo Ia. Queste ultime, derivando da sistemi binari, richiedono tempi molto pi\u00f9 lunghi per formarsi. Essendo Arturo alcuni miliardi di anni pi\u00f9 vecchia del Sole, si \u00e8 formata da nebulose scarsamente arricchite da questo tipo di supernovae.\nUna stella gigante non coronale.\nArturo \u00e8 presa come archetipo delle stelle giganti non coronali. Misurazioni precise compiute tramite il satellite ROSAT hanno permesso di escludere che da Arturo si diparta un flusso di raggi X superiore a un decimillesimo di quello emesso dal Sole. Ci\u00f2 induce a escludere la presenza di una corona con temperature superiori a 100\u00a0000\u00a0K (si confronti questo dato con quello della corona solare che raggiunge una temperatura di 1-3 milioni K).\nPoich\u00e9 sembra che tutte le stelle di massa medio-piccola di sequenza principale (classi spettrali da F a M) siano dotate di corona, i problemi che si aprono sono due:\nProbabilmente per rispondere alla prima domanda \u00e8 necessario conoscere la risposta alla seconda. \u00c8 noto dalla fine degli anni settanta che, per quanto riguarda le stelle di Popolazione I, esiste una ben precisa linea di divisione fra le giganti coronali e quelle non coronali, posta intorno alla classe spettrale K3. Le subgiganti, giganti e giganti brillanti di classe precedenti alla K3 hanno una corona, mentre quelle delle classi successive non la possiedono. La linea di divisione per le stelle Popolazione II sembra essere spostata nelle ultime sottoclassi della classe G o nelle prime sottoclassi della classe K, tanto che Arturo, pur essendo di classe K1,5 non possiede una corona.\nSi possono dare due interpretazioni della linea di divisione fra le giganti coronali e non coronali: la prima \u00e8 che le giganti gialle di classe F e G abbiano una massa superiore (2-3 M\u2609) a quella delle classi K e M (che sarebbe uguale o inferiore a 1 M\u2609). Avendo le prime, durante la loro permanenza nella sequenza principale, un'alta velocit\u00e0 di rotazione, conservano un sufficiente momento angolare per innestare i processi che portano alla formazione della corona; questo non avverrebbe per il secondo tipo di giganti che ruotano troppo lentamente durante la fase di sequenza principale per conservare un simile momento angolare.\nSecondo un'altra ipotesi, l'assenza di corone nelle giganti arancioni e rosse \u00e8 determinata dal loro maggiore raggio e quindi dalla minore gravit\u00e0 superficiale. Questa inibirebbe la formazione dei \"loop\" magnetici che intrappolano e eccitano il gas, facendo emettere loro raggi X. In stelle di questo tipo l'energia meccanica che negli altri casi favorisce la comparsa di una corona sarebbe dissipata in venti stellari di maggiore intensit\u00e0 rispetto a quelli che caratterizzano le giganti gialle di tipo F e G.\nIn ogni caso, la perdita della corona in una gigante come Arturo \u00e8 stata probabilmente determinata dall'aumento del suo volume, che ha determinato un'importante diminuzione della velocit\u00e0 angolare e una molto minore gravit\u00e0 superficiale.\nVariabilit\u00e0.\nFino alla fine degli anni ottanta si credeva che le giganti di classe K fossero stabili. Tuttavia osservazioni pi\u00f9 accurate hanno dimostrato che in effetti esse presentano variabilit\u00e0 sul corto (ore o giorni) e/o lungo (mesi o anni) periodo. Arturo non ha fatto eccezione: a lungo ritenuta stabile, la sua variabilit\u00e0 \u00e8 stata scoperta sulla base di alcune osservazioni condotte alla met\u00e0 degli anni ottanta. Questo astro in effetti oscilla fra le magnitudini \u22120,13 e \u22120,03.\nArturo presenta variazioni sia sul breve sia sul lungo periodo. Quelle sul breve periodo sono probabilmente dovute a onde di pressione simili a quelle che caratterizzano la sismologia del Sole. Pi\u00f9 onde si sovrappongono le une con le altre, il che rende pi\u00f9 difficile la loro misurazione. In ogni caso i periodi di queste oscillazioni sono stati individuati con un margine di errore relativamente basso: essi sembrano compresi fra 11 giorni e poco pi\u00f9 di tre ore. Il periodo dominante sembra aggirarsi intorno ai 3 giorni: esso \u00e8 stato calcolato essere 2,7 giorni in uno studio del 1990, 2,8 giorni in uno studio del 2003, 3,3 giorni in uno studio del 2007.\nInvece trovare quale sia il periodo e la causa delle variazioni pi\u00f9 lunghe si \u00e8 rivelato molto difficile, sicch\u00e9 le ipotesi avanzate a loro riguardo sono molteplici. Due studi della fine degli anni ottanta riportano rispettivamente un periodo di 640 giorni o pi\u00f9 e un periodo di 1.842 giorni. Le spiegazioni fornite da questi due studi per queste variazioni vanno dalla presenza di supergranuli sulla superficie di Arturo, all'ipotesi che esistano zone meno calde alternate a zone a temperatura pi\u00f9 elevata, all'esistenza di una compagna in orbita intorno alla principale. Invece uno studio del 2008 riporta un periodo di 14 anni e cerca di spiegarlo mediante l'ipotesi di un ciclo magnetico simile a quello solare. Nello stesso studio, oltre a questo periodo, ne sono stati trovati altri pi\u00f9 brevi di 257, 207 e 115 giorni. Poich\u00e9 questi periodi risultano essere approssimativamente un quarto del periodo di rotazione della stella su s\u00e9 stessa, si \u00e8 ipotizzato che essi siano causati da quattro regioni magneticamente attive della superficie della stella, simili alle macchie solari. La variazione della lunghezza del periodo viene spiegata con la migrazione delle macchie a latitudini diverse durante il ciclo magnetico e con la rotazione differenziale della stella: migrando a latitudini differenti, le macchie ruotano a velocit\u00e0 angolari differenti e quindi mutano il periodo di rotazione.\nPresenza di molecole nell'atmosfera.\nOsservazioni compiute nella banda dell'infrarosso hanno permesso di rilevare la presenza di nubi di monossido di carbonio nell'atmosfera di Arturo. Poich\u00e9 le molecole possono formarsi solo a temperature relativamente basse, \u00e8 necessario pensare che le nubi di CO siano presenti nell'alta atmosfera della stella. La presenza di tali nubi sembra essere comune nelle giganti delle ultime classi (K e M), nonch\u00e9 nelle supergiganti delle medesime classi. Le temperature relativamente basse delle atmosfere di queste stelle e la bassa gravit\u00e0 superficiale ne favorirebbero la formazione. L'origine delle nubi \u00e8 forse dovuta dall'attivit\u00e0 cromosferica di queste stelle: i movimenti di gas presenti in questo strato fornirebbero materiale agli strati sovrastanti, dove esso, raffreddandosi, favorirebbe la formazione delle nubi.\nLa presenza di molecole nell'atmosfera di Arturo \u00e8 confermata dalla rilevazione di vapori di acqua. Anche questa caratteristica sembra essere condivisa con le stelle giganti e supergiganti delle ultime classi: molecole di H2O sono state per esempio rilevate nelle atmosfere delle giganti di tipo M e in supergiganti rosse come Antares e Betelgeuse. Tuttavia, secondo un'altra ipotesi, il rilevamento di acqua non sarebbe dovuto alla presenza di nubi nell'alta atmosfera, ma di singole molecole nell'alta fotosfera della stella.\nArturo B?\n\"Hipparcos\" ha suggerito che Arturo sia una stella binaria, con una compagna 3,33\u00a0\u00b1\u00a00,31 magnitudini pi\u00f9 debole della primaria (cio\u00e8 circa venti volte pi\u00f9 debole), posta a una distanza di 255\u00a0\u00b1\u00a039\u00a0mas dalla principale, che corrispondono a circa . Si \u00e8 ipotizzato che Arturo B potesse essere una stella subgigante o una stella di sequenza principale arancione, di classe spettrale K, molto simile a quella di Arturo A, e che questo ne avesse impedito il rilevamento in precedenza. Tuttavia, in uno studio del 1999, sulla base di una serie di osservazioni compiute mediante il telescopio del Monte Wilson, veniva escluso che Arturo avesse una compagna che fosse pi\u00f9 luminosa di 1/60 della principale.\nUno studio del 2005 ha per\u00f2 rilanciato l'ipotesi che Arturo sia una stella binaria. Sulla base di osservazioni interferometriche nella banda del vicino infrarosso, gli autori hanno ipotizzato l'esistenza di una compagna 25-50 volte pi\u00f9 debole della principale separata da essa di 212 mas. Poich\u00e9 Arturo ha una luminosit\u00e0 complessiva di circa 200 L\u2609, Arturo B avrebbe una luminosit\u00e0 di 4-8 L\u2609. Questa luminosit\u00e0 \u00e8 compatibile solo con l'ipotesi che Arturo B sia una stella subgigante con una massa di poco inferiore a quella di Arturo A e quindi a uno stadio evolutivo di poco precedente la principale. Ipotizzare una stella pi\u00f9 massiccia non spiegherebbe la differenza di luminosit\u00e0 fra le due in quanto entrambe dovrebbero avere raggiunto lo stadio di giganti. Ipotizzare una stella meno massiccia, per esempio una stella di classe K appartenente alla sequenza principale, non spiegherebbe una luminosit\u00e0 di 4-8 L\u2609. In particolare gli autori di questo studio ipotizzano che Arturo B possa essere una stella di classe spettrale G4IV.\nTuttavia uno studio condotto nel 2008 ha nuovamente smentito l'ipotesi dell'esistenza di una compagna di Arturo. Si tratta di uno studio autorevole, che merita di essere preso seriamente in considerazione. Esso esclude la presenza di un oggetto nelle vicinanze di Arturo che abbia una luminosit\u00e0 superiore a 1/1200 della principale. Poich\u00e9 Arturo ha una luminosit\u00e0 di circa 200 L\u2609, se una compagna esiste, la sua luminosit\u00e0 \u00e8 minore di 0,16 L\u2609. Gli autori dello studio non escludono comunque che intorno ad Arturo orbiti un pianeta avente una massa alcune volte quella di Giove.\nL'ipotesi che intorno ad Arturo orbiti un pianeta di tipo gioviano era del resto stata avanzata precedentemente quale possibile spiegazione di alcune oscillazioni della velocit\u00e0 radiale rilevabili nello spettro di Arturo: in uno studio del 1989, per esempio, accanto ad altre ipotesi come l'esistenza di supergranuli sulla superficie della stella, veniva avanzata l'ipotesi dell'esistenza di un pianeta avente 1,5-7 masse gioviane che producesse le oscillazioni. La possibilit\u00e0 dell'esistenza di un compagno simile, con una massa calcolata maggiore di , \u00e8 stata rilanciata in uno studio del 2007.\nLuminosit\u00e0 apparente comparata nel tempo.\nArturo si trover\u00e0 nel punto di maggior vicinanza alla Terra fra circa 4000 anni. La sua luminosit\u00e0 apparente \u00e8 quindi destinata ad aumentare, anche se di poco, per ancora quattro millenni, quando questa stella si trover\u00e0 circa 0,1 anni luce pi\u00f9 vicino a noi di quanto non si trovi adesso. Successivamente, la luminosit\u00e0 apparente di Arturo comincer\u00e0 a declinare in quanto la stella comincer\u00e0 ad allontanarsi da noi. Entro poche migliaia di anni sar\u00e0 superata in luminosit\u00e0 da Vega, che sta invece avvicinandosi alla Terra e sta quindi incrementando la propria luminosit\u00e0. Fra poco pi\u00f9 di 50\u00a0000 anni sar\u00e0 superata anche da Altair, un'altra stella luminosa che si sta avvicinando a noi, e fra circa 70\u00a0000 anni anche da Procione che a quel tempo star\u00e0 allontanandosi dalla Terra, ma non al ritmo in cui lo far\u00e0 Arturo. Fra mezzo milione di anni Arturo non sar\u00e0 pi\u00f9 visibile a occhio nudo. Tuttavia, secondo altre fonti, il decremento di luminosit\u00e0 di questo astro sar\u00e0 meno rapido, tanto che a quel tempo Arturo sar\u00e0 una stella di magnitudine 4.\nEtimologia e significato culturale.\nI nomi di Arturo e il loro significato.\nIl nome della stella deriva il cui significato \u00e8 \"il guardiano dell'Orsa\", derivando da \u1f04\u03c1\u03ba\u03c4\u03bf\u03c2 (\"\u00e1rktos\"), \"orso\" + \u03bf\u1f56\u03c1\u03bf\u03c2 (\"o\u00fbros\"), \"guardiano\". \u00c8 un riferimento al suo essere la stella pi\u00f9 luminosa del Bo\u00f6tes (il bovaro), e vicina alle due orse (Ursa Major e Ursa Minor).\nIn arabo \u00e8 una delle due stelle chiamata \"al-sim\u0101k\", che significa l'\"elevata\", l'altra essendo Spica. Arturo \u00e8 in arabo \u0627\u0644\u0633\u0645\u0627\u0643 \u0627\u0644\u0631\u0627\u0645\u062d \"as-sim\u0101k ar-r\u0101mi\u0127\" \"l'elevata del lanciere\". Questo nome \u00e8 stato variamente latinizzato in passato, dando vita alle varianti ormai obsolete \"Aramec\" e \"Azimech\". Il nome \"Alramih\" \u00e8 usato nel \"Trattato sull'astrolabio\" di Geoffrey Chaucer del 1391. Un altro nome arabo \u00e8 \"Haras al-sam\u00e0\" (\u062d\u0627\u0631\u0633 \u0627\u0644\u0633\u0645\u0627\u0621), \"Guardiano dei Cieli\".\nNell'astronomia cinese, Arturo \u00e8 chiamata \"Dah Jyaoo\" (\u5927\u89d2, Grande Corno, Pinyin: D\u00e0ji\u01ceo), essendo la stella pi\u00f9 luminosa della costellazione cinese del Corno (Jyaoo Shiuh) (\u89d2\u5bbf, Pinyin: Ji\u01ceo Xi\u01d4). Con le successive mutazioni storiche venne a far parte della costellazione cinese \"Kangh Shiuh\" (\u4ea2\u5bbf, Pinyin: K\u00e0ng Xi\u01d4).\nL'antica astronomia giapponese ha adottato il nome cinese \"Dah Jyaoo\" (\u5927\u89d2, \"Tai Roku\"), ma attualmente \u00e8 pi\u00f9 comune il nome occidentale di .\nNell'astronomia Hindu corrisponde alla tredicesima \"nak\u1e63atra\" (suddivisione del cielo), chiamata Sv\u0101t\u012b, che significa o \"il grande camminatore\", in riferimento forse alla sua lontananza dallo zodiaco, o \"\"\"la perla\", \"la gemma\", \"il grano di corallo\", in riferimento probabilmente alla sua luminosit\u00e0.\nNella cultura.\nEssendo una delle stelle pi\u00f9 luminose del cielo notturno, Arturo ha attirato l'attenzione su di s\u00e9 fin dai tempi pi\u00f9 remoti. Questa stella \u00e8 gi\u00e0 citata dal poeta greco Esiodo e per lungo tempo si \u00e8 creduto che il libro di Giobbe facesse riferimento a essa al versetto 38,32 (\"Fai tu spuntare a suo tempo la stella del mattino o puoi guidare l'Orsa insieme con i suoi figli?\"), sebbene ora si creda invece che il versetto faccia riferimento alla costellazione dell'Orsa Maggiore. Presso i greci e i romani si credeva che il sorgere e il tramontare di Arturo fosse associato a eventi infausti: in questo senso ne parla l'astronomo e poeta greco Arato di Soli, mentre Plinio il Vecchio la chiama \"terribile\" e Virgilio nelle Georgiche fa allusione ai suoi influssi negativi sull'agricoltura.\nNella mitologia greca, la stella Arturo (o, secondo altre versioni, tutta la costellazione Boote di cui fa parte) fu messa in cielo da Zeus per proteggere la vicina costellazione Callisto (Orsa Maggiore) dalla gelosia di Era. Callisto era la figlia di Licaone, re dell'Arcadia. Essa, ancora giovinetta, si vot\u00f2 alla dea Artemide: doveva rimanere vergine per servire e accompagnare la dea a caccia di animali nella foresta. Zeus tuttavia si innamor\u00f2 di Callisto e la sedusse; dalla loro unione nacque Arcade. Zeus sapeva che se sua moglie Era fosse venuta a conoscenza del tradimento si sarebbe vendicata su Callisto; quindi per proteggerla la trasform\u00f2 in un'orsa (in un'altra versione del mito \u00e8 Era stessa a trasformare Callisto in orsa; in un'altra ancora \u00e8 Artemide, una volta scoperto che Callisto era venuta meno al suo voto). Callisto, trasformata in orsa, vag\u00f2 nella foresta alla ricerca del figlio, che trov\u00f2 alcuni anni dopo, quando Arcade era ormai un uomo adulto. Ella cerc\u00f2 di abbracciare il figlio sollevandosi sulle gambe posteriori, ma Arcade non la riconobbe e pens\u00f2 che l'orsa stesse per aggredirlo. Proprio quando Arcade stava per uccidere la propria madre-orsa, Zeus, commosso per ci\u00f2 che stava per accadere, trasform\u00f2 Callisto e Arcade in due costellazioni (Orsa Maggiore e Orsa Minore, oppure, secondo altre versioni, Orsa maggiore e Boote/Arcade). Venuta a conoscenza dell'accaduto, Era, furiosa, chiese a Oceano di non permettere che potessero mai bagnarsi nelle sue acque. In questo modo viene spiegata la declinazione molto settentrionale delle due costellazioni che le rende circumpolari in molte regioni dell'emisfero boreale.\nI navigatori polinesiani preistorici chiamavano Arturo \"H\u014dk\u016ble\u02bba\", \"Stella della Gioia\". Nelle isole Hawaii, Arturo \u00e8 allo zenit; utilizzando H\u014dk\u016ble\u02bba e altre stelle, i polinesiani partivano da Tahiti e dalle isole Marchesi con le loro canoe a doppio scafo. Essi viaggiavano a est e a nord attraversando l'equatore e raggiungevano la latitudine in cui Arturo appariva allo zenit nel cielo notturno estivo. In tal modo stabilivano di essere arrivati alla latitudine corretta. Quindi viravano verso ovest, sfruttando gli alisei. Se H\u014dk\u016ble\u02bba era mantenuta direttamente sopra loro teste, essi approdavano sulle spiagge sudorientali dell'Isola di Hawaii. Per ritornare a\nTahiti, i navigatori polinesiani usavano Sirio, perch\u00e9 in questa isola appare allo zenit. Dal 1976 navigatori della Polynesian Voyaging Society \"H\u014dk\u016ble\u2018a\" hanno attraversato l'oceano Pacifico parecchie volte utilizzando le antiche tecniche di navigazione di questi popoli.\nLa trib\u00f9 dei Koori del sud-est dell'Australia chiamava Arturo \"Marpean-kurrk\". Quando raggiungeva il nord in primavera Arturo annunciava la comparsa delle larve di una specie di formiche di cui essi si cibavano, mentre la sua scomparsa all'inizio dell'estate determinata dalla posizione vicina al Sole annunciava la scomparsa delle larve. Arturo era anche nota come la madre di \"Djuit\" (Antares) e di un'altra stella in Boote, chiamata Weet-kurrk.\nPresso i nativi americani nel nord America si riteneva che l'arco formato dalle stelle del Grande Carro fosse un orso inseguito da primavera fino all'autunno da una fila di cacciatori. Tali cacciatori sono identificabili con le stelle che formano la stanga del carro e con quelle che costituiscono la parte ovest della costellazione del Boote. Esse in particolare sono: Pettirosso (Alioth), Passero (Mizar), Corvo (Alkaid), Piccione (Seginus nel Boote), Ghiandaia (Izar), Civetta (Arturo) e Civetta acadica (Mufrid). Sfinito dal lungo inseguimento, in autunno l'orso viene ferito dalle frecce dei cacciatori, barcolla nei pressi dell'orizzonte nord, dove il suo sangue schizza macchiando di rosso il petto di Pettirosso (Alioth) e cola imporporando la foresta (il fogliame rosso autunnale). Ma ogni anno l'orso scappa (i cacciatori identificati con le stelle del Boote tramontano), va in letargo, le sue ferite si rimarginano durante l'inverno e si risveglia di nuovo in primavera per essere nuovamente inseguito.\nLa luce di Arturo fu utilizzata nella primavera 1933 per aprire la \"Century of Progress Exposition\", un'esposizione universale tenuta a Chicago per celebrare il centenario della citt\u00e0. La luce della stella fu concentrata da un telescopio su una cella fotoelettrica, la cui corrente elettrica serv\u00ec per attivare un interruttore che accese i riflettori della esposizione. Fu scelta Arturo perch\u00e9 un'importante esposizione precedente si era tenuta a Chicago nel 1893, 40 anni prima, e gli astronomi nel 1933 ritenevano che la luce impiegasse 40 anni per giungere da Arturo fino a noi (in realt\u00e0 oggi sappiamo che Arturo si trova pi\u00f9 vicino a noi, a poco meno di 37 anni luce).\nDeve il nome a questa stella, e al suo significato di \"guardiano\", Regulus Arcturus Black, personaggio della saga di Harry Potter, di J. K. Rowling."}
{"id": "11411", "revid": "183483", "url": "https://it.wikipedia.org/wiki?curid=11411", "title": "Gran Carro", "text": ""}
{"id": "11412", "revid": "1652134", "url": "https://it.wikipedia.org/wiki?curid=11412", "title": "Sandro Pertini", "text": "Fu il settimo presidente della Repubblica Italiana, in carica dal 1978 al 1985, primo socialista e unico esponente del PSI a ricoprire la carica.\nDurante la prima guerra mondiale, Pertini combatt\u00e9 sul fronte dell'Isonzo e, per diversi meriti sul campo, fu proposto per la medaglia d'argento al valor militare nel 1917, ma essendo stato segnalato come simpatizzante socialista su posizioni neutrali, l'onorificenza gli fu conferita solo nel 1985. Nel primo dopoguerra ader\u00ec al Partito Socialista Unitario di Filippo Turati e si distinse per la sua energica opposizione al fascismo. Perseguitato per il suo impegno politico contro la dittatura di Mussolini, nel 1925 fu condannato a otto mesi di carcere per aver redatto un opuscolo antifascista. Fu nuovamente condannato nel 1927 per aver favorito l'espatrio di Filippo Turati in Francia, dove lo segu\u00ec in esilio per evitare l'assegnazione per cinque anni al confino.\nContinu\u00f2 la sua attivit\u00e0 antifascista anche all'estero e per questo, dopo essere rientrato sotto falso nome in Italia nel 1929, fu arrestato e condannato dal Tribunale speciale per la difesa dello Stato prima alla reclusione e successivamente al confino.\nSolo nel 1943, alla caduta del regime fascista, fu liberato. Contribu\u00ec a ricostruire il vecchio PSI fondando insieme a Pietro Nenni e Lelio Basso il Partito Socialista Italiano di Unit\u00e0 Proletaria.\nIl 10 settembre 1943 partecip\u00f2 alla battaglia di Porta San Paolo nel tentativo di difendere Roma dall'occupazione tedesca.\nDivenne in seguito una delle personalit\u00e0 di primo piano della Resistenza e fu membro della giunta militare del Comitato di Liberazione Nazionale in rappresentanza del PSIUP.\nA Roma fu catturato dalle SS e condannato a morte; riusc\u00ec a salvarsi evadendo dal carcere di Regina Coeli assieme a Giuseppe Saragat e ad altri cinque esponenti socialisti grazie a un intervento dei partigiani delle Brigate Matteotti.\nNella lotta di Resistenza fu attivo a Roma, in Toscana, Valle d'Aosta e Lombardia, distinguendosi in diverse azioni che gli valsero una medaglia d'oro al valor militare. Nell'aprile 1945 partecip\u00f2 agli eventi che portarono alla liberazione dal nazifascismo, organizzando l'insurrezione di Milano e votando il decreto che condann\u00f2 a morte Mussolini e gli altri gerarchi fascisti.\nNell'Italia repubblicana fu eletto deputato all'Assemblea Costituente per i socialisti, quindi senatore nella prima legislatura e deputato in quelle successive, sempre rieletto dal 1953 al 1976. Ricopr\u00ec per due legislature consecutive, dal 1968 al 1976, la carica di presidente della Camera dei deputati, infine fu eletto presidente della Repubblica Italiana l'8 luglio 1978.\nAndando spesso oltre il \"basso profilo\" tipico del ruolo istituzionale ricoperto, il suo mandato presidenziale fu caratterizzato da una forte impronta personale che gli valse una notevole popolarit\u00e0, tanto da essere ricordato come il \"presidente pi\u00f9 amato dagli italiani\" o il \"presidente degli italiani\".\nCome capo dello Stato confer\u00ec l'incarico a sei presidenti del Consiglio: Giulio Andreotti (del quale respinse le dimissioni di cortesia presentate nel 1978), Francesco Cossiga (1979-1980), Arnaldo Forlani (1980-1981), Giovanni Spadolini (1981-1982), Amintore Fanfani (1982-1983) e Bettino Craxi (1983-1987).\nNomin\u00f2 cinque senatori a vita: Leo Valiani nel 1980, Eduardo De Filippo nel 1981, Camilla Ravera nel 1982 (prima donna senatrice a vita), Carlo Bo e Norberto Bobbio nel 1984; infine nomin\u00f2 tre giudici della Corte costituzionale: nel 1978 Virgilio Andrioli, nel 1980 Giuseppe Ferrari e nel 1982 Giovanni Conso.\nEsponente democratico e riformista del socialismo italiano, durante la sua carriera si prodig\u00f2 per la crescita del PSI e per l'unit\u00e0 dei socialisti italiani, opponendosi strenuamente alla scissione del 1947 e sostenendo la riunificazione delle sinistre. In qualit\u00e0 di presidente della Repubblica nel 1979 confer\u00ec, per la prima volta dal 1945, il mandato di formare il nuovo governo a un esponente laico, il repubblicano Ugo La Malfa, incaricando quindi, con successo, nel 1981, il segretario del PRI Giovanni Spadolini (primo non democristiano ad assumere la guida del governo dal 1945), e nel 1983 il segretario del PSI Bettino Craxi (primo uomo politico socialista a essere nominato presidente del Consiglio nella storia d'Italia).\nDurante e dopo il periodo presidenziale non rinnov\u00f2 la tessera del PSI, al fine di presentarsi al di sopra delle parti, pur senza rinnegare il suo essere socialista. Del resto, lasciato il Quirinale al termine del suo mandato presidenziale e rientrato in Parlamento come senatore a vita di diritto, si iscrisse al gruppo senatoriale del Partito Socialista Italiano.\nFu sposato dal 1946 alla sua morte con Carla Voltolina, anch'essa partigiana e antifascista.\nBiografia.\nNascita e formazione culturale.\nAlessandro Giuseppe Antonio Pertini, detto \"Sandro\", nacque a Stella alle ore 17:45 di venerd\u00ec 25 settembre 1896 da una famiglia benestante (il padre Alberto Gianandrea, nato a Savona il 26 gennaio 1853 e morto giovane a Stella il 16 maggio 1908, era proprietario terriero), quarto di quattro fratelli e una sorella arrivati all'et\u00e0 adulta (su tredici): il primogenito Giuseppe Luigi Pietro, detto \"Gigi\", nato a Savona il 16 gennaio 1882 e morto nella stessa citt\u00e0 il 2 febbraio 1975, pittore; Maria Adelaide Antonietta, detta \"Marion\", nata a Stella il 3 ottobre 1898 e deceduta a Genova il 4 aprile 1981, che spos\u00f2 il diplomatico italiano Aldo Tonna; Giuseppe Luigi, detto \"Pippo\", nato a Stella l'8 agosto 1890 e ivi morto il 27 agosto 1930, ufficiale di carriera; ed Eugenio Carlo, detto \"Genio\", nato a Stella il 19 ottobre 1894, il quale, durante la seconda guerra mondiale, fu deportato nel campo di concentramento di Flossenb\u00fcrg, dove mor\u00ec il 20 aprile 1945.\nSandro Pertini, molto legato alla madre Maria Giovanna Adelaide Muzio, nata a Savona il 20 dicembre 1854 e morta a Stella il 31 gennaio 1945, fece i primi studi presso il collegio dei salesiani \"Don Bosco\" di Varazze, poi al Liceo Ginnasio \"Gabriello Chiabrera\" di Savona, dove ebbe come professore di filosofia Adelchi Baratono, socialista riformista e collaboratore di \"Critica Sociale\" di Filippo Turati, che contribu\u00ec ad avvicinarlo agli ambienti del movimento operaio ligure. Del professor Baratono Pertini conserver\u00e0 un insegnamento al quale rimarr\u00e0 fedele: \nScoppiata la Grande Guerra, nel novembre 1915 fu chiamato alle armi e assegnato alla 1\u00aa Compagnia Automobilisti del 25\u00ba reggimento di artiglieria da campagna di stanza a Torino, dove giunse il 2 dicembre.\nSeppur in possesso della licenza ginnasiale, prest\u00f2 inizialmente servizio come soldato semplice, essendosi rifiutato, come molti altri socialisti neutralisti del periodo, di fare il corso per ufficiali. Il 7 aprile 1917, tuttavia, venne inviato sul fronte dell'Isonzo e, a seguito di una direttiva del generale Cadorna che obbligava i possessori di titolo di studio a prestare servizio come ufficiali, frequent\u00f2 il corso a Peri di Dolc\u00e8.\nVenne dunque inviato a combattere in prima linea come sottotenente di complemento, distinguendosi per alcuni atti di eroismo: per aver guidato, nell'agosto del 1917, un assalto al monte Jelenik durante la battaglia della Bainsizza fu proposto dal suo comandante per la medaglia d'argento al valor militare. Molti anni dopo, quando Pertini divenne presidente, il capo di stato maggiore, l'ammiraglio Giovanni Torrisi, ritrov\u00f2 il fascicolo e pens\u00f2 di consegnargli la decorazione, ma Pertini - che era stato contrario alla guerra - si sottrasse all'onorificenza, pur ricordando l'azione bellica come \"una cosa esaltante\".\nNell'ottobre 1917 partecip\u00f2 alla rotta di Caporetto, di cui avrebbe sempre serbato un ricordo vivissimo. Dopo aver trascorso l'ultimo anno del conflitto nel settore del Pasubio, durante il quale venne anche nominato tenente, il 4 novembre 1918 fece ingresso a Trento alla testa del suo plotone di mitraglieri. Durante il conflitto fu colpito dal gas tossico fosgene e venne salvato dal suo attendente che lo trasport\u00f2 di peso, agonizzante, all'ospedale da campo ma dovette minacciare con la pistola i medici che non volevano curarlo dandolo per spacciato. Dopo aver prestato servizio ancora per qualche mese in Dalmazia, Pertini fu congedato nel marzo 1920.\nNel settembre 1919 aveva intanto conseguito la maturit\u00e0 classica, come privatista, presso il Liceo \"Gian Domenico Cassini\" di Sanremo.\nDopo aver sostenuto dodici esami alla facolt\u00e0 di giurisprudenza dell'Universit\u00e0 di Genova, nel marzo 1923, ventiseienne, si iscrisse alla stessa facolt\u00e0 nell'ateneo di Modena: qui sostenne in tre mesi i rimanenti sei esami.\nSi laure\u00f2 il 12 luglio 1923, con punteggio 105/110, con la tesi \"L'industria siderurgica in Italia\".\nSi trasfer\u00ec in seguito a Firenze, ospite del fratello Luigi Giuseppe, e si iscrisse all'Istituto di Scienze sociali \"Cesare Alfieri\", conseguendo il 2 dicembre 1924 la seconda laurea, in Scienze Politiche, con una tesi dal titolo \"La cooperazione\" e la votazione finale di 84/110.\nAdesione al socialismo e prime lotte antifasciste.\nNon \u00e8 chiara l'epoca di adesione di Pertini al Partito Socialista Italiano.\nSecondo quanto riportato in diverse sue biografie (quella pubblicata nel sito web dell'Associazione Sandro Pertini, quella pubblicata nel sito web della Fondazione Pertini e quella pubblicata nel sito web del Circolo Sandro Pertini di Genova), egli, gi\u00e0 nel 1918, al termine del primo conflitto mondiale, si sarebbe iscritto al Partito socialista italiano presso la federazione di Savona. Inoltre (sempre secondo quanto riportato nei siti web della Fondazione Pertini e del Circolo Pertini di Genova), nel 1919 sarebbe stato eletto consigliere comunale a Stella nella lista socialista. Avrebbe poi partecipato, nel 1921, in qualit\u00e0 di delegato della federazione savonese, al XVII congresso del PSI a Livorno, nel corso del quale si verific\u00f2 la scissione comunista, e, quindi, il 1\u00ba ottobre 1922, dopo l'espulsione dell'ala riformista dal PSI, sarebbe stato uno dei promotori della costituzione del Partito Socialista Unitario, assieme a Filippo Turati, Giacomo Matteotti e Claudio Treves.\nI registri dei verbali del Consiglio Comunale di Stella testimoniano per\u00f2 che Pertini venne eletto consigliere comunale di quella localit\u00e0 il 24 ottobre 1920, facendo egli parte di una lista composta da esponenti dell'Unione Liberale Ligure, dell'Associazione Liberale Democratica, del Partito dei Combattenti e del Partito Popolare Italiano. Come testimoniato ancora da quei documenti, egli rimase in carica fino alla primavera del 1922, epoca in cui rassegn\u00f2 le dimissioni. In base a ci\u00f2, si deve quindi escludere che egli possa aver partecipato come delegato socialista di Savona al XVII Congresso del PSI di Livorno.\nSempre nel 1920 Pertini aveva fondato a Stella la locale sezione dell\u2019Associazione Nazionale Combattenti, divenendone il primo presidente: un incarico che avrebbe ricoperto fino al maggio del 1922, succedendogli poi suo fratello Pippo.\nTra il 1923 e il 1924, entrato in contatto a Firenze con gli ambienti dell'interventismo democratico e socialista vicini a Gaetano Salvemini, ai fratelli Rosselli e a Ernesto Rossi, avrebbe preso parte, in quel periodo, alle iniziative del movimento di opposizione al fascismo \"Italia Libera\", al quale si sarebbe iscritto il 9 agosto 1924 presso la sezione di Savona, salvo poi iscriversi, appena 9 giorni dopo, il 18 agosto 1924, al Partito Socialista Unitario, presso la federazione di Savona, sull'onda dell'emozione e dello sdegno per il ritrovamento, due giorni prima, del cadavere di Giacomo Matteotti, che di quel partito era il Segretario.\nIl CESP - Centro Espositivo \"Sandro Pertini\" di Firenze riporta, tra i vari documenti pubblicati nel proprio sito web, il testo della lettera, evidentemente retrodatata al mese di giugno 1924 (non \u00e8 indicato il giorno), che Pertini invi\u00f2 da Firenze all'avv. Diana Crispi, Segretario della Sezione Unitaria di Savona:\nComunque siano andate le cose, \u00e8 certo che a partire dall'estate del 1924 Pertini fu iscritto al Partito Socialista Unitario di Filippo Turati, di ispirazione riformista.\nOstile al regime fascista fin dall'inizio, per la sua attivit\u00e0 politica fu bersaglio di aggressioni squadriste: il suo studio di avvocato a Savona fu devastato pi\u00f9 volte, mentre in un'altra occasione fu picchiato perch\u00e9 indossava una cravatta rossa, oppure ancora per aver deposto una corona di alloro dedicata alla memoria di Giacomo Matteotti.\nIl 22 maggio 1925, Pertini venne arrestato per aver distribuito un opuscolo clandestino, stampato a sue spese, dal titolo \"\", in cui denunciava le responsabilit\u00e0 della monarchia verso l'instaurazione del regime fascista, le illegalit\u00e0 e le violenze del fascismo stesso, nonch\u00e9 la sfiducia nell'operato del Senato del Regno, composto in maggioranza da filofascisti, chiamato a giudicare in Alta Corte di Giustizia l'eventuale complicit\u00e0 del generale Emilio De Bono riguardo all'omicidio di Giacomo Matteotti.\nIn seguito a questo, fu aperto a suo nome un fascicolo al Casellario Politico Centrale e venne accusato di \u00abistigazione all'odio tra le classi sociali\u00bb secondo l'articolo 120 del Codice Zanardelli, oltre che dei reati di stampa clandestina, oltraggio al Senato e lesa prerogativa della irresponsabilit\u00e0 del re per gli atti di governo.\nNell'interrogatorio dopo l'arresto, in quello condotto dal procuratore del Re e all'udienza pubblica davanti al Tribunale di Savona, Pertini rivendic\u00f2 il proprio operato assumendosi ogni responsabilit\u00e0 e dicendosi disposto a proseguire nella lotta contro il fascismo e per il socialismo e la libert\u00e0, qualunque fosse la condanna.\nIl 3 giugno 1925 fu condannato a otto mesi di detenzione e al pagamento di un'ammenda per i reati di stampa clandestina, oltraggio al Senato e lesa prerogativa regia, ma fu assolto per l'accusa di istigazione all'odio di classe. La condanna non attenu\u00f2 la sua attivit\u00e0, che riprese appena liberato.\nNel novembre 1926, dopo il fallito attentato di Anteo Zamboni a Mussolini, come altri antifascisti in tutta Italia, fu oggetto di nuove violenze da parte dei fascisti (il 31 ottobre 1926, dopo un comizio, durante un'aggressione di squadristi gli era stato spezzato il braccio destro) e si trov\u00f2 costretto ad abbandonare Savona per riparare a Milano. Il 4 dicembre 1926, in applicazione delle cosiddette leggi eccezionali \"fascistissime\", Pertini, definito \u00ab\"un avversario irriducibile dell'attuale Regime\"\u00bb, venne assegnato dalla Commissione provinciale di Genova al confino di polizia per cinque anni, il massimo della pena previsto dalla legge.\nEsilio in Francia.\nPer sfuggire alla cattura, nell'autunno del 1926, espatri\u00f2 clandestinamente in Francia assieme a Filippo Turati, con un'operazione organizzata da Carlo Rosselli e Ferruccio Parri, con l'aiuto, tra gli altri, di Camillo e Adriano Olivetti. La fuga avvenne con una traversata su un motoscafo guidato da Italo Oxilia partito da Savona la sera dell'11 dicembre, e giunto nel porto di Calvi, in Corsica, la mattina successiva.\nCos\u00ec Pertini ha raccontato l'avventuroso episodio:\nFerruccio Parri e Carlo Rosselli vennero arrestati al loro rientro in Italia dalla Corsica, mentre attraccavano al pontile Walton di Marina di Carrara: invano cercarono di far credere che stavano rientrando da una gita turistica. Ma le indagini dell'OVRA e della polizia portarono anche all'arresto degli altri complici.\nIl Tribunale di Savona condann\u00f2 a dieci mesi di carcere Ferruccio Parri, Carlo Rosselli, Dabove e Boyanc\u00e8, una sentenza mite, rispetto alle previsioni.\nPertini e Turati furono condannati in contumacia anch'essi a dieci mesi di arresto ciascuno.\nDopo aver passato alcuni mesi a Parigi, si stabil\u00ec definitivamente a Nizza nel febbraio 1927, mantenendosi con lavori diversi (manovale, muratore, imbianchino e persino la comparsa cinematografica).\nDivenne un esponente di spicco tra gli esiliati, svolgendo attivit\u00e0 di propaganda contro il regime fascista, con scritti e conferenze, nonch\u00e9 partecipando alle riunioni della Lega Italiana dei Diritti dell'Uomo e a quelle della Concentrazione Antifascista.\nNell'aprile del 1928 impiant\u00f2, in un villino preso in affitto a \u00c8ze, vicino a Nizza, una stazione radio clandestina allo scopo di mantenersi in corrispondenza con i compagni in Italia, per potere comunicare e ricevere notizie; ottenne i fondi dalla vendita di una sua masseria in Italia. Scoperto dalla polizia francese, sub\u00ec un procedimento penale e fu condannato a un mese di reclusione, pena poi sospesa con la condizionale, dietro il pagamento di un'ammenda.\nIl suo esilio francese termin\u00f2 nella primavera del 1929, quando il 22 marzo part\u00ec da Nizza e, dopo essere passato per Parigi, dove si incontr\u00f2 con i massimi dirigenti della Concentrazione antifascista, e per Ginevra, dove si rec\u00f2 presso l'abitazione dell'esponente repubblicano Giuseppe Chiostergi e frequent\u00f2 anche l'anarchico Camillo Berneri, munito di passaporto falso recante la sua fotografia e intestato al nome del cittadino svizzero Luigi Roncaglia, fattogli avere da Randolfo Pacciardi, varc\u00f2 la frontiera dalla stazione di Chiasso nel pomeriggio del 26 marzo 1929, e rientr\u00f2 in Italia.\nLo storico della massoneria Aldo Alessandro Mola afferma che durante l'esilio in Francia Pertini ebbe rapporti con l'obbedienza massonica del Grande Oriente d'Italia in esilio, ma la notizia di una sua eventuale affiliazione non trova riscontro nella documentazione archivistica concernente la permanenza di Pertini in Francia, n\u00e9 nella pubblicistica coeva, n\u00e9, infine, nella letteratura storica sull'esilio francese del futuro presidente della Repubblica.\nRientro in Italia, cattura, carcere e confino.\nLo scopo del suo rientro in Italia era quello di riorganizzare le file del partito socialista e stabilire contatti con gli altri partiti antifascisti, tra cui i democratici di \"Nuova Libert\u00e0\".\nIn contatto con gli antifascisti della \"Concentrazione\", visit\u00f2 Novara, Torino, Genova, La Spezia, Piacenza, Parma, Reggio Emilia, Bologna, Roma, Firenze e Napoli, e alla fine, nelle relazioni inviate a Parigi, comunic\u00f2 che era possibile potenziare la rete socialista. Conclusione diversa da quella pessimista di Fernando De Rosa, che aveva viaggiato attraverso la penisola prima di lui.\nSi rec\u00f2 in seguito a Milano per progettare un attentato alla vita di Mussolini, e incontr\u00f2 a questo scopo l'ingegner Vincenzo Calace che, come dichiar\u00f2 in seguito, \u00abgli confid\u00f2 di essere in grado di costruire bombe a orologeria ad alto potenziale\u00bb. Il progetto prevedeva di servirsi delle fognature sotto Palazzo Venezia, ma fu scartato poich\u00e9 attraverso amici di Ernesto Rossi si scopr\u00ec che erano sorvegliate e protette da allarmi. Pertini tent\u00f2 comunque di proseguire nel suo intento: incontr\u00f2 a Roma il socialista Giuseppe Bruno per raccogliere informazioni e, una volta rientrato a Milano, fiss\u00f2 un incontro con Rossi. Il 14 aprile 1929 and\u00f2 a Pisa per incontrarlo ma, in corso Vittorio Emanuele (attuale corso Italia), fu riconosciuto per caso da un esponente fascista di Savona, tale avvocato Icardio Saroldi, e fu quindi arrestato da un piccolo gruppo di camicie nere.\nIl 30 novembre 1929 fu condannato dal Tribunale Speciale per la difesa dello Stato a dieci anni e nove mesi di reclusione e a tre anni di vigilanza speciale, per aver \u00absvolto all'estero attivit\u00e0 tali da recare nocumento agl'interessi nazionali\u00bb, nonch\u00e9 per \u00abcontraffazione di passaporto straniero\u00bb. Durante il processo Pertini rifiut\u00f2 di difendersi, non riconoscendo l'autorit\u00e0 di quel tribunale e considerandolo solo un'espressione di partito, esortando invece la corte a passare direttamente alla condanna gi\u00e0 stabilita. Durante la pronuncia della sentenza si alz\u00f2 gridando: \u00abAbbasso il fascismo! Viva il socialismo!\u00bb.\nFu internato nel carcere dell'isola di Santo Stefano, ma dopo poco pi\u00f9 di un anno, il 10 dicembre 1930, fu trasferito, a causa delle precarie condizioni di salute, alla casa penale di Turi. A causare il trasferimento non fu estranea una campagna di proteste e denunce all'estero, in particolare in Francia, dopo che alcune notizie sulla sua salute erano trapelate all'esterno, grazie ad alcuni compagni di carcere comunisti.\nA Turi, unico socialista recluso, condivise la cella con Athos Lisa e Giovanni Lai. Conobbe inoltre Antonio Gramsci, al quale fu stretto da grande amicizia e ammirazione intellettuale e dalla condivisione delle sofferenze della reclusione: ne divenne confidente, amico e sostenitore. Pertini stesso fu anche autore di diverse proteste e lettere finalizzate ad alleviare le condizioni carcerarie cui era sottoposto Gramsci.\nNel novembre del 1931 fu trasferito presso il sanatorio giudiziario di Pianosa ma, nonostante il trasferimento, le sue condizioni di salute non migliorarono ancora, al punto che la madre, spinta da amici e conoscenti che le descrissero il figlio in gravi condizioni di salute, present\u00f2 domanda di grazia alle autorit\u00e0.\nPertini, non riconoscendo l'autorit\u00e0 fascista e quindi il tribunale che lo aveva condannato, si dissoci\u00f2 pubblicamente dalla domanda di grazia con parole molto dure, sia per la madre che per il presidente del Tribunale Speciale.\nDurante la sua detenzione nel carcere di Pianosa, si verific\u00f2, tra gli altri, un grave scontro tra lui e l'agente di custodia Antonio Cuttano la mattina del 1\u00ba ottobre 1932, per cui sarebbe stato condannato dalla pretura di Portoferraio, il 9 novembre 1933, alla pena di 9 mesi e 24 giorni di reclusione per oltraggio e resistenza a pubblico ufficiale, oltre al pagamento delle spese processuali. La pena venne quindi confermata in secondo grado dal Tribunale di appello di Livorno il 16 febbraio 1934, e infine, in via definitiva, dalla seconda sezione penale della Corte di Cassazione il 30 gennaio 1935.\nNel corso della sua permanenza in carcere, Pertini intrattenne inoltre una fitta corrispondenza epistolare con la sua fidanzata dell'epoca Matilde Ferrari, oltrech\u00e9 con la madre Maria Muzio e il suo avvocato di fiducia Gerolamo Isetta.\nIl 10 settembre 1935, dopo sei anni e mezzo di prigione, venne trasferito a Ponza come confinato politico e il 20 settembre 1940, pur avendo ormai scontato la sua condanna, giudicato \u00abelemento pericolosissimo per l'ordine nazionale\u00bb, venne riassegnato al confino per altri cinque anni da trascorrere a Ventotene dove incontr\u00f2, tra gli altri, Altiero Spinelli, Umberto Terracini, Pietro Secchia, Ernesto Rossi, Luigi Longo, Mauro Scoccimarro, Camilla Ravera e Riccardo Bauer. Durante il periodo del confino sub\u00ec un altro processo per oltraggio e resistenza a pubblico ufficiale, ma, per la prima volta da quando il fascismo era andato al potere, fu assolto dal Tribunale di Napoli, presieduto dal giudice Giuseppe Ricciulli, il 17 giugno 1937, perch\u00e9 il fatto non sussisteva, oltre che da altre imputazioni minori per insufficienza di prove. L'11 settembre 1941, dietro sua richiesta, fu condotto a Savona, presso le locali carceri giudiziarie, per poter riabbracciare l'anziana madre.\nA Ventotene Pertini si interess\u00f2 inoltre alle condizioni di salute di alcuni compagni di confino. Il 3 maggio 1942, ad esempio, inoltr\u00f2 un esposto all'Ufficio confino politico del Ministero dell'interno per lamentarsi della scarsa assistenza sanitaria prestata dalle autorit\u00e0 a Ernesto Bicutri, affetto da una grave forma di tubercolosi, di cui chiese inutilmente il trasferimento presso un sanatorio.\nNel 1938, gli fu dedicata la tessera del PSI, assieme a Rodolfo Morandi e a Antonio Pesenti, prigionieri anche loro nelle carceri fasciste.\nResistenza.\nA Roma, prima e durante l'occupazione tedesca.\nAgosto - 15 ottobre 1943.\nPertini riacquist\u00f2 la libert\u00e0 il 13 agosto 1943, pochi giorni dopo la caduta del fascismo. Inizialmente il provvedimento di scarcerazione del governo Badoglio aveva escluso i confinati comunisti e anarchici.\nPertini si adoper\u00f2 quindi per ottenere in breve tempo anche la loro liberazione, prima inviando dall'isola, assieme agli altri membri del Comitato dei confinati (tra i quali Altiero Spinelli, Pietro Secchia, Mauro Scoccimarro) un telegramma a Badoglio, poi, una volta a Roma, assieme a Bruno Buozzi, assillando le autorit\u00e0 governative:\nSi rec\u00f2 quindi a Stella a trovare la madre:\nPoi ritorn\u00f2 subito a Roma, per contribuire alla ricostruzione del partito socialista e riprendere la lotta antifascista; il 23 agosto partecip\u00f2 infatti alla fondazione del PSIUP - Partito Socialista Italiano di Unit\u00e0 Proletaria, nato dall'unione del PSI con il MUP, con Pietro Nenni come segretario.\nIl 25 fu eletto con Carlo Andreoni vicesegretario, per occuparsi dell'organizzazione militare del partito a Roma. In seguito fece parte, per conto del PSIUP, della giunta militare del CLN con Giorgio Amendola (PCI), Riccardo Bauer (PdA), Giuseppe Spataro (DC), Manlio Brosio (PLI) e Mario Cevolotto (DL).\nIl 10 settembre partecip\u00f2, con altri esponenti socialisti, ai combattimenti contro i tedeschi a Porta San Paolo per la difesa di Roma, insieme al dirigente sindacale Bruno Buozzi, ai futuri ministri Emilio Lussu, Mario Zagari e Giuliano Vassalli, a Giuseppe Gracceva (futuro comandante delle Brigate Matteotti di Roma) e ad Alfredo Monaco (che giocher\u00e0 poi un ruolo fondamentale nella fuga sua e di Giuseppe Saragat dal carcere di Regina Coeli). Anche per tale azione, verr\u00e0 conferita a Pertini la medaglia d'oro al valor militare.\nDopo la battaglia per la difesa di Roma, Pertini entr\u00f2 in clandestinit\u00e0.\nArresto ed evasione dal carcere di Regina Coeli con Giuseppe Saragat.\nIl 15 ottobre 1943, al termine di una riunione del direttivo del PSIUP in Via Nazionale, Pertini venne catturato assieme a Giuseppe Saragat e ad altri dirigenti socialisti da esponenti della famigerata \"banda Bernasconi\". Lo stesso Pertini rievocher\u00e0 l'episodio all'Assemblea Costituente, nella seduta del 22 luglio 1946, in occasione della discussione di una sua interrogazione parlamentare sulle modalit\u00e0 di applicazione dell'amnistia Togliatti:\nPertini e Saragat furono rinchiusi nel carcere romano di Regina Coeli e condannati a morte per la loro attivit\u00e0 partigiana; Pertini in carcere sorprese gli altri detenuti politici per la serenit\u00e0 e l\u2019autorevolezza dimostrate, pur in simili difficili condizioni.\nSaragat ha riferito che egli: \nIn carcere Saragat e Pertini incontrarono altri due eroi della resistenza: Leone Ginzburg, torturato e morto di infarto in carcere in conseguenza delle torture subite la mattina del 5 febbraio 1944, e don Giuseppe Morosini, torturato e poi fucilato il 3 aprile 1944 a Forte Bravetta.\nPertini incroci\u00f2 Ginzburg mentre lo riportavano in cella dopo un feroce pestaggio, e in quell'occasione quegli trov\u00f2 la forza di sussurrargli:\nAnche don Morosini fu visto da Pertini dopo un interrogatorio delle SS. Il futuro presidente della Repubblica ne lasci\u00f2 la seguente testimonianza:\nLa sentenza di morte contro Pertini e Saragat non venne tuttavia eseguita, grazie a un'audace azione dei partigiani delle Brigate Matteotti, che il 24 gennaio 1944 permise la loro fuga dal carcere.\nL'azione, dai connotati rocamboleschi, fu ideata e diretta da Peppino Gracceva e Giuliano Vassalli; quest'ultimo e Massimo Severo Giannini avevano lavorato fino all'8 settembre, come avvocati, nella Procura presso il Tribunale militare di Roma e avevano mantenuto contatti con impiegati e funzionari.\nCon l'aiuto di diversi partigiani socialisti: il giovane avvocato Filippo Lupis, Peppino Sapiengo, Vito Maiorca, Luciano Ficca e, dall'interno della prigione, Ugo Gala, Alfredo Monaco, medico del carcere, e sua moglie Marcella Ficca, si riusc\u00ec per prima cosa a far passare l'incartamento processuale contro Saragat e Pertini dalla giustizia militare tedesca a quella italiana e, quindi, a far passare i detenuti dal 3\u00b0 \"braccio\" tedesco del carcere al 6\u00b0 \"braccio\" italiano.\nDir\u00e0 Giuseppe Saragat: \u00abSi rifletta che da quel braccio si usciva in un modo solo: per andare di fronte al plotone di esecuzione. Qualche volta si poteva uscire gi\u00e0 morti per le percosse subite dagli aguzzini durante gli interrogatori. Se Pertini e io ne siamo usciti miracolosamente in un terzo modo\u00a0\u2013 e fu caso unico \u2013 \u00e8 faccenda che non riguarda n\u00e9 Pertini n\u00e9 me, ma un gruppo di valorosi partigiani che rischiarono la loro vita per salvare la nostra.\u00bb.\nVennero poi realizzati e recapitati dei falsi ordini di scarcerazione per la liberazione dei due leader socialisti e dei loro coimputati; ci\u00f2 non era per\u00f2 ancora sufficiente, poich\u00e9 la prassi richiedeva che il rilascio venisse anche autorizzato telefonicamente dalla questura. Dopo aver tentato vanamente di usare le linee ordinarie (costantemente guaste), Marcella Ficca riusc\u00ec a introdursi con l'avv. Lupis al centralino telefonico dell'ufficio di Trastevere della Polizia dell'Africa Italiana; da l\u00ec chiamarono Regina Coeli ordinando perentoriamente di \"mettere subito alla porta\" i detenuti. I due membri dell\u2019Esecutivo del PSIUP furono dunque scarcerati insieme a Luigi Andreoni, Torquato Lunedei, Ulisse Ducci, Luigi Allori e Carlo Bracco.\nPertini stesso narr\u00f2 in seguito questi fatti nelle sue memorie e in un'intervista concessa ad Oriana Fallaci nel 1973.\nLa complessa preparazione dell'operazione segreta fu descritta su un numero dell\"Avanti!\" edito a Roma dopo la liberazione della citt\u00e0 il 4 giugno 1944; il quotidiano socialista descrisse nei particolari la \u00abevasione da \u201cRegina Coeli di Alessandro Pertini e Giuseppe Saragat (membri dell\u2019Esecutivo del Partito Socialista) e di cinque altri compagni. Dalla met\u00e0 di ottobre 1943, da quando i nostri compagni erano stati catturati dai segugi di Bernasconi (a cui in quell\u2019occasione per puro caso era sfuggito Pietro Nenni), essi giacevano a \u201cRegina Coeli\u201d\u00bb.\nQuindi, secondo l\"Avanti!\", i protagonisti della fuga dal carcere furono sette e tutti appartenenti al Partito socialista.\nSicuramente conosciuto come militante socialista era Ulisse Ducci, un antifascista di lungo corso, nominato da Bruno Buozzi fiduciario sindacale per la provincia di Piombino, nel corso di un incontro all\u2019albergo \"Moderno\" di Roma nel periodo dei \"quarantacinque giorni\" del primo Governo Badoglio. Tornato a Piombino, Ducci partecip\u00f2 alla battaglia che i militari italiani e la popolazione civile ingaggiarono il 10 settembre 1943 contro l\u2019occupazione tedesca della citt\u00e0.\nFuggito poi a Roma nell\u2019ottobre del 1943, redasse una relazione sulla battaglia di Piombino che voleva consegnare a Pertini e Buozzi. Il manoscritto fu ritrovato dalla polizia nazifascista, dopo che una spia non solo era riuscita a individuare Ducci ma, attraverso di lui, a giungere all\u2019arresto di Pertini, Saragat e altri.\nDucci nascondeva per\u00f2 un trascorso da collaboratore dell\u2019OVRA. Interrogato dai militari fascisti, Ducci non solo confess\u00f2 il motivo della sua venuta a Roma, ma in cambio di una ricompensa monetaria, poi regolarmente versata alla moglie, si disse disponibile ad aiutare la polizia \u00abnella ricerca di Nenni e di Buozzi\u00bb.\nSecondo lo storico Gabriele Mammarella, \u00aballo stato attuale delle ricerche non \u00e8 dato sapere quanto effettivamente questa offerta di collaborazione di Ducci si sia concretizzata. Nondimeno, data l\u2019evoluzione dei fatti, \u00e8 estremamente improbabile che abbia avuto seguito. In compenso, messo a disposizione della polizia nazista, Ducci collabor\u00f2 anche con la Gestapo, non lesinando di rivelare i retroscena dei colloqui avuti con Buozzi nell\u2019agosto precedente\u00bb.\nDi Luigi Andreoni l\"Avanti!\" riferisce che il suo nome risultava assieme a quelli di Pertini e Saragat come cointestario del fascicolo processuale presso il Tribunale militare italiano che Massimo Severo Giannini e Giuliano Vassalli provvedettero a visionare, il che fa propendere per un suo ruolo nell'organizzazione clandestina del PSIUP, forse anche per una sua possibile parentela con il vice-segretario del partito, Carlo Andreoni.\nQuanto a Carlo Bracco, questi il 26 luglio 1943, all'indomani della caduta del fascismo, si era impadronito di un piccolo carro armato che il Governo Badoglio aveva messo davanti al carcere romano di Regina Coeli e con esso era entrato nell\u2019interno del carcere liberando una buona parte dei detenuti politici. Secondo quanto riferito dall\"Avanti!\", dopo la loro scarcerazione, \u00abPertini, Saragat e Bracco riprendevano immediatamente il loro posto di combattimento affrontando di nuovo senza tregua i pericoli della cospirazione e della Resistenza\u00bb.\nQuanto a Torquato Lunedei, l\"Avanti!\" dichiar\u00f2 che egli fu \u00abarrestato perch\u00e9 scambiato per Nenni e unito poi al processo degli altri come socialista\u00bb, il che lascerebbe pensare che, pur trattandosi di un antifascista, egli non appartenesse al PSIUP.\nNella sua intervista alla Fallaci, Pertini parla solo di sei \u201cscarcerati\u201d e definisce gli altri quattro antifascisti (oltre a se stesso e a Saragat) come quattro ufficiali badogliani, aggiungendo che dovette impuntarsi per farli uscire insieme a lui e Saragat e che quando Nenni lo seppe avrebbe sbottato: \"Ma fate uscire Peppino! Sandro il carcere lo conosce, c'\u00e8 abituato\"\u00bb..\nL'evasione dal carcere dei sette antifascisti salv\u00f2 con tutta probabilit\u00e0 la loro vita: non v'\u00e8 dubbio infatti che, se ancora detenuti alla data del 24 marzo 1944, i loro nominativi sarebbero stati inclusi nell'elenco dei \"Todeskandidaten\" (condannati a morte o colpevoli di reati passibili di condanna a morte) da fucilare per rappresaglia alle Fosse Ardeatine.\nAttivit\u00e0 di responsabile militare del PSIUP.\nIn una lettera del 2 marzo 1944 indirizzata al centro dirigente del PCI di Milano, Giorgio Amendola rifer\u00ec che i rapporti dei socialisti con il PCI in quella fase non erano buoni. Amendola scrisse che il patto di unit\u00e0 d'azione tra i due partiti era allora \u00abdel tutto inoperante\u00bb. Tra le varie condotte che i socialisti rimproveravano ai comunisti, il dirigente comunista elenc\u00f2: \u00abquando incontriamo tra i socialisti resistenze all'azione non sappiamo transigere e temporeggiare e procediamo per conto nostro\u00bb. Secondo Amendola le rimostranze dei socialisti \u00abnon sono valide e non rispondono a realt\u00e0\u00bb. Scrisse inoltre che Sandro Pertini, responsabile militare del PSIUP, \u00abmordeva il freno\u00bb e, \u00abgeloso delle prove crescenti di capacit\u00e0 e di audacia date dai Gap, chiese che si concordasse un'azione armata unitaria\u00bb.\nPertanto, si inizi\u00f2 a progettare un'azione militare congiunta fra Gap comunisti e Brigate Matteotti socialiste per il 23 marzo 1944, venticinquesimo anniversario della fondazione dei Fasci italiani di combattimento, avvenuta il 23 marzo 1919. Per l'occasione i fascisti\u00a0\u2013 sotto la guida del segretario locale del Partito Fascista Repubblicano (PFR), Giuseppe Pizzirani \u2013 avevano programmato una grande adunata a Roma presso il Teatro Adriano in piazza Cavour, dove avrebbe tenuto un discorso il cieco di guerra Carlo Borsani e da cui poi sarebbe dovuto partire un corteo diretto al palazzo dell'ex ministero delle Corporazioni in via Veneto.\nIn base all'accordo tra Pertini ed Amendola fu dunque previsto che il corteo fascista sarebbe stato attaccato in due punti diversi dai GAP e da una squadra delle Brigate Matteotti socialiste. Secondo Amendola, il percorso del corteo fu diviso in due settori, assegnando ai socialisti quello iniziale (da piazza Cavour a via del Corso) e ai GAP quello finale. Al contrario, secondo Franco Calamandrei e Carla Capponi, sarebbero stati i GAP a colpire in piazza Cavour, con un ordigno esplosivo uguale a quello poi usato in via Rasella che, trasportato in una carrozzina per bambini da Carla Capponi, sarebbe stato fatto esplodere tra i fascisti all'uscita dal teatro. L'azione fu poi cancellata quando giunse la notizia che il generale tedesco Kurt M\u00e4lzer, comandante militare della piazza di Roma, prevedendo la possibilit\u00e0 di un attentato analogo a quello messo in atto dai GAP in via Tomacelli il 10 marzo, aveva annullato il corteo fascista, disponendo che tutte le celebrazioni si tenessero al chiuso nell'ex ministero delle Corporazioni.\nDopo che si seppe dai giornali che i fascisti il 23 marzo non avrebbero sfilato, i GAP decisero di colpire in quel giorno un reparto tedesco, l'11\u00aa Compagnia del III Battaglione del Polizeiregiment \"Bozen\", composto da 156 uomini tra ufficiali, sottufficiali e truppa, che, quasi quotidianamente, intorno alle due del pomeriggio attraversava in colonna il centro della Capitale, di ritorno dall'addestramento al poligono di tiro di Tor di Quinto, diretta al Palazzo del Viminale (gi\u00e0 sede del Ministero dell'interno) dove era acquartierato.\nIl \"Bozen\" era formato da altoatesini arruolati nella polizia dopo che, nell'ottobre 1943, la provincia di Bolzano era stata occupata dai tedeschi e inserita nella cosiddetta Zona d'operazioni delle Prealpi, sulla quale la sovranit\u00e0 della RSI era nominale.\nIl \"Bozen\" rappresentava per i gappisti un bersaglio relativamente facile ed era gi\u00e0 stato individuato come destinatario di un possibile attentato.\nPertanto, il 23 marzo ebbe luogo, ad opera di partigiani gappisti, l'attentato di via Rasella contro una compagnia di militari tedeschi del Polizeiregiment \"Bozen\", che caus\u00f2 trentatr\u00e9 caduti. Il giorno successivo i tedeschi eseguirono per rappresaglia l'eccidio delle Fosse Ardeatine, uccidendo 335 uomini tra prigionieri politici, ebrei e persone rastrellate a caso nei dintorni di via Rasella.\nAmendola afferm\u00f2, come diversi altri protagonisti della vicenda, che l'attentato di via Rasella fosse stato solo un'\u00abazione di riserva\u00bb, decisa a seguito dell'impossibilit\u00e0 di colpire il corteo fascista il 23 marzo.\nTuttavia, dal diario di Calamandrei emerge che in realt\u00e0 l'attacco al \"Bozen\" fu pianificato in maniera completamente autonoma, risultando eseguito il giorno dell'anniversario dei Fasci del tutto casualmente. Secondo Mario Fiorentini, tre gappisti si erano appostati a via Rasella per colpire il \"Bozen\" gi\u00e0 in \u00abun pomeriggio della seconda settimana di marzo\u00bb, ma avevano dovuto rinunciare all'attacco a causa della mancata apparizione della colonna in quel giorno e nei successivi.\nDiversamente dall'attacco programmato contro il corteo fascista, nessun altro membro della giunta militare del CLN fu preventivamente informato del progetto dell'attacco al \"Bozen\", tantomeno Pertini. In seguito Amendola attribu\u00ec la mancata comunicazione del piano alla consuetudine e a \u00abragioni di sicurezza cospirativa\u00bb. Alberto ed Elisa Benzoni ritengono invece che il piano, per i rischi di rappresaglia che comportava, \u00abnon poteva assolutamente essere comunicato agli altri perch\u00e9 non poteva in alcun modo essere da loro condiviso\u00bb.\nAd attentato realizzato, Amendola scrisse che Pertini era \u00abfurioso\u00bb, ma solo \u00abper non essere stato messo al corrente del progetto dell'azione di riserva\u00bb.\nNel pomeriggio del 26 marzo si riun\u00ec la giunta militare del CLN, nel bel mezzo della crisi che da febbraio attraversava l'organismo politico e che, proprio la mattina del 24 marzo, aveva spinto il suo presidente Ivanoe Bonomi a rassegnare le dimissioni, sospettando che le sinistre stessero preparando un governo rivoluzionario. Secondo le memorie di Giorgio Amendola, durante la riunione egli chiese che fosse emanato un comunicato che, oltre a condannare l'eccidio delle Fosse Ardeatine, rivendicasse l'azione partigiana in Via Rasella. Quest'ultima proposta trov\u00f2 l'opposizione del delegato della Democrazia Cristiana, Giuseppe Spataro, il quale contest\u00f2 l'opportunit\u00e0 dell'attentato e, al contrario, chiese un comunicato di dissociazione, proponendo inoltre che ogni futura azione fosse preventivamente approvata dalla giunta. Nell'\u00abaspra discussione\u00bb che ne scatur\u00ec, Amendola replic\u00f2 che, nel caso in cui la proposta democristiana fosse stata approvata, i comunisti sarebbero stati \u00abcostretti a prendere la [loro] libert\u00e0 d'azione, anche a costo di uscire dal CLN\u00bb. Poich\u00e9 le deliberazioni venivano prese solo all'unanimit\u00e0, nessuna delle due mozioni fu approvata, cosicch\u00e9 Amendola dichiar\u00f2 \u00abcon una certa indignazione\u00bb che i comunisti si sarebbero autonomamente assunti \u2013 \u00abcon fierezza\u00bb \u2013 la responsabilit\u00e0 dell'attentato. La rivendicazione del PCI avvenne su \"l'Unit\u00e0\" clandestina del 30 marzo tramite un comunicato dei GAP scritto da Mario Alicata (datato 26 marzo), in cui tra l'altro si affermava che, in risposta al \u00abcomunicato bugiardo ed intimidatorio del comando tedesco\u00bb, le azioni gappiste a Roma non sarebbero cessate \u00abfino alla totale evacuazione della capitale da parte dei tedeschi\u00bb.\nSu sollecitazione del segretario socialista Pietro Nenni, il 31 marzo Bonomi accett\u00f2 di scrivere a nome del CLN \u00abuna nota di indignazione e di protesta\u00bb verso la strage delle Fosse Ardeatine. Il comunicato fu il risultato di un compromesso trovato dopo una serie di riunioni, discussioni e proposte di mediazioni, delle quali in mancanza di documentazione non \u00e8 mai stato possibile ricostruire l'andamento. Sebbene comparve sulla stampa clandestina a met\u00e0 aprile, per nascondere l'esitazione e il dissenso interni era retrodatato al 28 marzo. Definito l'attentato \u00abun atto di guerra di patrioti italiani\u00bb, il comunicato del CLN vedeva nell'eccidio \u00abl'estrema reazione della belva ferita che si sente vicina a cadere\u00bb, alla quale le \u00abforze armate di tutti i popoli liberi\u00bb, ossia gli eserciti alleati avanzanti, avrebbero presto inferto \u00abl'ultimo colpo\u00bb, senza alcun riferimento alla prosecuzione delle azioni partigiane invocata dal comunicato comunista.\nVari ex partigiani socialisti, tra cui Matteo Matteotti e Leo Solari, negli anni novanta hanno sostenuto che all'epoca Pertini, in due riunioni con alti dirigenti del suo partito alla fine di marzo e alla fine di aprile 1944 (poco prima della sua partenza per il nord), avrebbe duramente criticato l'azione come espressione di avventurismo irresponsabile. In particolare, Matteotti (all'epoca segretario della Federazione Giovanile Socialista e membro di una formazione armata socialista comandata da Eugenio Colorni) ha dichiarato che Pertini era contrario ad attaccare un reparto militare tedesco, temendo \u00abche ci fossero delle rappresaglie sproporzionate rispetto all'efficacia dell'azione\u00bb, ed era favorevole ad organizzare una manifestazione di protesta davanti alla sede de \"Il Messaggero\" per il rispetto della \"citt\u00e0 aperta\", in modo che \u00abil coraggio della gente si potesse manifestare con una chiara protesta contro le truppe occupanti, ma con l'intento di non arrivare ad uno scontro armato\u00bb. Tali testimonianze sembrano trovare riscontro nella lettera della direzione romana del PCI datata 30 marzo 1944, nella quale \u00e8 scritto (secondo Alberto ed Elisa Benzoni riferendosi \u00abcon ogni probabilit\u00e0\u00bb a Pertini) che il delegato socialista aveva \u00abassunto un atteggiamento inqualificabile di protesta e disapprovazione\u00bb.\nNelle sue dichiarazioni pubbliche Pertini si attenne alla posizione ufficiale assunta dal CLN (peraltro su proposta del Segretario del suo partito), preoccupato \u00abdall'esigenza di difendere l'unit\u00e0 antifascista in una vicenda marcata dall'ombra terribile delle Ardeatine\u00bb.\nNel 1948 nel corso del processo contro il colonnello delle SS Herbert Kappler per la strage delle Fosse Ardeatine, Amendola, Pertini e l'azionista Riccardo Bauer, in qualit\u00e0 di allora responsabili militari rispettivamente del PCI, del PSIUP e del Partito d'Azione, dichiararono che l'attentato di via Rasella era stato conforme alle \u00abdirettive di carattere generale\u00bb della giunta militare.\nNuovamente, nel 1983, mentre ricopriva la carica di presidente della Repubblica, Pertini dichiar\u00f2: \u00ab\"Le azioni contro i tedeschi erano coperte dal segreto cospirativo. L'azione di via Rasella fu fatta dai Gap comunisti. Naturalmente io non ne ero al corrente. L'ho per\u00f2 totalmente approvata quando ne venni a conoscenza. Il nemico doveva essere colpito dovunque si trovava. Questa era la legge della guerra partigiana. Perci\u00f2 fui d'accordo, \"a posteriori\", con la decisione che era partita da Giorgio Amendola\"\u00bb..\nParadossalmente, proprio le dichiarazioni pubbliche di Pertini sulla legittimit\u00e0 dell'attentato, sulla cui opportunit\u00e0 pure nutriva personalmente dubbi e remore, gli valsero l'infondata attribuzione di un suo coinvolgimento nella decisione dell'azione gappista.\nNel 1949 alcuni familiari di vittime dell'eccidio delle Fosse Ardeatine intentarono una causa civile per danni contro gli esecutori dell'attentato di via Rasella Rosario Bentivegna, Franco Calamandrei, Carlo Salinari, Carla Capponi, e contro Giorgio Amendola, Sandro Pertini e Riccardo Bauer, considerati, in quanto responsabili militari, rispettivamente, del Partito Comunista Italiano, del PSIUP e del Partito d'Azione, ispiratori e organizzatori dell'attentato. Il Tribunale di Roma, con sentenza in data 26 maggio-9 giugno 1950, respinse la richiesta di risarcimento e riconobbe che l'attentato \u00abfu un legittimo atto di guerra\u00bb, per cui \u00abn\u00e9 gli esecutori n\u00e9 gli organizzatori possono rispondere civilmente dell'eccidio disposto a titolo di rappresaglia dal comando germanico\u00bb.\nCon sentenza in data 5 maggio 1954, la Corte d'Appello civile di Roma conferm\u00f2 la sentenza di primo grado..\nCon sentenza emanata in data 11 maggio 1957 e pubblicata il successivo 2 agosto, la Corte di cassazione ribad\u00ec il carattere di legittima azione di guerra dell'attentato, disattendendo la tesi dei ricorrenti secondo i quali non avrebbe potuto trattarsi di atto di guerra in quanto all'epoca Roma era \"citt\u00e0 aperta\".\nL'affermazione circa una corresponsabilit\u00e0 di Pertini nella decisione di realizzare l'attentato gli \u00e8 stata poi ricorrentemente rivolta in maniera polemica dai suoi avversari politici: nel 1982, in seguito alla consegna di due medaglie al valor militare a Rosario Bentivegna (una d'argento e una di bronzo, conferitegli nel 1950), la stampa di destra accus\u00f2 Pertini di aver ordinato l'attentato (riprendendo tale versione da un libro di Attilio Tamaro del 1950).\nDurante un dibattito parlamentare sul processo penale agli ex gappisti nel 1997, anche il ministro della Giustizia Giovanni Maria Flick del governo Prodi dichiar\u00f2, erroneamente: \u00abL'azione di via Rasella fu decisa dal Comando dei gruppi di azione patriottica di Roma, che aveva come dirigenti persone della statura di Sandro Pertini e di Giorgio Amendola, tra i padri della patria\u00bb.\nAssieme a Ugo La Malfa (allora esponente del Partito d'Azione) Pertini fu uno strenuo oppositore della svolta di Salerno rispetto alla pregiudiziale repubblicana.\nPoco prima della cattura di Bruno Buozzi (avvenuta il 13 aprile 1944), il comunista Giorgio Amendola registr\u00f2 quello che risulta essere l\u2019ultimo parere politico espresso dal vecchio riformista prima della sua morte. Erano i primi di aprile. Amendola e Pertini si incontrarono in Via Po. La discussione si fece subito accesa. Sintetizzando la posizione prevalente nel Partito socialista, Pertini dichiar\u00f2 la sua netta contrariet\u00e0 alle nuove posizione espresse dai comunisti in seguito alla \"svolta di Salerno\".\n\u00abMentre urlavamo\u00a0\u2013 ricorda Amendola\u00a0\u2013 si avvicin\u00f2 Buozzi, proveniente da piazza Quadrata [attuale piazza Buenos Aires - \"N.d.E.\"]. \"Ma siete pazzi\u00a0\u2013 ci invest\u00ec \u2013 gridate come ossessi, vi si sente da piazza Quadrata\". Informato dell\u2019oggetto della discussione, disse che l\u2019iniziativa di Togliatti gli era sembrata saggia e che egli si augurava che si concludesse in modo positivo. \"Vedi\u00a0\u2013 esclam\u00f2 Sandro\u00a0\u2013 solo i riformisti vi danno ragione\", e si allontan\u00f2 senza salutare\u00bb.\nQuella di Pertini era peraltro la posizione, sia pure con diverse sfumature, di tutto il gruppo dirigente del PSIUP, ignaro delle decisioni assunte nella conferenza di Teheran (28 novembre - 1\u00ba dicembre 1943), nella quale i \"tre grandi\" iniziarono a prefigurare la divisione delle sfere d'influenza delle tre grandi potenze in Europa, e quindi convinto della possibilit\u00e0 di un'evoluzione in senso socialista della lotta di Liberazione e del nuovo assetto istituzionale dell'Italia.\nDalla liberazione di Roma a quella di Firenze.\nNel maggio del 1944, Pertini si diresse a Milano con Guido Mazzali per partecipare attivamente alla Resistenza come membro della giunta militare centrale del CLNAI e con l'intento politico di riorganizzare il partito socialista e la propaganda clandestina nelle regioni settentrionali.\nNel luglio del 1944, dopo la liberazione di Roma, venne richiamato da Nenni nella capitale. Gli ordini erano di mettersi in contatto, a Genova, con il monarchico Edgardo Sogno che lo avrebbe messo in contatto con gli alleati per farlo rientrare a Roma con un volo dalla Corsica. La situazione tuttavia si complic\u00f2: arrivato a Genova non trov\u00f2 l'imbarcazione per raggiungere la Corsica, quindi cerc\u00f2 di attivarsi con Sogno per una soluzione alternativa.\nPertini, che aveva dei contatti con i partigiani di La Spezia, part\u00ec per la citt\u00e0 ligure con l'intento di trovare l\u00ec il mezzo adatto al viaggio. E cos\u00ec fu, ma occorreva aspettare qualche giorno.\nTorn\u00f2 a Genova, ma venne a sapere che Sogno aveva gi\u00e0 trovato un motoscafo ed era partito con altre persone per la Corsica lasciandolo al suo destino. Pertini si trov\u00f2 quindi abbandonato, in territorio occupato, con una condanna a morte pendente e, nella sua Liguria, facilmente riconoscibile, con l'ordine di rientrare a Roma.\nDecise di riparare nuovamente a La Spezia per cercare comunque di raggiungere la capitale: riusc\u00ec ad ottenere, da un industriale che riforniva i tedeschi, un lasciapassare per raggiungere Prato, dopodich\u00e9 da solo raggiunse Firenze a piedi.\nA Firenze si mise in contatto con il professore Gaetano Pieraccini, nel suo studio di via Cavour, grazie al quale riusc\u00ec a trovare rifugio in via Ghibellina 109, presso la famiglia Bartoletti.\nL'11 agosto prese parte agli scontri per la liberazione della citt\u00e0, organizzando l'azione del partito socialista e la stampa delle prime copie del giornale socialista \"Avanti!\":\nTrasferimento al Nord e liberazione di Milano.\nArrivato a Roma cap\u00ec presto che la sua presenza era inutile e manifest\u00f2 l'intenzione di tornare al nord, dove era il segretario del Partito Socialista per tutta l'Italia occupata e faceva parte del Comitato di Liberazione Nazionale per l'Alta Italia - CLNAI in rappresentanza del partito.\nGli furono forniti dei documenti falsi, una patente di guida a nome di Nicola Durano, e con un volo aereo venne trasferito da Napoli a Lione, poi a Digione e, una volta arrivato a Chamonix, entr\u00f2 in contatto con la Resistenza francese. Il percorso di rientro fu previsto attraverso il Monte Bianco e fu condotto sul Col du Midi assieme a Cerilo Spinelli, il fratello di Altiero, con una teleferica portamerci, per poi intraprendere l'attraversamento della Mer de Glace e prendere contatto con i partigiani valdostani, grazie all'aiuto del campione francese di sci \u00c9mile Allais. Arriv\u00f2 ad Aosta e poi ad Ivrea, evitando pattuglie e posti di blocco dei tedeschi, fino a Torino e quindi a Milano.\nIl 29 marzo del 1945 costitu\u00ec, con Leo Valiani per il Partito d'Azione ed Emilio Sereni per il PCI (supplente di Luigi Longo), un comitato militare insurrezionale in seno al CLNAI con lo scopo di preparare l'insurrezione di Milano e l'occupazione della citt\u00e0. Il 25 aprile 1945 fu lo stesso Pertini a proclamare alla radio lo sciopero generale insurrezionale della citt\u00e0:\nAlle 8 del mattino del 25 aprile, il Comitato di Liberazione Nazionale dell'Alta Italia si riun\u00ec presso il collegio dei Salesiani in via Copernico a Milano. L'esecutivo, presieduto da Luigi Longo, Emilio Sereni, Sandro Pertini e Leo Valiani (presenti tra gli altri anche Rodolfo Morandi \u2013 che venne designato presidente del CLNAI \u2013, Giustino Arpesani e Achille Marazza), proclam\u00f2 ufficialmente l'insurrezione, la presa di tutti i poteri da parte del CLNAI e la condanna a morte per tutti i gerarchi fascisti (tra cui ovviamente Mussolini, che sarebbe stato catturato e fucilato tre giorni dopo). Il decreto, trasmesso via radio, recitava:\nTale risoluzione era per\u00f2 in conflitto con l'articolo 29 dell'armistizio lungo, secondo il quale Mussolini avrebbe dovuto essere consegnato agli Alleati:\nQuello stesso giorno, presso l'arcivescovado di Milano, ci fu comunque un tentativo di mediazione richiesto da Mussolini e favorito dal cardinale Ildefonso Schuster. Don Giuseppe Bicchierai, segretario dell'arcivescovo, s'incaric\u00f2 di contattare il CLNAI; alla riunione con Mussolini (con lui, tra gli altri, Rodolfo Graziani e Carlo Tiengo), nel primo pomeriggio, parteciparono inizialmente Raffaele Cadorna (comandante del Corpo volontari della libert\u00e0), Riccardo Lombardi del Partito d'Azione, Giustino Arpesani del Partito Liberale e Achille Marazza della Democrazia Cristiana. Pertini non fu rintracciato in quanto era impegnato in un comizio nella fabbrica insorta della Borletti. Nel colloquio cominci\u00f2 a palesarsi la possibilit\u00e0 di un accordo: il CLNAI avrebbe accettato la resa, garantendo la vita ai fascisti, considerando Mussolini prigioniero di guerra e quindi consegnandolo agli Alleati. Ad un certo punto per\u00f2 giunse la notizia che i tedeschi avevano gi\u00e0 avviato trattative con gli alleati anglo-americani: Mussolini adirato disse di essere stato tradito dai tedeschi e abbandon\u00f2 la riunione, con la promessa di comunicare entro un'ora le sue intenzioni.\nIn quegli istanti giunsero alla spicciolata Sandro Pertini, Leo Valiani ed Emilio Sereni, del comitato militare insurrezionale del CLNAI. Pertini incroci\u00f2 sulle scale, per la prima e unica volta, Mussolini che scendeva; secondo alcune versioni l'esponente socialista era armato di pistola, cosa smentita poi in pi\u00f9 di un'intervista (a Gianni Bisiach nel 1977 e ad Enzo Biagi nel 1983). L'equivoco nacque dal fatto che scrisse sull\"'Avanti!\": \u00ablui (Mussolini - N.d.E.) scendeva le scale, io le salivo. Era emaciato, la faccia livida, distrutto\u00bb. Anni dopo, sulle colonne dello stesso giornale, dichiar\u00f2: \u00abSe lo avessi riconosciuto lo avrei abbattuto l\u00ec, a colpi di rivoltella\u00bb. Le versioni raccontate da Pertini nelle interviste, invece, non lasciano spazio a dubbi:\nGiunto nella sala dell'arcivescovado, si ebbe tra Pertini (appoggiato da Sereni) e gli altri un veemente scambio di battute: Pertini chiese alla delegazione perch\u00e9 non avessero arrestato subito Mussolini; richiese inoltre che Mussolini, una volta arresosi al CLNAI, fosse consegnato ad un Tribunale del popolo e non agli Alleati. Carlo Tiengo, che era rimasto in arcivescovado, a questo punto telefon\u00f2 a Mussolini comunicandogli le intenzioni dei due delegati del PSIUP e del PCI; ottenuta la risposta comunic\u00f2 ai delegati e all'arcivescovo il rifiuto di Mussolini ad arrendersi. La sera stessa il capo fascista part\u00ec verso il Lago di Como.\nPertini associ\u00f2 sempre in massima parte a quel suo intervento all'arcivescovado la causa del fallimento della trattativa e la conseguente morte del duce. In particolare, nel 1965 scrisse:\nTuttavia, secondo altre fonti, tale evento non avrebbe avuto un'influenza decisiva su una decisione (quella della partenza), di fatto gi\u00e0 stabilita da Mussolini.\nIl giorno dopo Pertini tenne un affollato comizio in Piazza Duomo.\nPoco dopo, a Radio Milano Libera, annunci\u00f2 la vittoria dell'insurrezione e l'imminente fine della guerra.\nIl 27 aprile, fortemente convinto della necessit\u00e0 di condannare a morte il capo del fascismo, arrestato a Dongo il giorno precedente, disse alla radio:\nIl 28 aprile Mussolini fu fucilato e il giorno dopo il suo cadavere, insieme a quello della sua compagna Claretta Petacci e a quelli di altri gerarchi del regime sconfitto, fu esposto all'odio della folla a Piazzale Loreto. Pertini comment\u00f2: \u00abL'insurrezione si \u00e8 disonorata\u00bb.\nIn seguito, riguardo alle vicende finali della vita del dittatore, scrisse sulle colonne dell\"Avanti!\":\nIn ottemperanza al decreto del CLN, ordin\u00f2 inoltre al partigiano Corrado Bonfantini, comandante della Brigata Matteotti, la fucilazione del maresciallo Rodolfo Graziani. Il 28 aprile Bonfantini arrest\u00f2 il generale fascista e si adoper\u00f2 invece per salvargli la vita; il giorno dopo Graziani si consegn\u00f2 agli Alleati.\nGli ultimi scontri nella citt\u00e0 si sarebbero conclusi solo il 30 aprile. Per le sue attivit\u00e0 durante la Resistenza, e in particolare per la sua partecipazione alla difesa di Roma e alle insurrezioni di Firenze e di Milano, Pertini verr\u00e0 insignito della medaglia d'oro al valor militare.\nSecondo Pertini, le emozioni provate durante la Liberazione di Milano furono un'esperienza che confermarono la sua idea della \u00abcapacit\u00e0 del popolo italiano di compiere le pi\u00f9 grandi cose qualora fosse animato dal soffio della libert\u00e0 e del socialismo\u00bb. Tuttavia, come spesso egli ricordava malinconicamente, mentre il 26 aprile partecipava alla festa per l'avvenuta liberazione, suo fratello minore Eugenio veniva assassinato nel campo di concentramento di Flossenb\u00fcrg.\nIl partigiano Giuseppe Marozin, detto \"Vero\", imputato del duplice omicidio degli attori fascisti Osvaldo Valenti e Luisa Ferida, avvenuta il 30 aprile in via Poliziano a Milano, si \u00e8 difeso scrivendo nelle sue memorie che sarebbe stato Pertini ad ordinare la fucilazione dei due famosi attori cinematografici. I due avevano aderito alla Repubblica Sociale Italiana; Valenti era un ufficiale della famigerata X\u00aa Flottiglia MAS, ed entrambi erano accusati di aver partecipato alle azioni del gruppo di torturatori conosciuto come \"Banda Koch\".\n Non ci sono tuttavia altre fonti che confermino il coinvolgimento di Pertini nella decisione di uccidere i due attori, inoltre manca un ordine scritto (riscontrato invece nel caso dell'uccisione di Mussolini, seppur emesso a esecuzione avvenuta).\nDopoguerra.\nIl 2 agosto del 1945 Pertini divenne segretario del PSIUP, a seguito della dimissioni dalla carica di Pietro Nenni, divenuto vicepresidente del Consiglio dei ministri nel governo Parri. Mantenne l'incarico fino al 18 dicembre dello stesso anno, quando fu sostituito da Rodolfo Morandi.\nPertini al XXIV Congresso del PSI a Firenze.\nAl XXIV congresso socialista, il primo del PSIUP e del dopoguerra, che si svolse al teatro comunale di Firenze, tra l\u201911 e il 17 aprile del 1946,\nPertini si trov\u00f2 a presentare una mozione assieme a Ignazio Silone in difesa dell\u2019autonomia e dell\u2019indipendenza del partito dai comunisti.\nLa contrapposizione fu con la maggioranza del PSIUP che faceva capo a Basso e Morandi con la copertura di Nenni, i quali, pur accantonata la prospettiva della \"fusione\" del PSIUP con il PCI (per sanare la divisione del movimento operaio determinata dalla \"scissione di Livorno\"), sostenevano la necessit\u00e0 dell'azione comune di socialisti e comunisti in vista dell'instaurazione di una societ\u00e0 socialista in Italia.\nLa mozione di Pertini e Silone trov\u00f2 l'adesione anche dei giovani raccolti attorno alla rivista \"Iniziativa socialista\", che contestavano i governi ciellenisti e sognavano una rivoluzione libertaria e non leninista.\nGli autonomisti pi\u00f9 intransigenti erano raccolti nella mozione di \"Critica sociale\": Saragat, Faravelli, Modigliani, D\u2019Aragona, Simonini.\nIl confronto, anzi lo scontro congressuale, non fu pi\u00f9 sul tema dell\u2019attualit\u00e0 o meno della fusione, ma sul modello di socialismo. Saragat, nel suo intervento, richiam\u00f2 il fatto che \u00ablo sviluppo di un socialismo autocratico e autoritario (era) uno dei problemi attuali\u00bb e gli contrapponeva il suo socialismo democratico. Basso parl\u00f2 di un profondo dissenso \u00abtra lo spirito classista e lo spirito liberalsocialista\u00bb.\nAlla fine il congresso diede un esito clamoroso. Le mozioni di Pertini, Silone e di \"Critica sociale\" raggiunsero il 51 per cento, quella cosiddetta di Base, cio\u00e8 di Basso e Morandi, solo il 49. La Direzione venne composta per met\u00e0 da membri della mozione di Base e per met\u00e0 da esponenti delle altre due. Nenni, ex segretario, fu eletto alla presidenza del PSIUP e segretario del partito venne eletto Ivan Matteo Lombardo, un esponente abbastanza conosciuto (ma non certo un leader), e non Pertini, come ci si attendeva.\nMatrimonio con Carla Voltolina.\nPochi giorni dopo la conclusione della battaglia referendaria per l'instaurazione della Repubblica (2 giugno 1946), l'8 dello stesso mese Pertini spos\u00f2 la giornalista e staffetta partigiana Carla Voltolina, conosciuta pochi mesi prima a Torino, dopo il suo attraversamento del massiccio del Monte Bianco per rientrare a Milano.\nDirezione dell\"'Avanti!\".\nDall'agosto 1946 al gennaio 1947 e dal maggio 1949 all'agosto 1951 fu direttore del quotidiano socialista \"Avanti!\". Dall'aprile del 1947 al giugno del 1968 fu anche direttore del quotidiano genovese \"Il Lavoro\".\nIn una pagina del sito web della Fondazione \"Sandro Pertini\" \u00e8 ricordato che, all\"Avanti!\", \u00abil Direttore Sandro Pertini, negli anni che vanno dal 1952 al 1954, dormiva nella segreteria di redazione che era stata trasformata in camera, dove aveva una rete metallica con quattro piedi di ferro aggiunti per alzarla, un materasso fatto di ritagli di stoffa e un lavabo in ferro battuto con una caraffa.\u00bb\nTuttavia, in nessuna fonte storica e documentale di provata attendibilit\u00e0 sulla vita del leader socialista ligure \u00e8 rimasta traccia di tale direzione dell\"Avanti\" dal 1952 al 1954, oltre alle due, assolutamente certe, dall'agosto 1946 al gennaio 1947, e dal maggio 1949 all'agosto 1951.\nAl contrario, in \"Avanti! Un giornale, un'epoca\" di Ugo Intini, ex-direttore del quotidiano socialista, risulta che il direttore dell\"Avanti\" nel periodo 1952-1954 sia stato l'on. Tullio Vecchietti.\nL'episodio riferito nel sito web della Fondazione \"Sandro Pertini\" \u00e8 probabilmente riconducibile al periodo agosto 1946-gennaio 1947, quando, a causa delle distruzioni belliche, era difficile trovare a Roma un alloggio in centro a prezzi abbordabili.\nPartecipazione all'Assemblea Costituente.\nNelle elezioni politiche del 2 giugno 1946 fu eletto deputato nella lista socialista per l'Assemblea Costituente, nella quale intervenne nella stesura degli articoli del Titolo I, sui rapporti civili.\nAppoggi\u00f2 inoltre il lavoro delle commissioni di epurazione e fu subito decisamente avverso all'attuazione dell'amnistia voluta da Togliatti nei confronti dei reati politici commessi dai responsabili dei crimini fascisti.\nIn tal senso, durante i lavori dell'Assemblea, intervenne il 22 luglio 1946 con un'interrogazione parlamentare nei confronti del ministro di Grazia e Giustizia Fausto Gullo (comunista), che verteva sulle motivazioni dell'interpretazione largheggiante del provvedimento di amnistia, sull'inadempimento del governo De Gasperi nell'applicare il decreto di reintegro dei lavoratori antifascisti allontanati dal lavoro per motivi politici durante il regime, sull'emanazione di provvedimenti atti a difendere la Repubblica contro i suoi nemici. Il suo intervento si concluse con alcune parole molto dure nei confronti del provvedimento e della sua applicazione da parte della magistratura e del governo:\nIl leader comunista Togliatti si sent\u00ec in dovere di intervenire subito dopo Pertini per difendere la bont\u00e0 del provvedimento da lui varato quand'era stato Ministro di Grazia e Giustizia nel precedente governo Parri. Pur dichiarando di associarsi allo sdegno di Pertini per come l'amnistia era stata applicata in taluni casi, ricord\u00f2 che il provvedimento di clemenza era stato approvato da tutti i partiti e minimizz\u00f2 il numero delle scarcerazioni a fronte delle procedure pendenti.\nL'azione politica di Pertini in quel periodo mirava anche al raggiungimento delle riforme sociali necessarie al recupero del paese, devastato sia dall'esperienza fascista, sia dalle tragedie della guerra, ma soprattutto al tentativo di eliminare radicalmente qualsiasi possibile rigurgito del regime mussoliniano.\nImpegno per evitare la \"scissione di palazzo Barberini\".\nDurante il XXV Congresso del Partito Socialista Italiano di Unit\u00e0 Proletaria, convocato in via straordinaria a Roma nella \"citt\u00e0 universitaria\" tra il 9 e il 13 gennaio 1947, Pertini cerc\u00f2 di evitare la scissione dell'ala democratico-riformista di Giuseppe Saragat.\nIl congresso, voluto fortemente da Nenni per analizzare la situazione di attrito tra le componenti di maggioranza e minoranza con l'obiettivo di riunire le diverse posizioni, fall\u00ec il suo scopo primario, nonostante gli sforzi di mediazione di Pertini.\nPer giorni egli si pose al centro delle dispute nel tentativo di mediare tra le due correnti, ma, nonostante i suoi sforzi, \u00ab\"la forza delle cose\"\u00bb, come la defin\u00ec Nenni, port\u00f2 alla scissione socialdemocratica, meglio nota come \"scissione di palazzo Barberini\", da cui nacque il Partito Socialista dei Lavoratori Italiani - PSLI (poi dal 1951 PSDI).\n\u00abPertini non si rassegn\u00f2 e decise di gettarsi a capofitto, com\u2019era nella sua indole, nella baraonda congressuale recandosi personalmente a Palazzo Barberini per un disperato estremo tentativo. Quando arriv\u00f2 venne accolto da un grido di vittoria, \"Sandro, Sandro\", coi delegati scissionisti tutti in piedi, convinti che anche Pertini si fosse unito a loro. Ma quando egli volle manifestare il suo proposito unitario, Saragat gli rispose ringraziandolo, ma dichiarando che ormai la scissione era stata consumata\u00bb.\nPertini e il \"caso Basile\".\nSempre attento a contrastare ogni possibile \"colpo di spugna\" sul recente passato del regime fascista e la rinascita, sotto diverse forme, delle concezioni autoritarie mussoliniane, Pertini fu uno dei protagonisti della polemica politica sul cosiddetto \"caso Basile\".\nCarlo Emanuele Basile era stato Capo della Provincia di Genova sotto la Repubblica Sociale Italiana dal 28 ottobre 1943 al 26 giugno 1944. Nel capoluogo ligure erano presenti importanti realt\u00e0 industriali (Ansaldo, Siac, Cantieri Navali, San Giorgio, Piaggio) i cui operai si impegnarono in una serie di scioperi e sabotaggi per bloccare la produzione di materiale bellico e impedire il trasferimento degli impianti in Germania.\nPoich\u00e9 gli scioperi si susseguivano, il 1\u00ba marzo Basile ordin\u00f2 l'affissione di un manifesto in cui minacciava, in caso di nuovo sciopero, la deportazione di un certo numero di operai, estratti a sorte, nei campi di concentramento \"dell'estremo Nord\".\nIl 16 giugno, dopo ulteriori scioperi e la serrata delle fabbriche disposta da Basile, i militari tedeschi irruppero in quattro fabbriche genovesi (la Siac, i Cantieri Navali, la San Giorgio e la Piaggio) prelevando quasi 1500 operai, che furono deportati in Germania e destinati a lavorare nelle fabbriche tedesche.\nDue giorni dopo, il 18 giugno, uscirono sulla stampa cittadina due comunicati, uno del comando tedesco, l\u2019altro di Basile che non voleva perdere l\u2019occasione di rivendicare i suoi \"meriti\": \u00abVi avevo messo sull\u2019avvertita\u2026 Non avete voluto ascoltarmi\u2026 Oggi pi\u00f9 di uno di voi si pente amarissimamente di essersi lasciato sedurre ed illudere\u2026\u2026 Intanto quei pendagli da forca che si gabellano per comunisti, si appostano all\u2019angolo dei carruggi o all\u2019uscita di un rifugio al cessato allarme, per colpire alla schiena uno dei nostri, borghese o militare\u2026 Meditate bene quanto sto per dire: la pazienza ha un limite\u2026\u00bb.\nRimosso dall'incarico, Basile fu poi nominato Sottosegretario per l'Esercito dal 26 giugno 1944 a fine guerra, quando fu catturato dai partigiani a Sesto San Giovanni mentre cercava di raggiungere Mussolini a Milano, trasportando con s\u00e9 una valigia contenente trenta milioni in valuta estera e oro provenienti dalla segreteria particolare del duce, che dovevano servire a favorire l'eventuale fuga di Mussolini e di altri gerarchi fascisti all'estero. Alla radio fu data notizia della sua cattura e fucilazione, ma, processato dai \"tribunali del popolo\" e portato per due volte di fronte al plotone di esecuzione, alla fine fu risparmiato in quanto (secondo la testimonianza resa in processo da chi lo fece prigioniero) si credeva potesse fare importanti rivelazioni. L'ordine di fucilarlo immediatamente era stato dato da Pertini, quale membro dell'esecutivo del Comitato di Liberazione per l'Alta Italia, ma l'ordine fu disatteso.\nBasile venne poi prelevato dagli alleati, tratto in carcere e posto sotto processo per il reato di collaborazione con il tedesco invasore, in particolare per aver prestato \u00abaiuto ed assistenza come capo della provincia di Genova prima e come sottosegretario alla Guerra poi\u00bb. Nei capi d'imputazione veniva contestato soprattutto il suo operato a Genova, citt\u00e0 in cui si era reso responsabile della deportazione di circa 1400 operai in Germania, come provato, tra l'altro, dai diversi manifesti in cui egli minacciava l'adozione di duri provvedimenti nei confronti degli operai in caso di sciopero. Inoltre Basile era accusato della morte di undici detenuti politici nel carcere di Marassi, che erano stati condannati a morte e fucilati al Forte San Martino con sentenze del Tribunale Militare Speciale di Genova, da lui convocato tre volte per rappresaglia ad altrettanti attentati compiuti dai gappisti.\nL'iter del processo fu molto tortuoso e condizionato dalla promulgazione dell'amnistia Togliatti: inizialmente, nel 1945, Basile fu condannato a 20 anni dalla Corte di Assise straordinaria di Milano, ma la sentenza fu annullata dalla Corte di cassazione. L'anno successivo la Corte di Pavia lo condann\u00f2 a morte, ma anche questa volta la sentenza fu annullata dalla Cassazione. Il processo and\u00f2 quindi alla Corte di Assise speciale di Venezia, da cui fu trasferito, per \"legitima suspicione\", a quella di Napoli, che il 29 agosto 1947, su proposta del Procuratore Generale dott. Siravo, assolse Basile in quanto il reato di collaborazionismo a lui contestato si era estinto per amnistia e ne ordin\u00f2 la scarcerazione.\nL'assoluzione determin\u00f2 grandi proteste soprattutto a Genova, dove fu proclamato lo sciopero generale dalle 10 alle 24 e nella provincia di Milano. La CGIL, con un comunicato, approv\u00f2 le manifestazioni di protesta.\nIl 19 novembre 1947 fu presentata un'interrogazione parlamentare al Ministro della Giustizia dai socialisti Gaetano Barbareschi, Vannuccio Faralli e Sandro Pertini nella quale si chiedeva quali provvedimenti si intendessero adottare contro il Procuratore Generale di Napoli Siravo, il quale, a detta dei tre esponenti socialisti, nella requisitoria del processo Basile aveva dichiarato che le leggi eccezionali contro i fascisti erano una \"mostruosit\u00e0\" e aveva sostenuto che la magistratura del nord, nel giudicare i fascisti, aveva compiuto non opera di giustizia ma di vendetta, in quanto aveva subito interferenze estranee. Il Ministro di giustizia Giuseppe Grassi (liberale) rispose che Siravo era un ottimo magistrato e che nel verbale della requisitoria non vi era alcun riferimento alle affermazioni attribuitegli sulle leggi contro i fascisti. Invece riguardo ai processi svoltisi al nord, il ministro rispose che Siravo faceva riferimento agli episodi di violenza che accaddero tra il pubblico e che quindi egli aveva solo fatto un apprezzamento sul clima nel quale si svolsero tali processi. Allora Faralli grid\u00f2 pi\u00f9 volte che Siravo era un fascista perch\u00e9 aveva fatto assolvere Basile, ma il deputato democristiano Giovanni Leone, avvocato napoletano, rispose che Siravo era il pi\u00f9 indipendente magistrato di Napoli. Pertini riprese la parola ribadendo che Basile era stato un collaborazionista, che aveva fatto eseguire rastrellamenti di operai a Genova e che era stato uno strumento cosciente nelle mani dei nazisti; espresse quindi la sua preoccupazione per le decisioni prese dalla magistratura e prosegu\u00ec affermando che ci\u00f2 che meritava Basile era il plotone di esecuzione e che il problema non sarebbe esistito se i suoi compagni partigiani avessero eseguito il suo ordine di fucilarlo subito, invece di farlo cadere in mano agli alleati. Pertini rifer\u00ec altre frasi, riportate dalla stampa, che sarebbero state pronunciate nella requisitoria dal PG Siravo (Basile \u00abnon era collaborazionista e se lo fosse stato, forse avrebbe avuto ragione, se si pensi come i liberatori sono stati ingrati verso il popolo italiano\u00bb, \u00abBasile, oggi imputato, potrebbe domani essere portato sugli scudi!\u00bb), corroborate da quanti, avvocati e parti civili presenti in aula, egli aveva personalmente intervistato. Il deputato napoletano democratico nazionale Amerigo Crispo rispose che nessuna delle frasi citate si trovava in quella forma nel testo stenografato della requisitoria.\nNell'occasione Pertini dichiar\u00f2:\nOpposizione al \"Fronte Popolare\".\nNonostante fosse fautore dell'unit\u00e0 del movimento dei lavoratori e dell'\"unit\u00e0 d'azione\" con il Partito Comunista Italiano, Pertini era anche un fervido sostenitore dell'autonomia socialista nei confronti del PCI. In tal senso si oppose, in seno al Partito Socialista Italiano (tornato alla sua storica denominazione dopo la scissione di Palazzo Barberini), alla presentazione di liste unitarie con il PCI nel Fronte Democratico Popolare per le elezioni del 1948. Al XXVI Congresso di Roma del 19-22 gennaio 1948 la sua mozione contraria al Fronte fu tuttavia minoritaria: prevalse la linea di Nenni e Pertini si adegu\u00f2 alla decisione della maggioranza.\nPertini rientr\u00f2 nella direzione nazionale del partito con il XXVIII Congresso di Firenze del maggio 1949, divenendo anche, a partire dal 1955, di nuovo vicesegretario. Sarebbe rimasto nella direzione fino al 1957, quando, al XXXII Congresso di Venezia, anche in seguito alla invasione sovietica dell'Ungheria, con la sua opposizione, venne interrotta la collaborazione con il PCI.\nVoto contro la NATO, commemorazione di Stalin e giudizio sulla Rivoluzione ungherese del 1956.\nNella I legislatura fu nominato senatore della Repubblica, in ossequio alla della Costituzione, e divenne presidente del gruppo parlamentare socialista al Senato.\nIl 27 marzo 1949, durante la 583\u00aa seduta del Senato, Pertini dichiar\u00f2 il voto contrario del suo partito all'adesione dell'Italia al Patto Atlantico, perch\u00e9 inteso come uno strumento di guerra e in funzione antisovietica nell'intento di dividere l'Europa e di scavare un solco sempre pi\u00f9 profondo per separare il continente europeo, e sottoline\u00f2 come il Patto Atlantico avrebbe influenzato la politica interna italiana, con conseguenze negative per la classe operaia.\nIn quella seduta difese anche la pregiudiziale pacifista del gruppo socialista, esprimendo la solidariet\u00e0 nei confronti dei compagni comunisti\u00a0\u2013 veri obiettivi, a suo dire, del Patto Atlantico \u2013, concludendo con le seguenti parole:\nNel 1953, alla morte di Stalin, il suo intervento, in qualit\u00e0 di presidente del gruppo senatoriale socialista, celebr\u00f2 il capo dell'URSS:\nPer questo elogio, avvenuto prima della divulgazione del rapporto Kruscev con cui furono denunciati i crimini di Stalin, Pertini venne molto criticato, ad esempio da Indro Montanelli e da Marcello Veneziani; in un articolo della Fondazione Pertini si precisa che \u00abegli nel 1953 ricordava lo Stalin difensore di Stalingrado e co-liberatore dell'Europa dalla barbarie nazista; lo Stalin al quale strinsero la mano Winston Churchill e Franklin Roosevelt\u00bb e che \u00abSandro Pertini ha lottato contro ogni forma di totalitarismo per la realizzazione piena di sistemi democratici fondati sulla libert\u00e0 e sulla giustizia sociale\u00bb con \u00abmolte prese di posizione che Sandro Pertini assunse di petto, come era solito fare, anche contro il regime sovietico\u00bb.\nNel novembre 1956 Pertini fu tra quei socialisti italiani che giudicarono molto duramente la Rivoluzione ungherese, vista come una palese reazione e un tentativo controrivoluzionario di ritorno al passato presocialista, in chiaro contrasto con le corrispondenze del giornale del partito, il cui inviato a Budapest Luigi Fossati, rendeva equilibrate eppur preoccupate descrizioni di quei drammatici giorni. Prima ancora del secondo e decisivo intervento sovietico del 4 novembre 1956 egli cos\u00ec scrisse in un articolo ripreso da \"l'Unit\u00e0\", quotidiano del PCI, il 3 novembre:\n\u00abMa al di sopra di queste responsabilit\u00e0 della nostra critica, ecco avanzare in Ungheria lo spettro della reazione. Forze politiche si vanno ricostituendo sotto l'egida del clericalismo conservatore con l'intento di tornare al passato, annullando ogni riforma. Non si vuole, dunque, avviare il socialismo sulla strada della democrazia e delle libert\u00e0 [...] ma si vuole farlo crollare nell'abisso della reazione spietata. Cos\u00ec i corrispondenti da Budapest ci fanno sapere che la caccia all'uomo \u00e8 in corso e che i comunisti sono torturati, trucidati, impiccati. Se tacessimo, considerando questa bestiale reazione una logica conseguenza delle responsabilit\u00e0 dei dirigenti comunisti da noi tempestivamente denunciate, cesseremmo di essere socialisti, e diverremmo, sia pure inconsapevolmente, complici della reazione che in Ungheria tenta di riaffermare il suo antico potere. Perci\u00f2 noi oggi siamo spiritualmente al fianco dei compagni comunisti ungheresi vittime della bestiale reazione\u00bb.\nImpegno contro la \"legge truffa\".\nSempre nel 1953, fu tra i pi\u00f9 strenui oppositori della cosiddetta \"legge truffa\", pronunciando un duro intervento in Senato contro l'approvazione del provvedimento nella seduta del 10 marzo.\nPassaggio dal Senato alla Camera dei deputati.\nFu successivamente eletto nella lista del PSI alla Camera dei deputati nel 1953, e poi ancora nel 1958, 1963, 1968, 1972 e nel 1976, nel collegio Genova-Imperia-La Spezia-Savona, per divenire presidente prima della commissione parlamentare per gli Affari interni e poi di quella degli Affari costituzionali, e nel 1963 vicepresidente della Camera.\nProcesso contro gli assassini mafiosi del sindacalista socialista Salvatore Carnevale.\nNegli anni cinquanta, Pertini, assieme agli avvocati socialisti Nino Taormina e Nino Sorgi (che molte volte difese il quotidiano \"L'Ora\" da querele di politici collusi con la mafia), rappresent\u00f2 la parte civile Francesca Serio, madre del sindacalista socialista Salvatore Carnevale, assassinato dalla mafia il 16 maggio 1955 a Sciara, perch\u00e9 impegnato nelle lotte contadine contro il latifondismo e per la redistribuzione delle terre.\nLa madre di Salvatore fu la prima donna nella Sicilia degli anni '50, con il supporto del PSI nazionale e di una grande campagna di stampa del quotidiano socialista \"Avanti!\", a rompere l'omert\u00e0 mafiosa, denunciando formalmente al procuratore della Repubblica di Palermo gli assassini del figlio, con nomi e cognomi: quattro mafiosi di Sciara dipendenti della principessa Notarbartolo, la proprietaria del feudo dal quale Carnevale era riuscito a far scorporare una piccola porzione di terre incolte da far assegnare ai contadini in base alla legge: l'amministratore del feudo Giorgio Panzeca, il magazziniere Antonio Mangiafridda, il sorvegliante Luigi Tardibuono e il campiere Giovanni Di Bella.\nLe indagini sull'omicidio e sui quattro nominativi denuciati dalla madre di Carnevale furono svolte dal procuratore della Repubblica di Palermo Pietro Scaglione (poi caduto anch'egli vittima della mafia): i quattro accusati furono fermati e tradotti in carcere poich\u00e9 gli alibi non ressero alle verifiche e un testimone si lasci\u00f2 scappare di aver visto Tardibuono sul luogo del delitto. \nSulla base di queste indagini, si apr\u00ec un lungo iter giudiziario tra assoluzioni e condanne in vari tribunali italiani, in quanto i difensori degli imputati, asserendo il grande clamore mediatico esistente sul caso a Palermo, sede naturale del processo, ottennero che lo stesso venisse trasferito, per \"legitima suspicione\", alla Corte d'Assise presso il Tribunale di Santa Maria Capua Vetere. Qui il processo di primo grado inizi\u00f2 il 18 marzo 1960 e si concluse il 21 dicembre 1961 con la condanna all'ergastolo di tutti e quattro gli imputati, accogliendo la ricostruzione del delitto fatta da Scaglione, Pertini, Sorgi e Taormina.\nAl collegio di parte civile si contrappose un altro futuro presidente della Repubblica, il democristiano Giovanni Leone, difensore degli imputati.\nFrancesca, che si era costituita parte civile con i suoi avvocati Pertini, Sorgi e Taormina ed aveva assistito a tutte le udienze del processo come muta accusatrice degli assassini del figlio, si dichiar\u00f2 soddisfatta della sentenza, poich\u00e9 giustizia era stata fatta non solo per il figlio ma per tutti i caduti sotto i colpi della mafia. Ma al processo d'Appello, svoltosi a Napoli dal 21 febbraio al 14 marzo 1963, e in quello di Cassazione, la sentenza fu ribaltata, assolvendo tutti gli imputati per insufficienza di prove.\nFrancesca dichiar\u00f2 che quella sentenza uccise il figlio una seconda volta.\nProtesta contro il congresso neo-fascista a Genova.\nPertini fu tra i politici che protestarono pubblicamente riguardo alla possibilit\u00e0 che si tenesse nella citt\u00e0 di Genova, nella sua Liguria, il congresso del Movimento Sociale Italiano, con un celebre comizio tenuto nel capoluogo genovese in Piazza della Vittoria il 28 giugno 1960:\nTre giorni dopo, denunci\u00f2 alla Camera i soprusi delle forze dell'ordine nei confronti dei manifestanti, sia nel capoluogo ligure, sia in altre citt\u00e0 d'Italia.\nIl diffondersi della protesta port\u00f2 pochi giorni dopo ai tragici fatti della strage di Reggio Emilia.\nIn seguito Pertini scrisse nella presentazione di un libro:\nCome esempio del suo attaccamento ai valori della Resistenza e dell'antifascismo, va ricordato un episodio avvenuto poco dopo la strage di Piazza Fontana del 12 dicembre 1969, quando Pertini, divenuto nel frattempo presidente della Camera dei deputati, si rec\u00f2 a Milano in visita ufficiale e si rifiut\u00f2 di incontrare l'allora questore del capoluogo lombardo Marcello Guida, che egli ben conosceva essendo stato questi, durante il regime fascista, direttore del confino di Ventotene in cui Pertini aveva trascorso parte dei suoi periodi di detenzione sotto il fascismo; fu un gesto che ruppe il protocollo e che ebbe un forte rilievo mediatico. Pochi anni dopo, lo stesso Pertini, intervistato da Oriana Fallaci, aggiunse che a determinare quel gesto non fu estraneo il fatto che su Guida \u00abgravava l'ombra della morte\u00bb dell'anarchico Giuseppe Pinelli, avvenuta appunto quando Guida era questore di Milano.\nPosizione critica sul centro-sinistra.\nPoliticamente fu tra coloro che non sostennero il centro-sinistra perch\u00e9 attraverso quell'accordo si sarebbero discriminati i comunisti, mettendo fine alla collaborazione tra i due principali partiti della sinistra. Infatti, dopo la nascita della Repubblica, lavor\u00f2 sempre per unire le sinistre, cio\u00e8 socialisti, socialdemocratici e comunisti, in un solo partito.\nIn questa chiave dell'unit\u00e0 fra i partiti della sinistra ricostru\u00ec (retrospettivamente, in una celebre intervista a Gianni Bisiach) le vicende del negoziato all'Arcivescovado di Milano che il CLNAI aveva tenuto con il cardinale Schuster per la resa di Mussolini, prima del 25 aprile 1945: a suo dire egli si oppose al negoziato con l'argomento formale che il PCI di Longo non era stato invitato ai colloqui.\nPertini, peraltro, non costitu\u00ec mai nel PSI una propria corrente e vantava rapporti travagliati (quando non pessimi) con quasi tutti gli esponenti socialisti (disse di lui il compagno di partito Riccardo Lombardi: \u00ab\"cuore di leone, cervello di gallina\"\u00bb.\nElezione a presidente della Camera.\nDal 1963 al 1968, durante la IV legislatura, svolse il mandato di vicepresidente della Camera.\nNella V e VI legislatura, ricopr\u00ec l'incarico di presidente della Camera dei deputati, risultando il primo uomo politico non democristiano e di sinistra a ricoprire tale incarico.\nNel 1968, da poco eletto presidente della Camera, polemizz\u00f2 con l'ambasciatore dell'URSS in Italia per l'invasione sovietica in Cecoslovacchia: \u00ab\"Sapesse che diverbio ho avuto con l\u2019ambasciatore sovietico pei fatti di Praga! Voi ristabilite l\u2019ordine coi carri armati, gli ho detto, proprio alla maniera dei fascisti che lo ristabilivano con le baionette. Voi volete l\u2019ordine che c\u2019\u00e8 nelle galere, nei cimiteri! Ci siamo lasciati male. Cos\u00ec male che non \u00e8 pi\u00f9 venuto da me e io non sono pi\u00f9 andato da lui\"\u00bb.\nDurante l'elezione del Capo dello Stato del 1971, che si protraeva per molti scrutini senza alcun esito, da presidente del Parlamento in seduta comune viet\u00f2 il controllo del voto imposto dai notabili democristiani, che pretendevano che i singoli parlamentari DC mostrassero la scheda bianca prima del suo deposito nell'urna: l'iniziativa, a salvaguardia della segretezza del voto, nell'immediato determin\u00f2 una sollecitazione decisiva per lo scioglimento dei nodi politici che produssero l'elezione di Giovanni Leone, ma a lungo termine gli guadagn\u00f2 la stima dell'opinione pubblica come presidente d'Assemblea che svolgeva il suo compito in modo non notarile.\nIl 10 marzo 1974, la Domenica del Corriere pubblic\u00f2 un'intervista concessa da Pertini a Nantas Salvalaggio. In risposta a chi lo accusava di essere un po' squilibrato, Pertini rispondeva: \nNel corso del suo mandato di presidente della Camera vennero votati dall'aula di Montecitorio numerosi importanti provvedimenti: oltre allo Statuto dei Lavoratori e alla legge sul divorzio, varati entrambi nel 1970, il 18 febbraio 1971 vi fu l'approvazione dei nuovi Regolamenti parlamentari, di cui era stato uno dei principali promotori.\nIntransigenza contro i brigatisti nel \"caso Moro\".\nNella primavera del 1978, durante il sequestro Moro, Pertini, a differenza della maggioranza del Partito socialista che, a cominciare dal segretario Bettino Craxi, mise in campo proposte per una \"soluzione umanitaria\" per ottenere la liberazione del \"leader\" democristiano, fu un sostenitore intransigente della cosiddetta \u00ablinea della fermezza\u00bb nei confronti dei sequestratori di Moro, ovvero fu per il rifiuto totale di qualsiasi ipotesi di trattativa con le Brigate Rosse. Secondo Antonio Mennini e Francesco Cossiga, nei giorni in cui circolarono le lettere di Aldo Moro, che avevano lo scopo di aprire una trattativa, Pertini avrebbe commentato dicendo: \"si vede che Moro non ha mai fatto la resistenza\".\nPresidenza della Repubblica.\nElezione e discorso d'insediamento.\nLe votazioni per l'elezione del settimo presidente della Repubblica iniziarono il 29 giugno 1978 a seguito delle dimissioni del presidente in carica, il democristiano Giovanni Leone, annunciate agli italiani il 15 giugno attraverso un messaggio televisivo.\nNei primi tre scrutini la DC opt\u00f2 per la candidatura di Guido Gonella e il PCI vot\u00f2 in modo pressoch\u00e9 unanime il proprio candidato, Giorgio Amendola, mentre l'ala parlamentare socialista concentr\u00f2 i propri voti su Pietro Nenni. Fino al 13\u00ba scrutinio il PCI mantenne la candidatura di Amendola senza trovare consensi; a partire dal quarto scrutinio, democristiani, socialisti, socialdemocratici e repubblicani decisero di astenersi.\nIl 2 luglio il segretario del PSI Bettino Craxi propose la candidatura ufficiale di Sandro Pertini per la pi\u00f9 alta carica dello Stato, in quanto:\nPertini, dal canto suo, non intendendo essere il candidato delle sole forze di sinistra, invi\u00f2 una lettera a Craxi con la quale sottolineava che la sua candidatura doveva essere intesa come \nLa proposta del segretario socialista era chiara ed era rivolta in primo luogo alla DC, in quanto: \u00abDopo Leone, la DC deve passare la mano almeno per i sette anni di presidenza e noi poniamo la candidatura di un socialista al Quirinale\u00bb.\nI democristiani risposero di indicare un nome del partito di maggioranza relativa.\nIl 3 luglio i repubblicani candidarono Ugo La Malfa, senza successo. Il 3 luglio Craxi torn\u00f2 alla carica con la DC per un presidente socialista indicando altri due nomi (Antonio Giolitti e Giuliano Vassalli).\nSolo dopo quindici scrutini andati a vuoto, di cui dodici con la maggioranza dei parlamentari che si astennero o votarono scheda bianca, la pressione dell'opinione pubblica spinse il segretario della DC, Benigno Zaccagnini ad accettare la candidatura di Sandro Pertini. Su tale nome si accodarono anche gli altri partiti del cosiddetto \"fronte costituzionale\" (PCI-PSDI-PRI e PLI) e Pertini risult\u00f2 eletto l'8 luglio 1978, al 16\u00ba scrutinio, con 832 voti su 995, corrispondenti all'82,3%, la pi\u00f9 larga maggioranza della storia repubblicana.\nIl giorno prima, venerd\u00ec 7 luglio, Pertini aveva acquistato un biglietto aereo per recarsi in Francia dove si trovava la moglie, con la quale avrebbe trascorso il fine settimana in quanto per lui la questione dell\u2019elezione presidenziale era una cosa che non lo riguardava pi\u00f9.\nIl presidente neoeletto prest\u00f2 giuramento il 9 luglio successivo. Dopo aver giurato, nel suo discorso d'insediamento Pertini ricord\u00f2 come \"luminosi esempi\" per la sua formazione politica i nomi di Giacomo Matteotti, di Giovanni Amendola e Piero Gobetti, di Carlo Rosselli, di don Giovanni Minzoni e di Antonio Gramsci, suo indimenticabile compagno di carcere.\nSottoline\u00f2 quindi la necessit\u00e0 di porre fine alle violenze del terrorismo ricordando, tra l'altro, la tragica scomparsa di Aldo Moro.\nNel suo primo discorso da Presidente della Repubblica Pertini volle ricordare anche il valore del lavoro. \"Bisogna sia assicurato il lavoro ad ogni cittadino. La disoccupazione - disse Pertini in quella occasione - \u00e8 un male tremendo che porta anche alla disperazione. Questo, chi vi parla, pu\u00f2 dire per personale esperienza acquisita quando in esilio ha dovuto fare l'operaio per vivere onestamente. La disoccupazione giovanile deve soprattutto preoccuparci, se non vogliamo che migliaia di giovani, privi di lavoro, diventino degli emarginati nella societ\u00e0, vadano alla deriva e, disperati, si facciano strumenti dei violenti o diventino succubi di corruttori senza scrupoli\".\nLa sua elezione apparve subito un importante segno di cambiamento nella scena politica italiana, grazie al carisma e alla fiducia che esprimeva la sua figura di eroico combattente antifascista e padre fondatore della Repubblica, in un Paese ancora scosso dalla vicenda del sequestro Moro.\nQuesto discorso venne trasmesso in TV a reti unificate della Rai, ma non and\u00f2 in onda sui canali di Silvio Berlusconi e su Tele Monte Carlo per la mancanza della trasmissione dei TG.\nIncarichi di governo ad esponenti non democristiani.\nPertini fu il primo presidente della Repubblica a conferire l'incarico di formare il governo a una personalit\u00e0 non democristiana (infatti, l'unico governo post-fascista guidato da un non democristiano, il governo Parri, era stato insediato ancora sotto la monarchia, dal luogotenente generale del regno Umberto II di Savoia).\nNel 1979 diede l'incarico di formare il governo (senza successo) al segretario del PSI Bettino Craxi, suscitando grande scalpore negli ambienti politici\ne preparando cos\u00ec il terreno per il primo governo a guida non democristiana della Repubblica.\nNel 1981, in seguito alla caduta del governo Forlani dopo lo scoppio dello scandalo della loggia massonica segreta P2, Pertini incaric\u00f2 il repubblicano Giovanni Spadolini, il quale present\u00f2 il suo governo il 28 giugno 1981. Fu una sorta di \"rivoluzione\": dal 10 dicembre 1945, data di giuramento del primo governo De Gasperi, la presidenza del Consiglio era stata sempre affidata ad esponenti della DC, ininterrottamente per pi\u00f9 di 35 anni.\nNel 1983 diede nuovamente l'incarico di formare il governo a Craxi, che stavolta riusc\u00ec a realizzare l'intento di Pertini. Il 4 agosto 1983 il primo governo a guida socialista si presentava al Quirinale per il giuramento. Per due anni, e per la prima volta nella storia d'Italia, furono socialisti sia il presidente della Repubblica sia il presidente del Consiglio dei ministri.\nCi\u00f2 nonostante, Pertini ebbe con Craxi rapporti altalenanti, dovuti essenzialmente alla diversa formazione e temperamento. Ad esempio, Antonio Ghirelli, allora portavoce del Quirinale, riport\u00f2 che Pertini, il giorno in cui doveva conferire a Craxi l'incarico di presidente del Consiglio, not\u00f2 che il segretario socialista si era presentato al Colle indossando dei jeans e gli intim\u00f2 di ritornare con un abbigliamento pi\u00f9 adeguato.\nPertini spesso non condivise gli atteggiamenti craxiani, come nel caso del XLIII Congresso del PSI a Verona, il 15 maggio 1984, in cui Craxi venne rieletto segretario per acclamazione, anzich\u00e9 con la consueta votazione per alzata di delega. I rapporti tra i due politici comunque si mantennero sempre su un piano di cordialit\u00e0 e rispetto, nonostante le frequenti diversit\u00e0 di opinioni.\nNomine presidenziali.\n\"VII legislatura (1976-1979)\"\n\"VIII legislatura (1979-1983)\"\n\"IX legislatura (1983-1987)\"\nCon queste nomine i senatori a vita diventarono complessivamente sette. Secondo l'interpretazione di Pertini, infatti, l'art. 59 della Costituzione non intenderebbe limitare a cinque il numero di senatori a vita che possono sedere in Parlamento, ma permettere a \"ogni\" presidente della Repubblica di nominarne fino a cinque. Tale scelta non fu contestata (forse per la qualit\u00e0 dei senatori a vita nominati o per la popolarit\u00e0 di cui Pertini godeva) e il suo successore Cossiga segu\u00ec la stessa interpretazione.\nSenatore a vita.\nIl 29 giugno 1985, pochi giorni prima della scadenza naturale del suo mandato, si dimise dalla carica per permettere l'immediato insediamento di Francesco Cossiga, appena eletto suo successore: subito come presidente supplente e in carica dal 3 luglio dopo il giuramento.\nAl termine del mandato presidenziale divenne, come previsto dalla Costituzione, senatore a vita di diritto e si iscrisse al Gruppo del PSI al Senato.\nCome senatore a vita Pertini non svolse attivit\u00e0 politica, n\u00e9 vot\u00f2 la fiducia ad un presidente del Consiglio da lui precedentemente incaricato. L'unico incarico ufficiale che intraprese dopo la presidenza della Repubblica fu la presidenza della Fondazione di Studi Storici \"Filippo Turati\", costituitasi a Firenze nel 1985 con l'obiettivo di conservare il patrimonio documentario del socialismo italiano. Conserver\u00e0 questo incarico fino alla sua morte. Nel 1995 la Fondazione Turati ha dato vita all'Associazione Nazionale \"Sandro Pertini\" al fine di conservare e valorizzare l'archivio e la biblioteca personale del Presidente.\nDurante e dopo il periodo presidenziale non rinnov\u00f2 la tessera del Partito Socialista, al fine di presentarsi al di sopra delle parti, pur senza rinnegare il suo essere socialista; del resto, anche durante il mandato aveva difeso la bandiera del socialismo italiano, intervenendo con un commento autorizzato nella cosiddetta \"lite delle comari\" del governo Spadolini.\nIndipendente dal ruolo istituzionale che aveva ricoperto e legato piuttosto a un senso di reciproca lealt\u00e0 democratica appare invece l'episodio che lo vide, nel 1988, visitare la camera ardente di Giorgio Almirante.\nIl 23 marzo 1987 fu colto da un malore durante i funerali del generale Licio Giorgieri, che era stato assassinato dalle Brigate Rosse, e fu ricoverato al Policlinico Umberto I; in quella occasione ricevette anche la visita del papa Giovanni Paolo II, al quale era legato da lunga amicizia, ma questi pot\u00e9 solo vederlo di sfuggita, poich\u00e9 gli fu impedito dai medici, in quanto Pertini risultava sedato e non ancora fuori pericolo.\nPertini si rimise completamente al punto che il 2 luglio dello stesso anno si trov\u00f2 a presiedere l'Aula di Palazzo Madama in occasione dell'elezione del presidente del Senato ad inizio della X legislatura, incarico nel quale venne votato Giovanni Spadolini.\nMorte.\nLa notte del 24 febbraio 1990, all'et\u00e0 di 93 anni, si spense per una complicazione in seguito ad una caduta di pochi giorni prima, nel suo appartamento privato di Roma, una mansarda affacciata sulla Fontana di Trevi, che il 18 aprile 2011 \u00e8 tornata di propriet\u00e0 del comune. Per suo espresso desiderio, il suo corpo fu cremato e le ceneri traslate nel cimitero del suo paese natale, Stella San Giovanni.\nPertini si era sempre dichiarato non credente; nonostante ci\u00f2, nel suo studio al Quirinale aveva sempre tenuto un crocifisso: sosteneva infatti di ammirare la figura di Ges\u00f9 come uomo che ha sostenuto le sue idee a costo della morte. In anni pi\u00f9 recenti, un libro di Arturo Mari del 2007, fotografo pontificio, cerc\u00f2 di avvalorare la tesi che Pertini volesse convertirsi in punto di morte e che chiam\u00f2 il Papa, cui fu impedito di entrare nella stanza di ospedale. Tale circostanza per\u00f2 fu fermamente smentita dalla \"Fondazione Sandro Pertini\", che forn\u00ec all'emittente LA7 alcune registrazioni di telefonate tra la moglie Carla Voltolina e il Papa del febbraio 1990 e rilevando come non ci fu nell'occasione alcun ricovero in ospedale, e indicando infine come la circostanza riportata fosse in realt\u00e0 relativa alla visita del 1987.\nIl suo appartamento in Piazza di Trevi, dopo la morte della moglie Carla nel 2005, non \u00e8 pi\u00f9 stato riaffittato sino al 2011, quando Umberto Voltolina, il cognato di Pertini, in accordo con la Fondazione Pertini, restitu\u00ec la casa al Comune di Roma.\nLo \"stile Pertini\".\nIl suo modo di intervenire direttamente nella vita politica del Paese rappresent\u00f2 una novit\u00e0 per il ruolo di presidente della Repubblica. Se fino ad allora era prevalsa una lettura strettamente \"notarile\" dei poteri presidenziali, con Pertini divenne indiscutibile che ai poteri formali del Quirinale si aggiungeva il cosiddetto \"potere di esternazione\": quello che in seguito divenne un archetipo della funzione di stimolo del Quirinale nei confronti della politica fu, per la prima volta, esercitato senza sostanziali ostacoli nella risoluzione della controversia parasindacale dei controllori di volo. Anzi, indicativo della novit\u00e0 del suo intervento - che indusse il Governo ad avallare una soluzione negoziale elaborata al Quirinale - fu il fatto che la stampa e la dottrina giuridica cercarono di ricondurre la vicenda nell'ambito dei poteri presidenziali, con un'evidente giustificazione \"a posteriori\", evidenziando il fatto che i controllori dei voli aerei erano a quel tempo personale militarizzato (era proprio questa una delle principali questioni), e affermando che Pertini era intervenuto in qualit\u00e0 di comandante delle forze armate (ai sensi dell'articolo 87, 9\u00ba comma della Costituzione).\nGrazie all'indubbio prestigio di cui godeva, soprattutto tra i cittadini, fu in genere difficile per i vari esponenti politici non recepire, seppur spesso controvoglia, le sue incursioni. Questo modo di fare port\u00f2 il sistema istituzionale a rassomigliare quasi ad un'anomala repubblica presidenziale. Antonio Ghirelli, all'epoca portavoce del Quirinale, coni\u00f2 l'appellativo di \"Repubblica pertiniana\": essa fu ripresa poi dai \"media\" dell'epoca, che ne enfatizzarono l'approccio fuori degli schemi tradizionali e la partecipazione ai principali eventi della vita nazionale, sia che fossero luttuosi, sia che fossero lieti, come avvenne con la sua partecipazione alla vittoria italiana al Mondiale di calcio del 1982 a Madrid.\nIl pensiero politico di Pertini.\nIl pensiero politico di Pertini pu\u00f2 essere efficacemente espresso da alcune frasi tratte da una sua intervista:\nLa sua personalit\u00e0 era intrisa dei princ\u00ecpi che avevano ispirato la democrazia parlamentare e repubblicana, nata dall'esperienza della Resistenza partigiana; era solito sostenere il suo rispetto della fede politica altrui tanto quanto il suo fermo rifiuto del pensiero fascista e di tutte le ideologie che rinneghino la libert\u00e0 di espressione:\nDurante la sua presidenza della Repubblica, caratterizzata da importanti viaggi nei Paesi alleati, egli avvers\u00f2 le dittature, dando luogo, tra l'altro, ad una furibonda polemica coll'ultimo generale golpista argentino, Reynaldo Bignone.\nQuesti - per tacitare le critiche internazionali contro le giunte militari responsabili della \"guerra sucia\" - nel maggio 1983 afferm\u00f2 sbrigativamente che i \"desaparecidos\" andavano considerati tutti morti. Pertini deplor\u00f2 con veementi parole l\u2019agghiacciante cinismo del presidente argentino e quando il generale Bignone invi\u00f2 una nota di protesta alla Farnesina, replic\u00f2: \u00abNon mi interessa che altri capi di Stato non abbiano sentito il dovere di protestare come ho protestato io. Peggio per loro. Ciascuno agisce secondo il suo intimo modo di sentire. Io ho protestato e protesto in nome dei diritti civili e umani e in difesa della memoria di inermi creature vittime di morte orrenda\u00bb. La circostanza fu ricordata da Norberto Bobbio come esempio della prevalenza in Pertini di una concezione etica in politica, testimoniata anche dalle seguenti parole: \u00abLa moralit\u00e0 dell\u2019uomo politico consiste nell\u2019esercitare il potere che gli \u00e8 stato affidato al fine di perseguire il bene comune\u00bb.\nIl 16 ottobre 1981, in un discorso da lui pronunciato alla FAO nella prima Giornata mondiale dell'alimentazione, afferm\u00f2: \u00abRicchi e poveri siamo tutti legati allo stesso destino. La miseria degli altri potrebbe un giorno non lontano battere rabbiosa alla nostra porta. Esiste un legame di reciproca interdipendenza fra crescita del mondo industrializzato e sviluppo di quello emergente. Dobbiamo restituire ai popoli il senso dell\u2019unit\u00e0 del pianeta\u00bb.\nRiferimenti nella cultura di massa.\nNel periodo della sua permanenza al Quirinale, Pertini contribu\u00ec a fare della figura del presidente della Repubblica l'emblema dell'unit\u00e0 del popolo italiano. La sua statura morale contribu\u00ec al riavvicinamento dei cittadini alle istituzioni, in un momento difficile e costellato di avvenimenti delittuosi come quello degli anni di piombo.\nLa sua costante presenza nei momenti cruciali della vita pubblica italiana, nelle situazioni piacevoli come nei momenti difficili, \u00e8 stata probabilmente uno dei motivi della sua grande popolarit\u00e0. Spesso \u00e8 stato definito come il \"presidente pi\u00f9 amato dagli italiani\", ricordato per l'amore verso l'Italia, per il suo carisma, per il suo modo di fare schietto e ironico, per l'onest\u00e0, per l'amore verso i bambini (a cui prestava molta attenzione durante le visite giornaliere delle scolaresche al Quirinale) e per aver inaugurato un nuovo modo di rapportarsi con i cittadini, con uno stile diretto e amichevole. Si ricorda la sua presenza ai tentativi di salvataggio del piccolo Alfredino Rampi, un bambino di sei anni di Vermicino caduto in un pozzo nel 1981. La schiettezza e la pragmaticit\u00e0 di Pertini si riflessero anche nella sua azione politica e istituzionale, facendolo apparire come un presidente che puntava alla concretezza, rifiutando compromessi e imponendosi con il suo rigore morale.\nOnorificenze.\nOnorificenze italiane.\nNella sua qualit\u00e0 di Presidente della Repubblica italiana \u00e8 stato, dal 9 luglio 1978 al 29 giugno 1985:\nPersonalmente \u00e8 stato insignito di:\nEbbe tale decorazione per aver guidato, nell'agosto del 1917 un assalto al monte Jelenik, durante la battaglia della Bainsizza. Tuttavia, dopo la guerra, tale decorazione fu occultata dal regime fascista a causa della sua militanza socialista.\nPertini seppe del conferimento solo quando divenne presidente della Repubblica, dopo alcune ricerche dello staff dello Stato Maggiore. Alla proposta di consegna egli si rifiut\u00f2 dicendo che se l'allora regime neg\u00f2 tale merito non riteneva giusto raccoglierlo ora vista la sua posizione di presidente della Repubblica. L'onorificenza gli fu comunque consegnata, terminato il suo mandato presidenziale, nel suo ufficio di senatore a vita, dall'allora presidente del Senato, Giovanni Spadolini.\nMonumenti e infrastrutture dedicate a Pertini.\nIl primo monumento dedicato a Sandro Pertini fu inaugurato poco dopo la sua morte, nel 1990 a Milano, in via Croce Rossa, opera dell'architetto Aldo Rossi. Altri monumenti a Pertini si ricordano nei comuni di Campo nell'Elba, Foligno, Nereto e Rimini.\nA Stella, dove nacque e dove \u00e8 sepolto, \u00e8 stato collocato un suo busto davanti alla sede comunale.\nA Savona, citt\u00e0 in cui ha studiato e lavorato, \u00e8 invece presente una stele d'acciaio opera dello scultore Gianni Lucchesi posizionata nella piazza a lui dedicata, su cui sono intagliate frasi e parole che hanno segnato il suo pensiero. Sempre a Savona \u00e8 presente un museo che raccoglie un'ampia collezione di opere raccolte dal Presidente nel corso degli anni e che ha voluto donare alla citt\u00e0 e gli \u00e8 dedicato il ponte che attraversa la darsena del porto cittadino.\nA Sandro Pertini sono inoltre intitolati, tra gli altri, l'aeroporto di Torino-Caselle, l'ospedale \"Sandro Pertini\" di Roma, inaugurato nel 1990 nella zona di Pietralata e il Centro Culturale Il Pertini del Comune di Cinisello Balsamo.\nL\"'Associazione Nazionale Sandro Pertini\" tiene inoltre un dettagliato elenco, non esaustivo, delle numerose scuole, parchi, infrastrutture, centri culturali e politici, strade, piazze e manifestazioni varie, intitolate a Sandro Pertini in Italia.\nLa Fondazione Sandro Pertini.\nLa \"Fondazione Sandro Pertini\" \u00e8 stata costituita il 23 settembre 2002, a Firenze, su iniziativa della moglie del presidente, Carla Voltolina.\nLa firma dell'atto pubblico di costituzione \u00e8 avvenuta in occasione di una cerimonia svoltasi nell'aula magna della facolt\u00e0 di Scienze Politiche \"Cesare Alfieri\" che aveva visto laurearsi, nel 1924, proprio Sandro Pertini.\nLa fondazione si pone come principale obiettivo quello di promuovere e divulgare studi sull'opera e il pensiero di Sandro Pertini; inoltre, si prefigge come scopo ulteriore, ma non secondario, quello di preservare il patrimonio dell'uomo politico costituito da cimeli, libri, archivio storico, fotografie, quadri e documenti vari da destinare alla pubblica fruizione, nonch\u00e9 quello di diffondere i valori per i quali Pertini si era battuto durante la sua esistenza. Il Museo d'Arte \"Sandro Pertini e Renata Cuneo\" di Savona (con opere di artisti come Filiberto Sbardella, suo compagno durante la Resistenza) ne \u00e8 un valido esempio. \nL'attuale organigramma della Fondazione \u00e8 cos\u00ec composto:"}
{"id": "11413", "revid": "466539", "url": "https://it.wikipedia.org/wiki?curid=11413", "title": "Anschluss", "text": "Il termine tedesco Anschluss (; letteralmente \"connessione\", \"collegamento\") o Anschlu\u00df si riferisce, in senso strettamente politico, all'annessione dell'Austria alla Germania nazista avvenuta il 12 marzo 1938 con l'obiettivo di formare la \"Grande Germania\". Questo termine si contrappone all'Ausschluss, l'esclusione dell'Austria dalla Germania, all'epoca sotto l'implicita dominazione del Regno di Prussia.\nL'Anschluss fu il soggetto di un dibattito inconcludente precedente alla guerra austro-prussiana del 1866, in cui la sconfitta della Monarchia asburgica permise a Otto von Bismarck di costruire nel 1871 l'Impero tedesco. Dopo la sconfitta nella prima guerra mondiale, l'articolo 80 del trattato di Versailles del 1919 viet\u00f2 esplicitamente l'inclusione dell'Austria nella Germania; stesso divieto fu ribadito dall'articolo 88 del trattato di Saint-Germain-en-Laye. Secondo il quotidiano francese \"Le Figaro\" \u00abl'Anschluss fu il fatto pi\u00f9 grave e carico di conseguenze dalla fine del primo conflitto mondiale\u00bb.\nPremesse.\nLa svolta autoritaria in Austria.\nPer mettere in scacco il potere dei nazisti austriaci, che pretendevano l'unione con la Germania nazista, il cancelliere austriaco Engelbert Dollfuss nel 1933 mise fine al parlamentarismo e instaur\u00f2 un governo autoritario di matrice fascista (ma non nazista) simile a quello di Benito Mussolini, e si orient\u00f2 verso l'Italia fascista. Nel 1934 il Fronte Patriottico (di cui Dollfuss era leader) fu dichiarato unico partito legale in Austria. In seguito, il 17 marzo 1934, l'Austria, l'Italia e l'Ungheria firmarono i Protocolli di Roma, secondo i quali l'Italia sarebbe intervenuta militarmente a favore dell'Austria, se essa si fosse trovata in pericolo.\nIl 25 luglio 1934 i nazisti austriaci tentarono di effettuare un colpo di Stato. Il tentativo fall\u00ec, ma nell'azione Dollfuss e molti suoi sostenitori furono uccisi. Il Presidente della Repubblica austriaco Wilhelm Miklas nomin\u00f2 quindi Cancelliere Kurt Alois von Schuschnigg. Von Schuschnigg, fermamente intenzionato a difendere l'indipendenza dell'Austria, fece condannare a morte tutte le persone coinvolte nel fallito tentativo di colpo di Stato e, dopo aver accusato Adolf Hitler di esservi stato coinvolto, chiese aiuto militare all'Italia, in ottemperanza dei Protocolli di Roma. L'Italia mobilit\u00f2 allora alcune armate e le schier\u00f2 al confine italo-austriaco, pronte ad intervenire in favore dell'Austria, se necessario.\nLa rimilitarizzazione della Renania.\nDopo la rimilitarizzazione tedesca della Renania nel marzo 1936, Von Schuschnigg cominci\u00f2 a preoccuparsi per la sempre maggior invadenza della Germania e scese a patti con Hitler. L'11 luglio 1936 fu sottoscritto un trattato fra Germania ed Austria con il quale la prima si impegnava a non interferire negli affari interni della seconda, ma al trattato erano allegate alcune clausole segrete con le quali l'Austria si impegnava ad amnistiare gli autori del tentativo di colpo di Stato nel quale era rimasto ucciso Dollfuss e a inserire nel proprio governo esponenti del partito filonazista austriaco, impegno che il Cancelliere austriaco cerc\u00f2 di differire il pi\u00f9 a lungo possibile.\nL'ingerenza tedesca nel governo e l'annessione alla Germania.\nConvocato il 12 febbraio 1938 a Berchtesgaden, nella residenza montana di Hitler in Baviera, Von Schuschnigg fu costretto, pena la minaccia di occupazione militare dell'Austria da parte della Germania nazista, a inserire tre filonazisti nel governo austriaco: Edmund Gleise von Horstenau come Ministro della Guerra, Hans Fischb\u00f6ck come Ministro delle Finanze e Arthur Seyss-Inquart come Ministro degli Affari Interni. Inoltre doveva essere revocato il divieto di ricostituzione del Partito Nazista Austriaco. Si trattava di un vero e proprio ultimatum che obblig\u00f2 Schuschnigg ad accettare le condizioni richieste (la formula fu \"un perfezionamento del Trattato dell'11 luglio 1936\" e Hitler concesse a Schuschnigg non pi\u00f9 di quattro giorni di tempo per l'attuazione delle misure \"concordate\").\nCostretto dagli eventi e col consenso \"obtorto collo\" del presidente Miklas, Von Schuschnigg annunci\u00f2 l'amnistia ai rivoltosi nazisti del 1934 e il rimpasto di governo con l'ingresso dei tre ministri indicatigli da Hitler. Il 20 febbraio successivo Hitler dichiarava alla radio che i popoli di lingua tedesca non potevano rimanere a lungo separati dal popolo tedesco della Germania (il riferimento ad Austria e a parte della Cecoslovacchia era evidente). Quattro giorni dopo Von Schuschnigg dichiar\u00f2 che non avrebbe concesso altro alla Germania e che l'Austria sarebbe rimasta un paese libero e indipendente. A tale discorso fecero eco violente manifestazioni di filonazisti austriaci in tutto il paese.\nVon Schuschnigg si rivolse allora agli operai e ai simpatizzanti del partito socialdemocratico, gi\u00e0 soppresso dal suo defunto predecessore. L'appello non rimase inascoltato, e il cancelliere tent\u00f2 quindi ai primi di marzo una carta disperata: indire un plebiscito nel quale il popolo austriaco si esprimesse sull'intendimento che l'Austria dovesse rimanere un paese libero e indipendente oppure no, il che fece infuriare Hitler. Il plebiscito, che fu annunciato il mercoled\u00ec 9 marzo, avrebbe dovuto svolgersi la domenica 13 marzo. Schuschnigg si era anche rivolto a Mussolini, ma questi gli aveva risposto che il plebiscito sarebbe stato un errore e che conveniva attendere ancora. Intanto Hitler era deciso a occupare il paese. Verificato tramite il suo inviato speciale a Roma, il principe Filippo d'Assia, che Mussolini non sarebbe intervenuto a favore dell'Austria in nessun caso, Hitler diede ordine di prepararsi a dar corso all'intervento militare tedesco, gi\u00e0 studiato e preparato col nome in codice \"Operation Otto\". Le pressioni naziste sul presidente Miklas e su Von Schuschnigg, effettuate tramite i ministri filonazisti von Horstenau e Seyss-Inquart divennero pesanti, e i due decisero, nel primo pomeriggio del venerd\u00ec 11, di revocare il referendum. A questo punto Hitler avanz\u00f2 ulteriori pretese: chiese, pena nuovamente l'occupazione tedesca dell'Austria, le dimissioni di Von Schuschnigg e la nomina a cancelliere di Seyss-Inquart. Von Schuschnigg si dimise per evitare spargimenti di sangue. Il presidente Miklas si rifiut\u00f2 fino all'ultimo di nominare Cancelliere Seyss-Inquart, ma alla fine si vide costretto a farlo, in quanto una guerra tra Germania e Austria sarebbe stata disastrosa per quest'ultima.\nSubito dopo essere stato nominato Cancelliere, Seyss-Inquart chiese alla Germania di intervenire militarmente in Austria per porre fine ai disordini nel Paese. Venerd\u00ec 11 marzo 1938 l'esercito tedesco invase l'Austria e per ordine di Seyss-Inquart l'esercito austriaco non oppose resistenza. Lo stesso giorno la Germania proclam\u00f2 l'annessione dell'Austria alla Germania (\"Anschluss\"). All'indomani, Seyss-Inquart costrinse Miklas a dimettersi assumendo in contemporanea anche la carica di Presidente della Repubblica.\nIl plebiscito successivo all\"Anschluss\".\nHitler, per dare una parvenza di legalit\u00e0 all\"Anschluss\", indisse in Germania e fece indire a Seyss-Inquart in Austria un plebiscito per il 10 aprile 1938, con il quale il popolo austriaco e il popolo tedesco avrebbero dovuto decidere se accettare o meno l'unione dell'Austria alla Germania.\nNei giorni precedenti al voto, in molte citt\u00e0 austriache fecero la loro apparizione numerosi alti funzionari del Partito Nazionalsocialista Tedesco dei Lavoratori (Hitler stesso, Joseph Goebbels, Hermann G\u00f6ring, Rudolf He\u00df ed altri) e la propaganda si fece sentire in ogni momento della vita quotidiana. Bandiere, striscioni e manifesti con slogan e con la svastica comparvero in tutte le citt\u00e0 sui tram, sui muri e sui pali; soltanto a Vienna furono affissi circa 200.000 ritratti del \"F\u00fchrer\" in luoghi pubblici. Anche sulla corrispondenza comparve l'annullo postale \"Il 10 aprile il tuo s\u00ec al F\u00fchrer\". Il \"s\u00ec\" rimbomb\u00f2 continuamente dalle pagine della stampa e dalle trasmissioni radiofoniche, che erano fermamente in mano nazista, e in questo modo non vi fu spazio ufficiale di propaganda per il \"no\".\nNon furono legittimati al voto circa 200.000 ebrei, circa 177.000 persone \"di sangue misto\" e tutti quelli che erano gi\u00e0 stati incarcerati per motivi politici o razziali: ne deriv\u00f2 l'esclusione dal voto di circa 8% dell'intero corpo elettorale. \nLa scheda elettorale stessa fu un caso paradigmatico di aperta violazione dei pi\u00f9 basilari concetti di democrazia e legalit\u00e0 del voto. Il quesito referendario, formulato dando del \"tu\" all'elettore e cumulando due quesiti in uno, recitava:\nSeguivano infine le due caselle in cui esprimere il proprio voto: il circoletto del \"s\u00ec\", perfettamente centrato e di dimensioni maggiori, e il circoletto del \"no\", relegato in un angolo e grande la met\u00e0 (un'eguale sproporzione valeva per le scritte \"s\u00ec\" e \"no\").\nLa sera del 10 aprile furono resi noti i risultati del plebiscito. Secondo i dati ufficiali in Austria il \"s\u00ec\" vinse con il 99,73% dei voti, mentre il \"no\" ottenne solo lo 0,27%. Il \"s\u00ec\" vinse anche in Germania con il 99,08% dei voti, mentre il \"no\" solo lo 0,91 %. L'affluenza al voto fu altissima: del 99,71% in Austria e del 99,60% in Germania.\nA partire da questo momento, l'Austria cess\u00f2 ufficialmente di esistere e fu annessa alla Germania, di cui divenne una provincia che prese il nome non ufficiale di Ostmark.\nL'Anschluss nella politica estera italiana.\nL'Italia liberale e la sicurezza del confine nord-orientale.\nUscita vincitrice dalla prima guerra mondiale, l'Italia aveva ottenuto la sicurezza della frontiera nord-orientale con il Trattato di St. Germain-en-Laye (1919), che definiva il destino dell'Impero austro-ungarico. L'annessione del Trentino-Alto Adige fino al Passo del Brennero garantiva la sicurezza della Pianura Padana, fino ad allora messa in serio pericolo dal cuneo austro-ungarico, che permetteva alle truppe austriache di calare fino alle Fortezze del Quadrilatero, coperte dal Lago di Garda. La \u201cchiusura delle porte di casa\u201d, obiettivo primario ricercato dall'Italia nella partecipazione alla guerra nelle file dell'Intesa, si completava con l'acquisizione della Carniola occidentale con Gorizia, Trieste, l'Istria fino alle Alpi Giulie.\nIl Trattato di St. Germain en Laye, all'articolo 88, sanciva il divieto per la nuova Repubblica d'Austria di procedere all'Anschluss. L'Italia, in questo frangente, agiva di concerto con la Francia, la quale, nel tentativo di neutralizzare il potenziale economico-militare tedesco, oltre a richiedere ingenti somme di riparazioni, fece imporre dalla Conferenza di Pace di Parigi nel trattato di Versailles il divieto di Anschluss per la Germania.\nIn Austria il sentimento popolare era profondamente diviso, cos\u00ec come sembravano indicare ragioni di ordine economico, essendo la nuova repubblica austriaca ridotta a una piccola entit\u00e0 di \u00a0km\u00b2 e di abitanti. Indicativo di forti sentimenti a favore dell'annessione era il fatto che gi\u00e0 il 12 novembre 1918 la Repubblica d'Austria appena proclamata si definisse come \u201cfacente parte del Reich tedesco\u201d, tuttavia era presente anche una cospicua porzione dell'opinione pubblica a favore del mantenimento dell'autonomia. L'impossibilit\u00e0 di determinare con certezza quale fosse il partito di maggioranza determin\u00f2 probabilmente l'ostilit\u00e0 di Hitler allo svolgimento del plebiscito proposto dal Cancelliere Schuschnigg.\nIl divieto di Anschluss imposto da Francia e Italia costituiva uno dei molti controsensi del principio di nazionalit\u00e0, che dominava la sistemazione territoriale europea voluta dal presidente statunitense Woodrow Wilson; l'opposizione franco-italiana si manifest\u00f2 nuovamente nel 1922, allorquando in maggio il nuovo Cancelliere Mons. Ignaz Seipel, nell'intento di rendere pi\u00f9 vitale l'economia austriaca, si indirizz\u00f2 verso i governi europei per ottenere prestiti e impegni finanziari. La Francia, la cui situazione economica in quel momento era la migliore tra le potenze europee, acconsent\u00ec a tale prestito, ma impose a Seipel di firmare i protocolli di Ginevra del settembre 1922, con i quali si riaffermava la volont\u00e0 d'indipendenza dell'Austria.\nIl problema austriaco dopo l'avvento del fascismo.\nAnche dopo l'avvento del fascismo nell'ottobre del 1922 la politica estera italiana non discost\u00f2 dall'impostazione cui essa si ispira in et\u00e0 liberale. In particolare, per quel che concerne l'Austria e la Germania, Benito Mussolini apparve come il pi\u00f9 strenuo difensore dell'antirevisionismo, cos\u00ec consigliato dalla macchina diplomatica italiana, rimasta dopo il 1922 immutata nel suo organico nonostante la svolta fascista. Ne derivarono dei rapporti pessimi con il Cancelliere tedesco Gustav Stresemann: questi, nazionalista moderato, era s\u00ec convinto che la rinascita tedesca dovesse avvenire attraverso metodi democratici, cercando appoggi a Londra e negoziando con Parigi; tuttavia uno dei punti fermi della sua politica era quella di riunire in un unico grande stato la Nazione tedesca. Un'unificazione austro-tedesca avrebbe posto l'Italia di fronte a una situazione pericolosamente simile a quella affrontata nel 1879 la nascita della Duplice Alleanza austro-tedesca.\nCon specifico riferimento all'Austria, il 20 maggio 1925 Benito Mussolini aveva esposto la linea politica italiana in un discorso tenuto presso il Senato:\nAllorch\u00e9 nell'estate del 1925 si iniziarono le consultazioni per i futuri Patti di Locarno, Mussolini invi\u00f2 istruzioni ai propri Ambasciatori a Londra e a Parigi per chiarire i rapporti tra l'Italia e gli alleati dell'Intesa; nella spiegazione inviata a della Torretta, Ambasciatore a Londra, affermava:\nNel telespresso del 13 settembre 1925 a Avezzana, ambasciatore a Parigi, Benito Mussolini aggiungeva:\nDa questi due passi si deduce come il sostegno del regime e di Mussolini all'indipendenza austriaca non fosse incondizionato: qualora fosse mancato l'appoggio franco-britannico, l'Italia avrebbe dovuto cercare altrove le garanzie alla propria sicurezza.\nL'Austria nel progetto danubiano italiano.\nNel 1931 la questione dell'Anschluss si ripropose nuovamente con il progetto avanzato dal Ministro degli Esteri tedesco Julius Curtius e dal suo collega austriaco Johann Schober. Il 14 marzo 1931, essi conclusero un accordo per l'assimilazione delle condizioni doganali e politico-commerciali tra i due Paesi: Germania e Austria avrebbero mantenuto le rispettive amministrazioni doganali, ma le tariffe e le legislazioni doganali sarebbero state unificate. Era, questo, un tentativo di contrastare l'attuazione del cosiddetto \u201cblocco dei Paesi agricoli\u201d da parte della Piccola Intesa a cui era associata anche la Polonia.\nPresso i francesi e gli Italiani, tuttavia, tale progetto non poteva che ricordare che la premessa dell'unificazione tedesca nel 1871 era stata proprio la realizzazione dello Zollverein a partire dal 1834. Di conseguenza, la questione venne sottoposta nel maggio al Consiglio di Sicurezza della Societ\u00e0 delle Nazioni; Francia e Italia, il 18 maggio, esposero la loro contrariet\u00e0 al progetto e decisero di rinviare la questione alla Corte permanente di giustizia internazionale dell'Aja, che avrebbe dovuto stabilire se esso fosse contrario ai Protocolli di Ginevra del 1922.\nNel suo parere consultivo, la Corte si espresse in senso sfavorevole al progetto con 8 voti contro 7 (tra questi ultimi spiccava quello del membro britannico, segno dell'evoluzione di Londra circa il problema tedesco). Sia Julius Curtius che Johann Schober erano per\u00f2 stati obbligati dalle ripercussioni della Grande depressione, che aveva provocato un riflusso degli investimenti americani e britannici, a ritrattare circa le loro intenzioni, al fine di ottenere sostegno finanziario dalla Francia, apparentemente ancora immune dal contagio della crisi economica. In relazione al fallimento del progetto Curtius-Schober, il Ministro degli Esteri Dino Grandi inviava una lettera d'istruzioni a diverse Ambasciate italiane in Europa, nella quale sottolineava come:\n\u00c8 il segnale di un pi\u00f9 attivo ruolo italiano nella difesa dell'indipendenza dell'Austria, determinato anche dalla pericolosa ascesa del Partito Nazionalsocialista Tedesco dei Lavoratori in Germania, a cui avrebbe fatto seguito un'analoga tendenza in Austria. Per far fronte a questo pericolo, Mussolini avvi\u00f2 contatti pi\u00f9 intensi col Principe Ernst R\u00fcdiger von Starhemberg, capo delle Heimwehren e col Cancelliere austriaco Engelbert Dollfuss.\nL'obiettivo di Mussolini era di inserire l'Austria all'interno del rapporto privilegiato che l'Italia possedeva con l'Ungheria gi\u00e0 da parecchi anni e che si erano ulteriormente rafforzati con la conclusione degli Accordi del Semmering del 1931 e con il progetto di unione doganale italo-austro-magiara del 1932, durante la visita in Italia del Generale Gyula G\u00f6mb\u00f6s, Primo Ministro ungherese. Perci\u00f2, i segnali del \u201cDrang nach S\u00fcdosten\u201d tedesco minacciavano la situazione privilegiata di cui l'Italia all'epoca godeva nell'area danubiano-balcanica: l'eventuale perdita del mercato austriaco avrebbe causato la fine del progetto di unione doganale italo-austro-magiara e la decadenza dei successi politici italiani in quell'area in funzione antitedesca.\nLa contemporanea attivit\u00e0 commerciale e politica tedesca nei confronti dell'Ungheria, culminata con la stipula, nel giugno 1933, di un Trattato di amicizia e di commercio, veniva contrastata con i continui negoziati da parte italiana degli Accordi Brocchi, progetto di costituzione di una unione doganale che risaliva agli anni trenta e che, come detto, era stata riproposta dal Generale Gyula G\u00f6mb\u00f6s nel 1932. Ricapitolando, oltre all'appoggio al revisionismo ungherese, l'Italia finanziava abbondantemente le Heimwehren di Ernst R\u00fcdiger von Starhemberg e appoggiava politicamente il Governo di Dollfuss.\nNegli incontri del 14-17 marzo 1934, il progetto italiano di unione doganale arrivava a coronamento con la firma dei Protocolli di Roma del 1934, con i quali l'Ungheria e l'Austria si legavano all'influenza economica e politica italiana. Nel periodo precedente alla conclusione di tale accordo, Mussolini era riuscito a convincere Engelbert Dollfuss ad accettare l'idea di smantellare lo Stato democratico e a costituire una dittatura di stampo fascista che mettesse al bando tutti i partiti, compreso quello nazista, e che ponesse alla guida del Paese il Fronte Patriottico.\nQuando Hitler giunse al potere, non trov\u00f2 in Austria una situazione democratica come in Germania, ma una dittatura che non consentiva la propaganda del nazismo. Sulla questione austriaca si registrarono i pi\u00f9 grandi attriti tra Germania e Italia, tanto che Mussolini a lungo rifiut\u00f2 di incontrare il F\u00fchrer. Tuttavia, il ruolo di garante dell'indipendenza austriaca svolto dall'Italia e il sistema politico ivi costruito non erano esenti da problemi di applicazione: l'opinione pubblica non vedeva di buon occhio un eventuale intervento armato italiano, pur in difesa dell'indipendenza nazionale. Simili dubbi venivano espressi anche da Francia, Gran Bretagna e dalle potenze della Piccola Intesa.\nDel resto, Adolf Hitler aveva fatto ripetutamente presente a Mussolini, tramite i suoi inviati Hermann G\u00f6ring e Franz von Papen durante tutto il 1933, della necessit\u00e0 che Dollfuss venisse rimosso per consentire la libert\u00e0 politica in Austria; tale tesi venne ripetuta dallo stesso Hitler durante l'incontro di Stresa del 14-15 giugno 1934, nel corso del quale il F\u00fchrer chiese ripetutamente la possibilit\u00e0 di tenere libere elezioni in Austria, certo di una sicura vittoria dei nazisti locali. Benito Mussolini si limit\u00f2 a prendere atto delle richieste di Hitler, il che equivaleva a un rifiuto, conscio che la propaganda nazista avrebbe fatto breccia presso l'opinione pubblica, spianando la strada all'Anschluss e mettendo a rischio la frontiera del Passo del Brennero.\nNel luglio dello stesso anno ebbe luogo il tentato putsch di Vienna; la congiura fall\u00ec, anche per il minaccioso intervento di Mussolini che era il protettore di Dollfuss, essendo l'Austria legata all'Italia da numerosi vincoli tra i quali i \"Protocolli di Roma\", siglati il 17 marzo 1934 fra Italia, Austria e Ungheria.\nL'obiettivo politico di Hitler era stato tuttavia conseguito, con l'eliminazione del Cancelliere Dollfuss, morto durante l'assalto alla Cancelleria.\nL'avvicinamento italiano alla Francia e il fallimento del Fronte di Stresa.\nIl putsch di Vienna avvenne in contemporanea col negoziato italo-francese per un'alleanza in funzione anti-hitleriana, all'interno di un grande progetto di contenimento tedesco franco-russo, ispirato dal Ministro degli Esteri francese Louis Barthou. Mussolini si rese conto, alla luce del fallito colpo di Stato, che era necessario ripensare la strategia antitedesca e si risolse ad avvicinarsi, con molto realismo, alla Francia. Questo riavvicinamento condusse alla conclusione degli Accordi di Roma del 7 gennaio 1935, conclusi da Mussolini e Pierre Laval, succeduto a Louis Barthou dopo il suo assassinio a Marsiglia, probabilmente agevolato dai tedeschi.\nIn tali accordi i due Stati si misero d'accordo, tra le altre cose, nel garantire l'indipendenza austriaca. Il riavvicinamento alla Francia sarebbe continuato con l'inizio di trattative per un'alleanza militare attraverso i colloqui tra Pietro Badoglio e Maurice Gamelin.\nIl fronte antitedesco si andava rinforzando, ma con la sopravvenuta crisi d'Etiopia e la conseguente guerra, esso si sfald\u00f2, successivamente al fallimento del compromesso Patto Hoare-Laval, probabilmente facilitato dai sentimenti anti-italiani di Alexis L\u00e9ger, Segretario Generale del Quai d'Orsay; egli, infatti, rendendo pubblico il testo dell'accordo, rese impossibile il recupero da parte di Francia e Gran Bretagna dell'Italia all'interno del Fronte di Stresa. Stesso effetto sort\u00ec la conclusione dell'Accordo Navale Anglo-Tedesco il 18 giugno 1935, visto come un tradimento britannico nei confronti dell'Italia.\nL'avvicinamento italo-tedesco e l'Anschluss.\nL'atteggiamento italiano nei confronti dell'Anschluss mut\u00f2 agli inizi del 1936. Il colloquio del 6 gennaio 1936 tra Mussolini e l'Ambasciatore tedesco Ullrich Von Hassell pose le basi per il riavvicinamento italo-tedesco, dopo il raffreddamento dei rapporti successivamente al putsch del 1934. In esso il Duce apr\u00ec a nuove soluzioni per l'Austria, considerando il Fronte di Stresa ormai morto e sepolto. L'Italia comunic\u00f2 all'Ambasciatore tedesco che si sarebbe posto fine alla protezione austriaca e che si sarebbe accettata la graduale assimilazione dell'Austria e della Germania.\nIl disinteresse crescente italiano per l'Austria port\u00f2 alla conclusione dell'Accordo austro-tedesco dell'11 luglio 1936, con il quale si reintroduceva la possibilit\u00e0 di consentire la propaganda nazista nel Paese. Nonostante questa evoluzione e il riavvicinamento italo-tedesco, Hitler non era ancora sicuro del comportamento italiano in caso di azione in Austria. Il Cancelliere austriaco Kurt Alois von Schuschnigg, dal canto suo, era intenzionato a resistere all'invadenza tedesca, ma non aveva pi\u00f9 l'appoggio delle Heimwehren di Ernst R\u00fcdiger Starhemberg, scaricato dall'Italia, e venne consigliato dagli Italiani ad immettere nel Governo esponenti nazisti, cosa che avvenne nel maggio 1936, dichiarando che da allora in poi avrebbe aderito alla formula di Mons. Ignaz Seipel \u201cdue Stati, una Nazione\u201d.\nA completamento del riavvicinamento italo-tedesco avvenne un cambio alla guida del Ministero degli Esteri, con la nomina di Galeazzo Ciano il 9 giugno 1936 e l'allontanamento di Fulvio Suvich dal Ministero, da sempre contrario alla linea filo-tedesca. In occasione della firma italiana al Patto anticomintern del 6 novembre 1937, Benito Mussolini ebbe un colloquio con Joachim von Ribbentrop, durante il quale il Duce dichiar\u00f2 di non aver pi\u00f9 intenzione di fare la sentinella dell'indipendenza austriaca. In tal modo la Germania, dopo l'assenso britannico, ottenuto con l'Accordo navale anglo-tedesco del 18 giugno 1935, otteneva anche l'assenso italiano. Nel marzo 1938 Adolf Hitler potette procedere all'Anschluss e \"la visita di Hitler in Italia \u2013 con l\u2019amaro ritirarsi del papa a Castel Gandolfo \u2013 sanc\u00ec l'alleanza fascista con il nazismo; l'occupazione tedesca dell'Austria (che Montini defin\u00ec \u00able penose vicende di questi giorni\u00bb) faceva crollare il sogno del \u201cblocco dei paesi cattolici\u201d\" nella politica estera vaticana."}
{"id": "11414", "revid": "466539", "url": "https://it.wikipedia.org/wiki?curid=11414", "title": "Notte dei lunghi coltelli", "text": "La notte dei lunghi coltelli, ricordata in Germania come \"R\u00f6hm-Putsch\" (\"il colpo di Stato di R\u00f6hm\", secondo l'espressione coniata dalla propaganda del regime nazista) o anche come \"operazione colibr\u00ec\", fu un'epurazione avvenuta la notte fra il 30 giugno e il 1\u00ba luglio del 1934 in cui le SS e la Gestapo assassinarono per ordine di Adolf Hitler almeno un centinaio di persone tra cui diversi esponenti di spicco del partito nazista, in particolare: Ernst R\u00f6hm, i vertici delle SA - le squadre d'assalto naziste - riuniti nella cittadina di Bad Wiessee, nemici personali o ex compagni politici di Hitler, militari della Reichswehr e anche alcune persone estranee alla vita politica o militare tedesca. \nLa stima totale del numero di vittime dell'epurazione risult\u00f2 complessa poich\u00e9 nel corso di tale evento avvenne per la prima volta un largo utilizzo dei forni crematori da parte dei nazisti al fine di far perdere le tracce degli omicidi. Secondo i dati forniti il 13 luglio dallo stesso Cancelliere del Reich, furono assassinate 71 persone, ma il totale delle vittime fu stimato tra 150 e 200; di 85 di esse si conosce il nome.\nL'ascesa al potere.\nLa collaborazione tra Hitler, Strasser e R\u00f6hm.\nLa situazione politica ed economica della Germania durante la Repubblica di Weimar fu una delle cause della nascita del Nazionalsocialismo e dell'ascesa al potere di Adolf Hitler.\nTerminata la prima guerra mondiale, il 21 novembre 1918 Hitler venne assegnato alla 7\u00aa compagnia del I battaglione riservisti del 2\u00ba Reggimento fanteria, di stanza a Monaco di Baviera, e dal giugno del 1919 partecip\u00f2 a una serie di corsi politici, ai comandi del capitano Karl Mayr. Su ordine dei suoi superiori, Hitler inizi\u00f2 a frequentare gli incontri di alcuni dei movimenti e dei partiti dell'estrema destra bavarese. In quel periodo a Monaco erano presenti e operavano circa un migliaio di gruppi ultranazionalisti, tra cui il \"Freier Arbeiter Ausschuss\" (\"Comitato dei lavoratori indipendenti\"), fondato da Anton Drexler, di cui Hitler inizi\u00f2 a frequentare alcuni raduni che si tenevano nella birreria \"Hofbr\u00e4ukeller\". Lentamente, prese in mano quello che sarebbe diventato il primo nucleo del Partito Nazionalsocialista Tedesco dei Lavoratori.\nUna volta presa la guida del partito, al quale dal 1923 fu iscritto anche Heinrich Himmler, futuro capo delle SS, e adottata come simbolo la svastica, venne creata una rivista che presto assunse la cadenza di quotidiano, il \"V\u00f6lkischer Beobachter\" (\u00abOsservatore popolare\u00bb), e si svilupp\u00f2 una formazione paramilitare, le \"Sturmabteilungen\" (SA o \"camicie brune\"), guidate da Ernst R\u00f6hm. Proprio R\u00f6hm, nel novembre del 1923, insieme a Hitler e al generale Erich Ludendorff, organizz\u00f2 il cosiddetto putsch di Monaco, ossia il fallito colpo di Stato che costrinse Hitler a una condanna a cinque anni di reclusione (ma scont\u00f2 poco pi\u00f9 di nove mesi della condanna originale e, durante la detenzione, dett\u00f2 a Rudolf Hess gran parte della sua opera \"Mein Kampf\") e allo scioglimento delle SA e del partito nazista. Al contrario, R\u00f6hm, dopo essere stato arrestato, fu presto rilasciato e prosegu\u00ec costantemente sia nell'attivit\u00e0 organizzativa delle camicie brune, ufficialmente ricostituite nel 1925, sia in quella politica nel partito, retto in assenza di Hitler da Gregor Strasser. Alle elezioni politiche del 1924, entrambi furono eletti al Reichstag.\nI primi contrasti e l'esilio di R\u00f6hm.\nNel 1925, dopo che nel dicembre del 1924 il partito nazista aveva guadagnato la revoca dell'interdizione da parte del primo ministro bavarese Heinrich Held, iniziarono i primi contrasti interni. Il primo fu in merito alla strategia politica da adottare per la prosecuzione delle attivit\u00e0: Strasser, infatti, per arrivare al governo, non scart\u00f2 l'idea di una coalizione con altre forze politiche, mentre Hitler era assolutamente convinto, da un lato, che il partito avrebbe dovuto obbedire solo e esclusivamente a lui e, dall'altro, che questo doveva correre da solo, guadagnando lentamente voti ma rigettando in ogni caso l'idea di una nuova azione armata. Un altro motivo di disaccordo era quello inerente alla \"direzione\" che il partito avrebbe dovuto prendere in materia di politica economica, poich\u00e9, mentre Strasser volgeva lo sguardo ai socialisti, Hitler era pi\u00f9 interessato alle classi imprenditoriali e industriali, dalle quali avrebbe potuto con facilit\u00e0 ottenere finanziamenti. Il contrasto tra i due era inoltre acuito dalla manifesta intenzione di Strasser di guidare il partito, se non personalmente, quanto meno \"insieme\" a Hitler. Lo stallo fu risolto dallo stesso Hitler, che gli offr\u00ec l'organizzazione e la gestione del partito nel nord del paese, con una sorta di indipendenza; cos\u00ec, allo stesso tempo, lo allontan\u00f2 da Monaco, nominandolo inoltre, nel 1926, capo della propaganda.\nDi diversa natura erano i contrasti che il futuro F\u00fchrer ebbe con R\u00f6hm: questi infatti pretendeva che le \"sue\" SA non divenissero subalterne al partito, rifiutando che i comandanti dei reparti eseguissero ordini non provenienti direttamente da lui, atteggiamento questo che, unito alla sua omosessualit\u00e0 che nel 1925 lo vide coinvolto in uno scandalo, lo indusse a rassegnare le dimissioni e ad espatriare in Bolivia. Inoltre, mentre il capo di stato maggiore della SA si trovava all'estero, Hitler, desideroso di possedere una guardia di sicurezza personale, inizi\u00f2 a costituire un'unit\u00e0 di \u00e9lite di cui avrebbero potuto far parte solo uomini di sicura stirpe ariana e di incondizionata fedelt\u00e0 nei suoi confronti, ossia le SS, a capeggiare i quali pose il 6 gennaio 1929 Heinrich Himmler.\nNello stesso anno la grande depressione invest\u00ec anche la Germania, producendo circa un milione di disoccupati, numero salito nel 1930 a tre milioni, per poi raddoppiare l'anno successivo. Dal partito nazista nel frattempo vi fu l'uscita di Otto Strasser, fratello di Gregor, che and\u00f2 a formare il Fronte Nero per opporsi alla perdita del principio socialista di quest'ultimo. A causa anche di questi fattori, le SA, che in quel periodo avevano nelle loro file circa 80.000 uomini, non erano soddisfatte della situazione e iniziarono a richiedere finanziamenti e un aumento di influenza all'interno del partito e della vita politica, richieste che Hitler non era disposto a soddisfare. Tale insoddisfazione rischi\u00f2 di sfociare in aperto scontro: significativo fu l'episodio che si verific\u00f2 a Berlino, quando un reparto di SA fece irruzione nella sede del partito, costringendo Hitler ad assumere personalmente il comando delle SA e, nel 1931, a richiamare in patria R\u00f6hm, al quale fu tuttavia immediatamente comunicata la decisione di rendere totalmente indipendenti le SS dalle SA, indipendenza evidenziata anche dalla nuova uniforme nera delle SS, in luogo di quella bruna delle SA.\nLe dimissioni di Strasser e la conquista del potere.\nLe SA, tuttavia, anche in forza del loro numero, accresciuto fino a 400.000 membri a causa della disoccupazione, continuavano a costituire la maggiore forza d'urto nelle mani di Hitler. Durante la campagna elettorale per le elezioni del 1932 furono mandate all'assalto degli oppositori e i maggiori disordini si verificarono in Prussia dove, nel periodo in cui avvenne il cosiddetto \"Preu\u00dfenschlag\" - il colpo di Stato prussiano (20 luglio 1932) - vi furono 82 morti e oltre 400 feriti.\nQuesti avvenimenti costrinsero il Reichspr\u00e4sident Paul von Hindenburg a sciogliere il governo locale e a nominare Franz von Papen \"Reichskommissar\"; il risultato elettorale, tuttavia, nonostante l'accresciuto consenso, non consent\u00ec al partito nazista di prendere il potere autonomamente e il protrarsi dei disordini indusse Hindenburg a destituire von Papen e a sostituirlo con il generale Kurt von Schleicher. Al contempo, il persistente rifiuto di Hitler a partecipare a un governo di coalizione provoc\u00f2 le dimissioni di Strasser e l'espulsione dal partito degli uomini a lui rimasti fedeli.\nLa situazione di evidente ingovernabilit\u00e0 del paese favor\u00ec le richieste di Hitler nei confronti di von Schleicher per ricevere la nomina a Cancelliere. Schleicher tent\u00f2, non riuscendovi, di coinvolgere Strasser e la forza che ancora rappresentava nel suo governo per raggiungere una maggioranza stabile, quindi richiese, analogamente a quanto fatto in precedenza da von Papen, pieni poteri, ottenendo tuttavia il rifiuto da parte del presidente e contemporaneamente suscitando la rabbia di Hitler, che vedeva nella sua azione una sorta di tradimento; le sue dimissioni furono quindi inevitabili e avvennero il 28 gennaio 1933. Due giorni dopo, Hindenburg si vide costretto a offrire la nomina di Cancelliere a Hitler.\nIl potere che questi era riuscito a ottenere non era tuttavia assoluto e, nel mese successivo, le SA furono ancora impiegate per reprimere violentemente qualsiasi forma di protesta, fino al 27 febbraio, quando l'incendio del Reichstag forn\u00ec il pretesto al nuovo Cancelliere per convincere Hindenburg a licenziare, dopo un solo giorno, il decreto dell'incendio del Reichstag, che ridusse drasticamente i diritti civili. Nonostante nelle elezioni del 5 marzo il partito Nazista non avesse superato il 44% delle preferenze, erano state poste le basi per la dittatura, che si concretizz\u00f2 il 23 marzo, quando Hindenburg confer\u00ec pieni poteri a Hitler, ponendo di fatto fine alla democrazia in Germania; i sindacati furono soppressi il 1\u00ba maggio e il 14 luglio venne promulgata la legge secondo la quale \"il Partito Nazionalsocialista Tedesco dei Lavoratori \u00e8 l'unico partito esistente in Germania\".\nLa ripresa economica e l'intento delle SA.\nIl primo anno del nuovo regime hitleriano port\u00f2 nel paese una notevole ripresa e un forte aumento di consenso da parte della popolazione: la disoccupazione era diminuita di oltre il 40% grazie al riarmo clandestino e all'inizio dei lavori delle grandi opere pubbliche, in particolare della \"Reichsautobahn\", progetto che fu affidato a Fritz Todt e che coinvolse oltre 100.000 lavoratori. Il popolo tedesco sembrava quindi nutrire grandi speranze, a dispetto della privazione delle libert\u00e0 civili e delle sempre maggiori repressioni in ambito politico, le quali contribuirono a dare il via a quel concetto di \"segregazione\" che si sarebbe drammaticamente sviluppato negli anni successivi: gi\u00e0 dal 21 marzo 1933, infatti, con un discorso tenuto dall'allora capo della polizia di Monaco Heinrich Himmler, fu inaugurato il campo di concentramento di Dachau, al comando del quale, dal 28 giugno, fu posto l\"Oberf\u00fchrer\" Theodor Eicke\nLa situazione economica in Germania, dopo il periodo di instabilit\u00e0 politica avvenuto durante la Repubblica di Weimar e di crisi economica dovuta alle pesanti condizioni contenute nel trattato di Versailles, si prospettava dunque molto favorevole, tanto che il presidente Hindenburg, il 30 gennaio 1934, giorno in cui si celebrava il primo anniversario della nomina di Hitler a Cancelliere, gli invi\u00f2 un messaggio in cui si congratulava per il successo ottenuto. Tale successo, unito alla crescita della sua popolarit\u00e0, non era tuttavia sufficiente ad arginare l'opinione, diffusa tra i vertici delle SA e negli aderenti della prima ora del partito nazista, che il Cancelliere avesse tradito l'originario scopo della rivoluzione nazionalsocialista. Egli infatti, secondo R\u00f6hm, si era discostato dal progetto anticapitalista del partito, accordandosi con i grandi affaristi, gli industriali e il mondo dell'aristocrazia, i cosiddetti \"Junker\", che comprendevano gli elementi pi\u00f9 influenti della Reichswehr; il capo di stato maggiore delle SA non nascose il suo desiderio di una \"seconda rivoluzione\", attaccando in pi\u00f9 occasioni la linea di condotta del governo, continuando a coltivare l'idea che le Sturmabteilungen avrebbero dovuto trasformarsi in un vero e proprio esercito, piano in passato ideato e autorizzato dallo stesso Hitler, da utilizzare come forza di riserva della Reichswehr.\nHitler, consolidato il suo potere e stabiliti legami forti con imprenditori, aristocrazia e forze armate, non intese assecondare l'idea della seconda rivoluzione, considerando come priorit\u00e0 maggiori la ripresa economica e militare della Germania. L'intransigenza delle SA, invise ai cosiddetti \"poteri forti\" dello Stato tedesco, rischi\u00f2 comunque di fare naufragare i suoi piani di riarmo e di politica estera per il paese, tanto che, poco dopo la presa del potere, egli afferm\u00f2 che \"la rivoluzione non \u00e8 uno stato di cose permanente; il fiume dirompente della rivoluzione deve essere ricondotto nel pi\u00f9 sicuro alveo dell'evoluzione\". In questo modo Hitler prese in maniera netta le distanze da coloro che materialmente, con l'uso della forza e del terrore, avevano contribuito alla sua nomina a Cancelliere.\nLa situazione che si stava prospettando era pericolosamente vicina a un possibile scontro e Hitler, al fine di ridurre progressivamente la sfera di influenza delle SA, dapprima dichiar\u00f2 che avrebbe in ogni caso soffocato qualunque tentativo di turbativa dell'ordine pubblico, frustrando in questo modo le velleit\u00e0 di R\u00f6hm per una seconda rivoluzione. Successivamente sciolse l'organo di polizia ausiliaria da lui creato in Prussia e ordin\u00f2 a Hermann G\u00f6ring e a Rudolf Diels di costituire una polizia segreta di Stato, la Gestapo, dandone il comando a Heinrich Himmler e al \"Brigadef\u00fchrer\" Reinhard Heydrich, quindi sotto il diretto controllo delle SS. Il Cancelliere, al fine di evitare l'acuirsi delle persistenti tensioni fra lo Stato e le SA, nel dicembre del 1933 nomin\u00f2 R\u00f6hm ministro senza portafoglio quale ringraziamento \"per gli incommensurabili servigi resi al partito\", ma allo stesso tempo ordin\u00f2 a Diels di iniziare a raccogliere informazioni incriminanti sulle attivit\u00e0 delle SA.\nIl ruolo delle SS e le prerogative della Reichswehr.\nLa distanza che Hitler stava ponendo fra s\u00e9 e R\u00f6hm coincise con il progressivo accrescimento del ruolo e del potere delle SS nel paese. Allo stesso tempo i personaggi che avevano in odio il capo delle SA iniziarono ad assumere ruoli chiave nella nuova Germania: Hermann G\u00f6ring fu nominato ministro degli interni e Joseph Goebbels divenne ministro della propaganda, mentre Heinrich Himmler invi\u00f2 a Berlino un contingente di 120 uomini delle SS, al comando dello \"Standartenf\u00fchrer\" Josef \"Sepp\" Dietrich, che avrebbero dovuto costituire un'esclusiva guardia personale del Cancelliere, ossia la Leibstandarte-SS Adolf Hitler, garantendo in questo modo quella assoluta fedelt\u00e0 che le SS avevano sempre manifestato nei confronti di Hitler, a differenza delle SA che, nel recente passato, si erano dimostrate difficilmente gestibili e che, dopo la presa del potere, rischiavano di divenire incontrollabili.\nUn ulteriore motivo di tensione emerse quando R\u00f6hm pretese di allargare le prospettive militari delle SA: egli infatti intendeva far loro assumere il ruolo non solo di forza di riserva della Reichswehr, tentativo gi\u00e0 frustrato in precedenza, ma di unit\u00e0 facente parte a tutti gli effetti delle forze armate, di cui aspirava a prendere il comando. Tale prospettiva era decisamente invisa negli ambienti dell'aristocrazia militare e nello Stato maggiore generale tedesco e quindi Hitler, alla ricerca di una soluzione finalizzata a evitare ulteriori contrasti, il 28 febbraio 1934 organizz\u00f2 una riunione tra R\u00f6hm e i vertici dell'esercito, proponendo che le SA vi fossero inquadrate almeno come milizia. Il rifiuto fu netto e gli appartenenti alla Reichswehr rimasero gli unici in Germania autorizzati sia all'utilizzo delle armi da guerra che alla difesa del paese entro e fuori dai confini. In una riunione successiva, avvenuta a seguito delle continue insistenze di R\u00f6hm, alle SA fu accordata un'unica concessione, ossia che, in tempo di guerra, esse avrebbero potuto combattere a fianco dell'esercito, ma solo entro i confini nazionali.\nL'atteggiamento \"conciliatorio\" di Hitler sembr\u00f2 mitigare le intenzioni di R\u00f6hm, che alla fine della riunione accett\u00f2 di firmare, insieme al ministro della difesa Werner von Blomberg, il documento che formalizzava le decisioni del Cancelliere. Per\u00f2, appena uscito dalla stanza, il capo delle SA, insieme ad altri esponenti di vertice delle SA, diede sfogo alla sua rabbia esprimendo critiche verso Hitler anche di fronte a militari quali il generale Heinz Guderian. Le frasi furono immediatamente riportate a Hitler da uno dei collaboratori di R\u00f6hm, l\"Obergruppenf\u00fchrer\" Viktor Lutze: il contrasto era quindi evidente a tutti e cominciava a diventare insanabile.\nMentre quindi diventava sempre pi\u00f9 stretta la collaborazione tra Hitler, conscio delle cattive condizioni di salute di Hindenburg e desideroso di assumere alla sua morte la duplice funzione di Cancelliere e di Presidente, G\u00f6ring, Himmler, Heydrich ed Eicke, d'altra parte aumentava l'ostilit\u00e0 che questi nutrivano nei confronti di R\u00f6hm e delle SA, che non intendevano recedere dai loro propositi \"rivoluzionari\", organizzando parate, adunate e, non di rado, aperte contestazioni nei confronti delle personalit\u00e0 pi\u00f9 in vista del partito. Hitler, tuttavia, anche a fronte dei \"suggerimenti\" che provenivano da Goebbels e dai vertici delle SS, non era ancora orientato a un'azione diretta nei confronti dell'amico che lo aveva sostenuto dalla fine della prima guerra mondiale. Dato per\u00f2 che il comportamento delle SA non accennava a calare di intensit\u00e0, il 21 giugno Hindenburg ricevette il Cancelliere nella sua tenuta a Nejdek, nella Prussia orientale, per informarlo tramite von Blomberg che era stanco delle intemperanze delle SA, e che era altres\u00ec deciso a dichiarare l'entrata in vigore della legge marziale e a conferire pieni poteri all'esercito se l'ordine pubblico non fosse stato ristabilito.\nL'intenzione di Hindenburg, assieme all'opera di disinformazione orchestrata da Himmler e Heydrich mirante a diffondere l'idea che le SA stessero preparando un colpo di Stato per rovesciare il governo di Hitler, indusse quest'ultimo a prendere la decisione di agire in modo diretto nei confronti di R\u00f6hm e dei suoi seguaci. Il mattino del 29 giugno egli afferm\u00f2: \"Questo \u00e8 il momento, non si pu\u00f2 arretrare neanche davanti alle estreme conseguenze; se necessario dovr\u00e0 scorrere il sangue\".\nI rapporti di Himmler e Heydrich e l'ordine di agire.\nLa sera del 29 giugno Hitler si trovava insieme a Goebbels al Rheinhotel Dreesen di Bad Godesberg e, presa la decisione di agire, convoc\u00f2 Sepp Dietrich, ordinandogli di partire immediatamente per Monaco insieme alla Leibstandarte, che si sarebbe acquartierata a Kaufering; Monaco distava circa 60 chilometri da Bad Wiessee, una cittadina turistica della Baviera sulle rive del lago Tegernsee, dove in quel periodo si trovavano per un periodo di vacanza alcuni dei capi delle SA, tra i quali R\u00f6hm, che alloggiava alla pensione Hanselbauer.\nIl Cancelliere e il ministro della propaganda erano rimasti in attesa della notizia dell'arrivo a Monaco di Dietrich quando vennero raggiunti da Viktor Lutze, venuto a salutarli prima di partire per Bad Wiessee, ma Hitler gli disse di restare, chiedendogli se poteva contare sulla sua assoluta fedelt\u00e0, ricevendone risposta affermativa. In quel momento i tre partecipanti alla riunione ricevettero tre importanti comunicati: il primo, proveniente da G\u00f6ring, li informava delle gravi condizioni di salute di Hindenburg, il secondo, proveniente da Heydrich, in merito a due spedizioni di armi provenienti dal Belgio a indirizzo delle SA e del loro capo, intercettate poco dopo la loro partenza da Liegi, notizia confermata dal generale Fedor von Bock, e il terzo, proveniente da Himmler, che comunicava un rapporto secondo il quale lo Stato maggiore delle SA aveva ordinato lo stato di allarme generale tra le ore 16:00 e le 17:00, in cui esse avrebbero dovuto occupare gli edifici del governo.\nIl rapporto dei due capi delle SS era quanto Hitler attendeva per dare il via all'epurazione, potendo motivarne la necessit\u00e0, agli occhi del paese, con l'intenzione delle SA di organizzare un colpo di Stato. Una volta ricevuta la notizia dell'arrivo a Monaco di Dietrich, Hitler dette l'ordine a questi di porsi al comando delle due compagnie che allora componevano la Leibstandarte e di dirigersi verso Bad Wiessee per circondare la pensione Hanselbauer. Lo \"Standartenf\u00fchrer\" esegu\u00ec prontamente l'ordine, ma fu autorizzato ad agire solo dopo che il Cancelliere ricevette una telefonata dal ministro degli interni e \"Gauleiter\" della Baviera Adolf Wagner, il quale lo inform\u00f2 che nella cittadina le SA erano scese in strada gridando slogan contro di lui e contro la Reichswehr. Alle ore 1:00 del 30 giugno Hitler grid\u00f2: \"Tutti a Monaco immediatamente e poi avanti a Bad Wiessee\"; una volta impartito l'ordine, si imbarc\u00f2, accompagnato da Goebbels, su di un aereo per recarsi a Monaco e contemporaneamente G\u00f6ring venne informato dalla Gestapo della sua decisione.\nMentre il Cancelliere era in viaggio, nella capitale bavarese era gi\u00e0 in attesa l'unit\u00e0 Totenkopf comandata dall\"Oberf\u00fchrer\" Theodor Eicke, proveniente dal campo di concentramento di Dachau, che si trova a poca distanza da Monaco: egli aveva precedentemente ricevuto l'ordine da parte di Heydrich di tenersi pronto a un'azione contro le SA di Monaco, di Lechfeld e di Bad Wiessee, tanto che, gi\u00e0 dal 24 giugno, una lista di uomini da eliminare era stata redatta e distribuita, in plichi sigillati, alle varie unit\u00e0 delle SS. La lista, unita a documenti che avrebbero dovuto provare la preparazione del colpo di Stato da parte di R\u00f6hm, era stata consegnata il 26 giugno da Dietrich a von Blomberg, che si occup\u00f2 personalmente di rassicurare gli alti ufficiali della Reichswehr, quali i generali Walter von Reichenau ed Ewald von Kleist, che, nonostante la loro manifesta avversione nei confronti delle \"Sturmabteilungen\", ancora nutrivano dubbi in merito all'autenticit\u00e0 delle notizie su di un possibile complotto.\nGli arresti a Monaco e a Bad Wiessee.\nHitler arriv\u00f2 a Monaco alle 4:00 del 30 giugno, accolto da un ufficiale del \"Wehrkreis VII\", il distretto militare di Monaco, accompagnato da un ufficiale dell'Abwehr, il servizio informazioni militare tedesco, schierati di fronte a un camion e due autoblindo carichi di soldati con il compito di assicurare la copertura militare al Cancelliere, e da un ufficiale delle SS, il quale rifer\u00ec che le SA scese in strada a dimostrare erano tutte rientrate nei vari alloggi. Hitler, dopo avere ringraziato, si affrett\u00f2 a respingere la copertura militare, non intendendo coinvolgere nell'azione la Reichswehr, chiedendo all'ufficiale di darne comunicazione al generale Wilhelm Adam, comandante del \"Wehrkreis VII\", il quale, dopo avere ricevuto i rapporti dal ministero della difesa, aveva messo in stato di allarme le sue truppe. Hitler venne inoltre aggiornato sulla situazione a Monaco da Adolf Wagner, il quale conferm\u00f2 quanto gli era stato riferito dai due ufficiali.\nConstatata la situazione di relativa calma, Hitler impart\u00ec per prima cosa l'ordine alla polizia politica bavarese di arrestare i capi delle SA presenti nella citt\u00e0 e sorvegliare, insieme alle SS, la stazione ferroviaria, dove in giornata sarebbero dovuti giungere gli invitati di R\u00f6hm, al fine di impedire loro di raggiungere Bad Wiessee. Quindi si diresse verso il ministero degli interni, dove arriv\u00f2 qualche minuto prima delle 5:00. Appena entrato nell'edificio, ordin\u00f2 l'arresto dell\"Obergruppenf\u00fchrer\" August Schneidhuber, che stava attendendo l'arrivo del Cancelliere nell'anticamera dell'ufficio di Wagner, il quale venne immediatamente tradotto nella prigione di Stadelheim, la \"Justizvollzugsanstalt M\u00fcnchen\", e identica sorte sub\u00ec il \"Gruppenf\u00fchrer\" Willi Schmidt, convocato frettolosamente da Wagner. Immediatamente dopo, Goebbels mostr\u00f2 al ministro degli interni la lista contenente i nomi delle persone da arrestare e, mentre questi rimase a presidio del ministero, le SS circondarono il quartier generale delle SA, la cosiddetta \"Casa bruna\", e Hitler e Goebbels si diressero verso Bad Wiessee.\nL'automobile che trasportava Hitler e Goebbels si incontr\u00f2 all'ultimo bivio prima dell'ingresso del paese con i camion su cui si trovavano Dietrich e i soldati della Leibstandarte e insieme si diressero verso la pensione Hanselbauer; una volta arrivati, l'edificio fu rapidamente circondato e le SS vi fecero irruzione: il primo a entrare fu l\"Oberf\u00fchrer\" Emil Maurice, le porte delle camere furono sfondate e le SA arrestate, sorprese nel sonno; Hitler si incaric\u00f2 personalmente di procedere all'arresto di R\u00f6hm e dei suoi vice Edmund Heines e Julius Uhl, comandante della \"Stabswache\", la guardia personale del capo delle SA che in quel momento stava arrivando da Monaco, alla quale, una volta giunta di fronte alla pensione, venne ordinato di tornare nella capitale bavarese e attendere ordini.\nTerminata la procedura degli arresti, il convoglio, alle 7:00, ripart\u00ec verso Monaco, incrociando lungo la strada alcune automobili con a bordo gli ufficiali delle SA che si stavano recando a Bad Wiessee e che vennero a loro volta arrestati. Poco prima delle 8:00, mentre gli arrestati venivano portati alla prigione di Stadelheim, Hitler giunse alla stazione di Monaco dove, nell'ufficio della direzione, lo attendeva Rudolf Hess, giunto da Berlino, e ivi vennero arrestati, senza che opponessero resistenza, gli alti ufficiali delle SA appena giunti in citt\u00e0. Alle 10:00 il Cancelliere fece il suo ingresso nella Casa bruna insieme a Goebbels, da dove il ministro della propaganda chiam\u00f2 il quartier generale di G\u00f6ring a Berlino per trasmettere la parola \"colibr\u00ec\", segnale in codice di avvio delle operazioni nella capitale del Reich.\nL'epurazione delle SA e degli oppositori.\nA Berlino Heydrich, ricevuto il segnale di avvio delle operazioni, dette ordine ai reparti delle SS, tenuti fino a quel momento pronti ad agire, di aprire i plichi contenenti i nominativi delle persone da arrestare o eliminare. Mentre a Monaco l'azione fu diretta esclusivamente contro i vertici delle SA, nella capitale del Reich fu indirizzata contro personalit\u00e0 considerate nemiche del regime, in un generale assestamento del nuovo assetto della Germania nazionalsocialista: sotto i colpi delle SS caddero personaggi quali Erich Klausener, presidente dell'Azione Cattolica, Gustav von Kahr, che aveva contribuito a fare fallire il putsch di Monaco e fu ucciso a colpi di piccone, padre Bernhard Stempfle, scrittore antisemita colpevole di avere raccolto le confidenze di Geri Raubal, figlia della sorellastra di Hitler, corteggiata dal Fuhrer e poi suicidatasi, il generale Ferdinand von Bredow, Herbert von Bose, uno dei pi\u00f9 stretti collaboratori di von Papen, Hans Ramshorn, capo della polizia di Gleiwitz, Gregor Strasser e Kurt von Schleicher, ucciso insieme alla moglie.\nNello stesso momento a Monaco, Hitler, conclusi gli arresti, inizi\u00f2 a diramare gli ordini per quanto riguardava il futuro delle SA che non sarebbero state soggette all'arresto o alla pena capitale: esse, da quel momento, avrebbero dovuto avere cieca obbedienza solo verso di lui. Dopo avere nominato \"capo\" Viktor Lutze, inizi\u00f2 a stilare la lista dei reclusi a Stadelheim che dovevano essere immediatamente giustiziati e questa, una volta terminata ma priva del nome di R\u00f6hm, venne consegnata a Dietrich, che si occup\u00f2 di eseguire immediatamente l'ordine. Terminate le esecuzioni, Hitler radun\u00f2 le SA catturate nella Casa bruna, offrendo loro la possibilit\u00e0 di salvarsi rinnegando i propri capi e piegandosi a lui, ed esse accettarono, con l'ordine ulteriore di non radunarsi pi\u00f9 fino a quando le SA non fossero state ufficialmente ricostituite. Solo allora venne accordato loro il permesso di fare ritorno a casa. Formalizzato l'assenso delle SA la Reichswehr tolse l'assedio all'edificio e solo alcune SS vi rimasero a guardia.\nAlle 19:30 Hitler, insieme a Goebbels, Hess e Dietrich, part\u00ec per Berlino. Alle ore 20:00, mentre il Cancelliere era in viaggio, l'ufficio stampa del partito nazista diram\u00f2 via radio un comunicato per descrivere gli avvenimenti in corso, nel quale fu ribadito il tentativo di colpo di Stato da parte delle SA, dando anche risalto alle tendenze sessuali di alcuni dei suoi capi; G\u00f6ring, in una breve riunione con esponenti della stampa estera, fece una breve dichiarazione in cui sosteneva che il generale von Schleicher aveva complottato contro il regime, restando ucciso mentre opponeva resistenza all'arresto; il generale von Reichenau forn\u00ec la medesima interpretazione dei fatti, esprimendo solidariet\u00e0 alle SS a nome della Reichswehr.\nAlle 23:00 ebbero termine le esecuzioni del 30 giugno e i quotidiani del 1\u00ba luglio furono colmi di notizie rassicuranti in merito allo sventato pericolo di una \"seconda rivoluzione\" paventata dalle SA e del fatto che Hitler ne aveva preso il controllo. Il generale von Blomberg diram\u00f2 un comunicato alle truppe in cui esprimeva loro il riconoscimento per l'azione compiuta e per la fedelt\u00e0 della Reichswehr.\nRestava solo l'ultimo nodo da sciogliere, ossia la sorte di R\u00f6hm: Himmler e G\u00f6ring si recarono alla Cancelleria del Reich intorno alle 13:00 e, dopo una riunione con Hitler, il Cancelliere si mise in comunicazione con il ministero degli interni della Baviera, eletto a quartier generale della repressione, dove in quel momento si trovava Theodor Eicke in attesa di ordini da Berlino, e a questi fu ordinato di uccidere il capo delle SA, con l'unica alternativa di proporgli il suicidio; l\"Oberf\u00fchrer\" si rec\u00f2 immediatamente alla prigione di Stadelheim, nella cella n. 474 dove R\u00f6hm era rinchiuso dalla sera prima, lasciandogli una pistola con un solo colpo ma, rientrato dopo dieci minuti, lo trov\u00f2 ancora in vita: egli pretendeva infatti che fosse lo stesso Hitler a sparargli. Dopo avergli detto \"R\u00f6hm, si prepari\", dette ordine allo \"Sturmbannf\u00fchrer\" Michael Lippert di sparargli e il capo delle SA cadde mormorando \"mein F\u00fchrer\".\nEpilogo.\nLe esecuzioni proseguirono fino alle 4:00 del 2 luglio, quando Hitler vi pose ufficialmente termine: non fu mai possibile stabilire con esattezza il numero totale delle vittime, militari e civili, della \"notte dei lunghi coltelli\". I vertici delle SA erano stati decapitati e insieme erano stati eliminati vecchi ufficiali da sempre ostili al regime nazista e oppositori della classe conservatrice. Lo stesso giorno i giornali pubblicarono i due telegrammi che il presidente Hindenburg aveva spedito a Hitler e a G\u00f6ring per ringraziarli dell'azione condotta.\nIl giorno successivo, 3 luglio, il governo licenzi\u00f2 una legge, elaborata dal giurista Carl Schmitt, consistente in un unico articolo che cos\u00ec recitava: \"Le misure prese il 30 giugno, il 1\u00b0 e 2 luglio 1934 per reprimere gli attentati alla sicurezza del paese e gli atti di alto tradimento sono conformi al diritto in quanto misura di difesa dello Stato\". Questa legge di fatto autorizzava, senza possibilit\u00e0 di giudizio posteriore, qualunque azione che Hitler ritenesse necessaria a difesa dello Stato. La mancata inchiesta per la morte dei collaboratori di von Papen provoc\u00f2 le dimissioni di quest'ultimo.\nIl 13 luglio Hitler tenne un discorso alla Krolloper di Berlino (un teatro dell'opera) definendo i termini dell'epurazione e due giorni dopo ebbero luogo le grandi manovre dell'esercito, dove i militari confermarono la loro totale fedelt\u00e0 al Cancelliere, salutandolo festosamente al suo passaggio durante la rivista.\nIl 26 luglio le SA furono ufficialmente ricostituite con a capo Viktor Lutze e rese indipendenti dalle SS e, quando il 2 agosto Hindenburg si spense, Hitler, come previsto, un\u00ec le funzioni di Cancelliere e di Presidente nella sua persona insieme al titolo di comandante delle forze armate del Reich. Gli ufficiali e i soldati gli prestarono giuramento ed il 19 agosto i tedeschi, con l'89,93% dei voti, approvarono l'avvento di Hitler alla presidenza della Germania. In seguito Hitler, durante la cerimonia di apertura del congresso del partito nazista tenutasi alla Luitpoldhalle di Norimberga il 4 settembre, si autoproclam\u00f2 \"F\u00fchrer\" della Germania."}
{"id": "11418", "revid": "110157", "url": "https://it.wikipedia.org/wiki?curid=11418", "title": "Kraft durch Freude", "text": "La Kraft durch Freude (in italiano \"forza attraverso la gioia\", abbreviato in KdF), era un'organizzazione ricreativa della Germania nazionalsocialista che faceva parte del Deutsche Arbeitsfront (DAF), l'organizzazione dei lavoratori tedeschi, controllata dal governo.\nA partire dal 1933 forn\u00ec una serie di attivit\u00e0 ricreative a basso costo, tra cui concerti, gite e vacanze. Grandi navi, come la \"Wilhelm Gustloff\", vennero costruite espressamente per le crociere della KdF. Allo scoppio della seconda guerra mondiale ebbe l'apice della sua attivit\u00e0.\nLa KdF pianific\u00f2 anche la produzione di un'automobile utilitaria, la KdF-Wagen, che divenne in seguito la Volkswagen Maggiolino. Una nuova citt\u00e0 venne costruita per la sua produzione e per gli appartamenti degli operai, KdF-Stadt, l'attuale Wolfsburg. La KdF organizz\u00f2 uno speciale schema di risparmio per permettere ai semplici operai il lusso di un'autovettura. Comunque, a causa dell'inizio della seconda guerra mondiale poca parte di questo progetto venne realizzata, e sia la fabbrica che il resto della KdF si focalizzarono sul supporto allo sforzo bellico.\nStoria.\nVenne fondata il 28 novembre 1933 a Berlino.\nSulla nascita della \"Kraft durch Freude\" si trovano due fattori:\nAll'epoca della Weimarer Republik gli operai e i colletti bianchi avevano fino a due settimane di ferie; presto anche tutti gli altri lavoratori ebbero ferie pagate. Solo i lavoratori pi\u00f9 anziani ebbero per\u00f2 la possibilit\u00e0 di avere tanti giorni di ferie da poter fare una vacanza di lungo periodo. Il nazionalsocialisti portarono le ferie da due a tre settimane pagate all'anno (senza nessuna regola da leggi). Venne cos\u00ec allungato il periodo di ferie per i lavoratori e ridotto quello lavorativo, idee gi\u00e0 espresse prima dal marxismo o dai socialdemocratici.\nIn altre nazioni come l'Italia il fascismo di Mussolini cre\u00f2 dal 1925 un'organizzazione, l'Opera Nazionale Dopolavoro e Robert Ley, capo del Deutsche Arbeitsfront dopo il Machtergreifung, fece un viaggio nel 1929 in Italia rimanendo affascinato dall'idea espressa dall'organizzazione fascista. I nazionalsocialisti pensarono quindi a una versione germanizzata \u201eFeierabendwerk Nach der Arbeit\u201c; venne dato il nome \u201eKraft durch Freude\u201c che si rivel\u00f2 molto pi\u00f9 efficace in termini comunicativi. L'idea fu sviluppata da Robert Ley, che ne divenne il capo.\nIl 14 novembre 1933 Hitler present\u00f2 il piano per il tempo libero. La fondazione ufficiale della KdF avvenne due settimane pi\u00f9 tardi 27 novembre 1933 in una sessione speciale del Deutschen Arbeitsfront, in presenza di Rudolf He\u00df e Joseph Goebbels. L'ordine del DAF del 24 ottobre 1934 introduce operativamente il KdF.\nIdeologia fondativa e obiettivi.\nL'obiettivo della \"Kraft durch Freude\" fu quello di ottenere un popolo tedesco forte \"(Kraft)\" dal punto di vista economico come produzione e come lavoratori, e sano come corpo per essere potenzialmente \"kriegst\u00fcchtiges\", cio\u00e8 efficienti per la guerra. \"Das Ziel der Organisation ist die Schaffung der nationalsozialistischen Volksgemeinschaft und die Vervollkommnung und Veredelung des deutschen Menschen\u201c. Un popolo con nervi saldi \u201enervenstarkes Volk\u201c che definisce l'uomo tedesco \u201eVeredelung des deutschen Menschen\u201c, introducendo una gestione del tempo libero. La produzione del lavoro avrebbe dovuto aumentare con un popolo sano (Volksgesundheit). Non una societ\u00e0 depravata \u201eVergn\u00fcgen\u201c, ma bens\u00ec felice \u201eFreude\u201c dalla forza dei lavoratori \u201eKraft\u201c. Per aumentare il numero dei soci, venne introdotta da subito l'attivit\u00e0 sportiva (\"gelber Sport\").\nMentre nell'italiana \"Dopolavoro\" solo i datori di lavoro organizzavano, in Germania sia i datori che i lavoratori furono sotto uno stesso tetto, organizzando il tempo libero tra soci, non un'organizzazione di soli lavoratori, che avrebbe potuto essere pericolosa dal punto di vista politico. Non i singoli gruppi professionali ma la classe sociale, con la propria ideologia \u201eVolksgemeinschaft\u201c, doveva essere unita. L'obiettivo ufficiale fu \u201eErhaltung des Arbeitsfriedens durch Befriedung der Arbeitenden\u201c, conservazione della pace nel lavoro attraverso la pace dei lavoratori.\nKraft durch Freude doveva primariamente garantire la pace interiore, promettendo ai lavoratori cose che potevano permettersi solo le classi superiori: Viaggi e divertimento nel tempo libero. Il nazionalsocialismo voleva cos\u00ec superare simbolicamente il marxismo. \nLa propaganda nazionalsocialista (NS-Propaganda), parl\u00f2 sempre di tempo libero, ma non vi fu mai un vero raggiungimento degli obiettivi. Gi\u00e0 negli anni '20 vi furono organizzazioni private di lavoratori che organizzavano pacchetti viaggio per i propri soci. L'obiettivo ufficiale KdF fu \"a fondazione di nuovi uomini tedeschi e un nuovo ordine sociale. La politica e l'economia segue la cultura del nuovo ordine sociale tedesco\".\nL'idea di fondo KdF prendeva spunto dalla conoscenze di sociologia. La sempre pi\u00f9 efficiente societ\u00e0 industriale (Taylorismo, Fordismo) portava in gi\u00f9 il fisico e la psiche del lavoratore. L'ideologia del fondatore Robert Ley fu questa, il tempo libero del lavoratore era una possibilit\u00e0 migliorativa. La ricreazione non doveva essere noia o divertimento fine a se stesso, ma recuperare la forza dei lavoratori, energia e forza per il lavoro. La \u201eKraft durch Freude\u201c attraverso le sue attivit\u00e0 come quelle teatrali, vacanziere e di viaggio a basso costo furono parte dello sforzo della guida nazionalsocialista, dello Stato dittatoriale \u201eWohlf\u00fchldiktatur\u201c (G\u00f6tz Aly). Hitler si citava con le parole di Ley:\nCulturalmente l'idea si fondava sul \"Heimatgef\u00fchl\" (senso di casa propria), sul patriottismo e sulla psicologia individuale \"Gemeinschaftsgef\u00fchl\". Il popolo tedesco poteva pensare al tempo libero come ad una forza collettiva, diversi popoli sono cos\u00ec idealmente \"saldati\". Si poteva recarsi all'estero grazie al KdF: Il popolo tedesco poteva avere fiducia in se stesso nell'affrontare viaggi all'estero che permettevano di confrontare la propria nazione madre con altre realt\u00e0. Il mondo avrebbe avuto un'impressione della Germania di salute e di pace.\nOccupazioni.\nKdF organizz\u00f2 spettacoli di Variet\u00e0, corsi di ginnastica, corsi di nuoto, corsi di cucito, tornei di scacchi e concerti. Anche educazione per adulti.\nIniziative di abbellimento dei centri abitati, villaggi. Dell'epoca i motti \u201eIl villaggio tenuto bene per propria volont\u00e0 cos\u00ec come la societ\u00e0 nazionalsocialista \u00e8 come fonte di forza per l'intera Nazione\u201c. Strumenti come \u201eConcorso per il villaggio pi\u00f9 bello\u201c.\nLa parte pi\u00f9 grande di sforzo organizzativo furono voli e viaggi. Il ramo specifico del KdF fu \"Amt f\u00fcr Reisen, Wandern und Urlaub\" che riceveva i 4/5 delle risorse economiche.\nProgetti conosciuti furono:\n\"\u201eKraft durch Freude\u201c\" fu anche il motto per il cinema nel Terzo Reich della casa di produzione Wien-Film.\nOrganizzazione.\nL'organizzazione fu divisa in diversi rami:\nLa suddivisione regionale era in 32 Gaue con 771 province e 15.051 gruppi locali.\nTeatro.\nTeatri della KdF o controllati dalla KdF:\nFinanziamenti.\nI soci del Deutschen Arbeitsfront, e una parte rilevante di grandi datori di lavoro e organizzazioni statali, furono finanziatori della \"Kraft durch Freude\". La quota societaria minima fu di 0,50 Reichsmark.\nLa maggior parte di soci KdF furono volontari. Questo tagliava il costo del personale. Nel 1937 vi furono 106.000 volontari e 4.400 lavoratori.\nIl contributo del DAF fu di 281 milioni di Reichsmark nel 1933 fino ai 538 milioni nel 1939. La parte maggiore fu data dalle quote di associazione. KdF fu sovvenzionato dal DAF con 8\u00a0Mio. RM nell'anno 1934. L'aspettativa dell'autofinanziamento per i viaggi non si verific\u00f2."}
{"id": "11419", "revid": "466539", "url": "https://it.wikipedia.org/wiki?curid=11419", "title": "Lebensraum", "text": "Il termine Lebensraum (\"spazio vitale\") \u00e8 una definizione nata in biogeografia, successivamente estesasi all'utilizzo in ambiente geopolitico.\nCon questo termine si indica maggiormente la teoria nazionalsocialista tedesca dello spazio vitale. Un concetto simile, lo spazio vitale, albergava nel pensiero fascista italiano, del quale riassumeva e giustificava le aspirazioni di espansione territoriale.\nOrigine.\nLa parola \"lebensraum\" venne coniata da Friedrich Ratzel nel 1897, in applicazione ad analisi fito e zoogeografiche, per riferirsi a un'area geografica all'interno della quale si sviluppa una determinata specie, per poi ricevere riconoscimento in ambiente scientifico dopo la pubblicazione del suo studio biogeografico nel 1901.\nUn termine che, in tale contesto, otteneva una valenza di carattere darwinistico-sociale.\nGeopolitica e nazionalsocialismo.\nLebensraum sub\u00ec poi il passaggio dalla biogeografia alla geopolitica principalmente grazie a Karl Haushofer, generale e uno dei maggiori teorici della geopolitica tedesca. Haushofer concepiva il Lebensraum come espansione della Germania verso est, a discapito dei Paesi slavi. I corsi di geopolitica tenuti da Haushofer a Monaco di Baviera, suscitarono l'entusiasmo del suo allievo Rudolf Hess, il quale lo present\u00f2 a Hitler durante la prigionia a Landsberg. Hess tenne memoria delle numerose e lunghe visite di Haushofer a Landsberg, dove Hitler stava completando il \"Mein Kampf\".\nIl termine \"Lebensraum\" venne ripreso dunque da quest'ultimo, che lo menziona esplicitamente nel suo \"Mein Kampf\":\nLa geopolitica nazionalsocialista espresse tre motivi fondamentali che spingevano la Germania a muoversi verso est: \nQueste teorie vennero quindi utilizzate fortemente dalla propaganda tedesca per giustificare l'Operazione Barbarossa, con la quale il Terzo Reich invase l'Unione Sovietica nel giugno 1941.\nIl Nuovo Ordine Europeo.\nStrettamente vicini al concetto nazionalsocialista di spazio vitale sono: il concetto di Nuovo Ordine (\"Neue Ordnung\"), il progetto per il nuovo ordine statuale europeo (e mondiale) che avrebbe dovuto sostituire le gerarchie precedenti alla seconda guerra mondiale a conclusione della stessa; il concetto di \"Grossdeutsches Reich\", la Grande Germania, intesa come centro di un Impero Europeo in gestazione; il \"Piano generale per l'est\" (\"Generalplan Ost\"), inerente alla riorganizzazione generale dei territori e delle popolazioni tedesche e slave nei territori conquistati a oriente.\n\"Spazio vitale\" nell'ideologia fascista italiana.\nUn concetto simile, lo spazio vitale, albergava nel pensiero fascista italiano, del quale riassumeva e giustificava le aspirazioni di espansione territoriale.\nConnotazione ideologica: differenze con l'ideologia nazista.\nTuttavia, mentre la conquista dello \"spazio vitale\" nazista era basata sul razzismo scientifico, e implicava necessariamente un'operazione di ingegneria razziale sull'Europa, da attuarsi con il genocidio delle nazioni soggiogate, l'aspirazione egemonica di Benito Mussolini non presupponeva il genocidio, ma affidava alla razza italiana, considerata \"custode e portatrice di una civilt\u00e0 superiore\", la missione di esportare la rivoluzione fascista fuori dai propri confini, \"civilizzare\" i territori conquistati, e \u00abimporre i criteri morali e razziali, il diritto, la \"virtus\" e la \"libertas\"\u00bb.\nLe nazioni sconfitte sarebbero state sottoposte al potere e alla \"protezione\" di Roma, ma avrebbero mantenuto la propria lingua e la propria cultura. L'ideologo fascista Giuseppe Bottai, nei suoi \"Contributi dell'Italia al nuovo ordine\", paragonava questa missione storica all'agire degli antichi romani, affermando che \u00abi nuovi italiani avrebbero illuminato il mondo con l'arte, educato con la sapienza, dato ai nuovi territori una salda struttura con la tecnica e l'abilit\u00e0 amministrativa\u00bb.\nPiccolo e grande spazio.\nLo \"spazio vitale\" sarebbe stato suddiviso tra il \"piccolo spazio\", cio\u00e8 lo spazio fisico dei soli italiani, e il \"grande spazio\", l'ambito geografico pi\u00f9 vasto abitato, invece, da altre popolazioni sotto la dominazione coloniale italiana, sul quale esercitare un potere sottratto a ogni ingerenza di potenze estranee. Lo \"spazio vitale\" sarebbe stato il perimetro entro cui imporre il Nuovo Ordine e nel quale realizzare quel ruolo storico speciale che, secondo la retorica fascista, sarebbe spettato alla nazione italiana.\nEstensione dello \"spazio vitale\" italiano.\nL'estensione territoriale dello \"spazio vitale\" italiano doveva coprire l'intero Mediterraneo (il \"Mare Nostrum\" della retorica imperiale) e tutta l'Africa settentrionale, dall'Oceano Atlantico all'Oceano Indiano. L'inequivocabile ambizione espansiva sul \"Mare Nostrum\" si era espressa gi\u00e0 in maniera lampante con il massiccio impegno bellico profuso sul fronte della guerra civile spagnola, con 35.000 soldati impegnati, un esborso di oltre 6 miliardi di lire per l'approvvigionamento di materiale bellico, e le ingenti perdite umane, ammontanti a 4.000 morti e 11.000 feriti."}
{"id": "11423", "revid": "30610", "url": "https://it.wikipedia.org/wiki?curid=11423", "title": "Arte degenerata", "text": "Arte degenerata (in tedesco \"entartete Kunst\") \u00e8 un termine che nel contesto della Germania del regime nazista indicava quelle forme d'arte che riflettevano valori o estetiche contrarie alle concezioni naziste, le quali si opponevano a molte forme di arte contemporanea, nell'intento di conservare i valori tipici della razza ariana e della sua tradizione culturale. \nOrigine del concetto.\nIl concetto di degenerazione dell'arte non \u00e8 una prerogativa nazista. Gi\u00e0 Friedrich Schlegel lo utilizzava per etichettare l'involuzione poetica che a suo modo di vedere avrebbe avuto luogo nella tarda antichit\u00e0. L'utilizzo tipicamente nazista del concetto si definisce per l'esplicita intenzione di collegare una presunta degenerazione a caratteristiche intrinseche delle razze umane meno sviluppate di quella ariana. Fra i primi a ricorrere a questo tipo di ragionamento va annoverato Richard Wagner che nel 1850 pubblicava un'opera, \"Das Judenthum in der Musik\", contenente un duro attacco nei confronti degli ebrei e del loro influsso sul panorama musicale. Egli non utilizzava tuttavia il termine \u201cdegenerato\u201d. In questa connotazione razzista \u00e8 fondamentale un libro di Joseph Arthur Comte de Gobineau (archeologo francese) dal titolo \"Essai sur l'in\u00e9galit\u00e9 des races humaines\" (1853; tradotto in tedesco da Karl Ludwig Schemann nel 1901).\nNel 1892 viene pubblicato \"Entartung\", opera del critico ebreo Max Nordau, il cui intento risiedeva nel ricondurre la degenerazione dell'arte alla degenerazione dell'artista. Le sue tesi sono state riutilizzate dai nazisti e citate pressoch\u00e9 testualmente dallo stesso Hitler. Nordau era un seguace di Cesare Lombroso, antropologo e criminologo ebreo italiano, che formul\u00f2 la teoria su cui si fonda la fisiognomica: i criminali mostrano dei tratti somatici peculiari, i quali sono atavici e rappresentano un gruppo umano che ereditariamente ha subito un processo involutivo (inverso alla normale evoluzione), quindi degenerato. Nordau immagin\u00f2 di aver trovato segni di questo atavismo in molti poeti, pittori e letterati dei suoi giorni, principalmente tra gli appartenenti al simbolismo e all'impressionismo. Egli propose la sua teoria al pubblico nel libro del 1892 \"Degenerazione\" (\"Entartung\").\nLe mostre naziste.\nNel 1937 le autorit\u00e0 naziste epurarono i musei dall'arte considerata \"degenerata\". Tra le opere confiscate ne individuarono 650 che esposero in una speciale mostra itinerante di \"arte degenerata\". L'Espressionismo era la corrente artistica pi\u00f9 presente tra le opere condannate. La mostra fu inaugurata a Monaco di Baviera il 19 luglio 1937, il giorno successivo all'inaugurazione della Grande mostra dell'arte tedesca e nelle immediate vicinanze. La mostra fu aperta da Joseph Goebbels: non era richiesto il pagamento di alcun biglietto di entrata, per far s\u00ec che fosse visitata dal maggior numero di persone possibile. Si spost\u00f2 in 11 citt\u00e0 della Germania e dell'Austria. Diversi tra gli artisti i cui lavori furono condannati e che erano in vita a quei tempi, furono esiliati, mentre quanti erano di religione israelita e non riuscirono a fuggire in tempo dalla Germania, morirono nella Shoah.\nLa collezione Fohn.\nMolte delle opere messe sull'indice dalle autorit\u00e0 naziste furono salvate grazie all'impegno generoso e coraggioso della coppia Emanuel e Sophie Fohn, i quali riuscirono ad acquisire pi\u00f9 di 250 opere \"degenerate\" in cambio di arte romantica da loro posseduta. Il materiale fu dal 1943 messo in sicurezza nella loro residenza in Alto Adige, e nel 1964 donato per via testamentaria quale \"Fondazione Sophie e Emanuel Fohn\" alle Bayerische Staatsgem\u00e4ldesammlungen di Monaco di Baviera.\nArtisti presenti alla mostra di Monaco del 1937.\nMovimenti artistici condannati come \"degenerati\" durante il regime nazista furono:"}
{"id": "11424", "revid": "2153148", "url": "https://it.wikipedia.org/wiki?curid=11424", "title": "Nacht und Nebel", "text": "Nacht und Nebel (Notte e Nebbia, in tedesco) \u00e8 la locuzione che definiva i prigionieri politici della Germania nazista che durante la seconda guerra mondiale venivano condannati a morte, ma erano ancora in attesa di esecuzione. Tali prigionieri venivano abitualmente mandati in carcere e utilizzati come forza lavoro, a volte per l'intera durata della guerra. In prigione occupavano il gradino pi\u00f9 basso della scala gerarchica e come risultato ricevevano la minor quantit\u00e0 di cibo e avevano le pi\u00f9 scarse possibilit\u00e0 di ricevere assistenza medica.\nStoria.\nIl \"Decreto Notte e Nebbia\", emanato da Adolf Hitler il 7 dicembre 1941 a seguito dell'entrata in guerra degli Stati Uniti, era un eufemismo tratto dall'opera \"L'oro del Reno\" di Richard Wagner, dove Alberich, indossato l'elmo magico, si trasformava in colonna di fumo e spariva cantando \"\"Nacht und Nebel, niemand gleich\" cio\u00e8 \"Notte e Nebbia, (non c'\u00e8) pi\u00f9 nessuno\"\".\nIl decreto, intitolato \"Richtlinien f\u00fcr die Verfolgung von Straftaten gegen das Reich oder die Besatzungsmacht in den besetzten Gebieten\" (\"Direttive per la repressione dei reati commessi contro il Reich o contro le forze di occupazione nei territori occupati\"), fu dichiarato criminale al Processo di Norimberga perch\u00e9 contrario alle convenzioni di Ginevra, recava la firma del generale tedesco Wilhelm Keitel ed era un passo decisivo nelle imputazioni contro il regime nazista, secondo in importanza solo alla Conferenza di Wannsee del 20 gennaio 1942 con la pianificazione della soluzione finale. Il testo fu ricostruito dal Tribunale di Norimberga in 40 pagine di istruzioni operative dettagliate. Gli ordini del Fuhrer erano che \"gli atti di resistenza della popolazione civile nei paesi occupati verranno giudicati da una corte marziale quando si abbia la certezza di poter applicare la pena di morte e quando la sentenza si pronuncia entro gli otto giorni dall'arresto\".\nIl resto degli oppositori dovevano essere fermati e fatti scomparire \"nella notte e nella nebbia\", diceva testualmente Hitler, segretamente arrestati in Germania senza dare altro tipo di informazione sulla detenzione. Su applicazione del decreto, tutte le persone rappresentanti un pericolo per la sicurezza dell'armata tedesca (sabotatori e resistenti) soprattutto della resistenza francese, belga, olandese e sovietica, vennero deportate nei territori del Terzo Reich dai paesi occupati e sparivano nel segreto assoluto. L'ordine era di non trasmettere alcuna informazione circa il destino o il luogo di morte, negando il caso.\nIl campo di Struthof-Natzweiler raccolse molti di questi prigionieri che vestivano un'uniforme con la sigla N.N. (Nacht und Nebel). La pratica \"Nacht und Nebel\" di deportazione e eliminazione segreta \u00e8 considerata un antecedente storico al crimine di sparizione forzata, secondo lo Statuto di Roma della Corte penale Internazionale del 1998. Il \"modus operandi\" impiegato dai nazisti viene accostato a quello utilizzato nell'Operazione Condor in America Latina durante gli anni settanta. Tale analogia viene rafforzata dal fatto che parecchi nazisti si rifugiarono in Cile e Argentina dopo il crollo del Terzo Reich e avrebbero potuto insegnare queste tattiche alle agenzie di intelligence nel Cono Sud."}
{"id": "11428", "revid": "767487", "url": "https://it.wikipedia.org/wiki?curid=11428", "title": "Milioni che scottano", "text": "Milioni che scottano (\"Hot Millions\") \u00e8 un film del 1968 diretto da Eric Till.\nTrama.\nUn astuto truffatore, appena uscito di prigione, si fa assumere dalla societ\u00e0 del signor Klemper facendosi passare per Caesar Smith, un esperto informatico. Col tempo, tramite manipolazioni operate sul computer centrale della ditta, sposta dei capitali su diverse societ\u00e0 da lui stesso create in giro per il mondo, presso le cui sedi si reca per riscuotere il denaro.\nAllarmata per l'iperlavoro del marito, Patty chiede a Gnatpole, braccio destro di Klemper, di diminuire gli impegni del marito. Questi inizia a sospettare e ad investigare. Prima che il suo superiore parta per l'Europa per indagare sulle societ\u00e0, Caesar si affretta a riscuotere i depositi presso le diverse banche e parte con la moglie, dopo averla messa al corrente della \"sua attivit\u00e0\", per le isole Bahamas.\nLo raggiungeranno Klemper e Gnatpole, ormai impotenti nei suoi confronti, ma sua moglie ha in serbo una sorpresa per tutti e tre."}
{"id": "11429", "revid": "125951657", "url": "https://it.wikipedia.org/wiki?curid=11429", "title": "Oskar Schindler", "text": "\u00c8 ricordato per aver salvato pi\u00f9 di 2000 ebrei dallo sterminio della Shoah, durante la seconda guerra mondiale; nonostante non si conosca il numero esatto, secondo alcune fonti furono tra i 1200 e i 1300. Schindler utilizz\u00f2 il pretesto di impiegarli come personale necessario allo sforzo bellico presso la sua fabbrica di utensili, la D.E.F. (\"Deutsche Emaillewaren-Fabrik\"), situata in via Lipowa n. 4, nel distretto industriale di Zab\u0142ocie, a Cracovia.\nL'intera vicenda fu divulgata al grande pubblico grazie all'incontro tra lo scrittore australiano Thomas Keneally e il negoziante Leopold Pfefferberg (detto Poldek), un sopravvissuto allo sterminio grazie a Schindler e del quale, dopo la guerra, divenne fraterno amico. Keneally fu colpito dalla storia e, stabiliti vari contatti con gli altri \"Schindlerjuden\" (gli \"ebrei di Schindler\"), nel 1982 scrisse il romanzo \"La lista di Schindler\" da cui, successivamente, fu tratto il celebre film del 1993 \"Schindler's List - La lista di Schindler\", diretto da Steven Spielberg.\nBiografia.\nI primi anni.\nOskar fu il primogenito di una famiglia di tedeschi sudeti, Johann Schindler (detto Hans), imprenditore agricolo, e Franziska Luser (detta Fanny). Nacque nella citt\u00e0 di Zwittau, in una regione al confine tra Boemia e Moravia (all'epoca ricompresa nei confini dell'Impero austro-ungarico), ma con una popolazione di prevalente origine e lingua tedesche. Ebbe una sorella, Elfriede, nata il 7 marzo 1915 (morta nel 1955). Amico di una famiglia ebrea vicina di casa, dopo le scuole medie si iscrisse a un istituto tecnico, da cui fu espulso nel 1924 per aver falsificato la propria pagella. Riusc\u00ec comunque a completare gli studi qualche anno pi\u00f9 tardi, senza tuttavia conseguire l\"Abitur\", e in seguito frequent\u00f2 alcuni corsi di avviamento professionale a Brno. Appassionato di motociclette, nel 1927 acquist\u00f2 una Guzzi 250, con cui disput\u00f2 delle gare locali. Poi, nel 1928, si innamor\u00f2 della connazionale Emilie Pelzl, che spos\u00f2 il 6 marzo dello stesso anno. Tuttavia, non fu un matrimonio felice, per via delle infedelt\u00e0 di Oskar; i due non ebbero figli. In un suo scritto del 1997, la signora Pelzl tratteggi\u00f2 un ricordo del marito con queste parole:\nDopo il matrimonio, Schindler cominci\u00f2 a intraprendere varie professioni, tra le quali il tecnico alla Moravian Electrotechnic, quindi gestore di una scuola guida, poi rappresentante di commercio. Nel 1930 part\u00ec per il servizio militare nel 10\u00ba reggimento di fanteria della 31\u00aa Armata delle forze armate cecoslovacche. Al ritorno dal servizio militare, trov\u00f2 impiego alla Jarslav Simek Bank di Praga. Nel 1932, Schindler fu arrestato pi\u00f9 volte per ubriachezza, oltre a intraprendere una relazione extraconiugale con l'ex compagna di scuola Aurelie Schlegel, che gli diede una figlia, Emily (1933) e Oskar Jr. (1935), quest'ultimo mai riconosciuto dal padre.\nIl 1935 fu un anno di crisi: suo padre Johann, alcolizzato, abbandon\u00f2 la moglie, per poi morire qualche mese dopo. Nel frattempo, le scarse risorse economiche lo portarono ad avvicinarsi al mondo della politica, diventando prima membro del Partito dei Tedeschi dei Sudeti, mentre l'anno dopo fu reclutato dall'Abwehr, il servizio segreto militare tedesco, ai fini di spionaggio industriale nei confronti delle ferrovie e delle industrie cecoslovacche, in previsione dell'occupazione tedesca della zona, che avvenne nel settembre 1938. Per tal motivo, il 18 luglio dello stesso anno venne arrestato dal governo ceco.\nQuasi sull'orlo di una condanna a morte, fu invece rilasciato pochi mesi dopo, quando il trattato di Monaco sanc\u00ec l'annessione della Cecoslovacchia alla Germania nazista. Nel 1939, divenne ufficialmente membro del Partito Nazista tedesco, con una promettente carriera nell'Abwehr, che gli procur\u00f2 amicizie influenti non solo nella Gestapo, ma in tutto l'ambiente industriale, economico e politico tedesco, oltre a una rapida ascesa economica. Si trasfer\u00ec quindi con la moglie a Ostrava, ai confini con la Polonia, dove conobbe il contabile ebreo Itzhak Stern.\nI primi affari.\nAmante del rischio, nonostante le leggi razziali naziste entrate in vigore, a Ostrava intrattenne affari con la comunit\u00e0 ebraica polacca, raccogliendo e nascondendo documenti segreti insieme alla moglie. Si trasfer\u00ec quindi stabilmente a Cracovia, portandosi Itzhak Stern come suo contabile. Qui rilev\u00f2 a basso prezzo dalla comunit\u00e0 ebraica la fabbrica di utensili da cucina \"Rekord\", fondata soltanto due anni prima, nel marzo 1937, e che egli rinomin\u00f2 in \"Deutsche Emaillewaren-Fabrik\" o \"Emalia\", la cui sede fu in Via Lipowa n. 4, nel quartiere industriale di \"Zablocie\". Nel periodo 1940-1941, Schindler abbandon\u00f2 l'assunzione di manodopera polacca per assumere operai ebrei a basso costo, i quali, nel frattempo, furono confinati nel ghetto per opera delle \"Schutzstaffel\".\nLa guerra.\n Nel 1941, in piena guerra, la produzione della fabbrica pass\u00f2 dagli utensili per cucina alla costruzione di sola attrezzatura bellica. Nel 1942, Schindler assistette ai rastrellamenti di Cracovia, dove migliaia di ebrei vennero prima umiliati e selvaggiamente picchiati e poi successivamente portati nel campo di concentramento di Krak\u00f3w-P\u0142asz\u00f3w. Dopo queste orribili visioni, sfrutt\u00f2 al meglio le sue capacit\u00e0 di mediatore, e visti i buoni rapporti che aveva con Amon G\u00f6th, comandante del suddetto campo, riusc\u00ec a trasferire circa 900 ebrei nella sua fabbrica, tenendoli al sicuro dalle barbarie tedesche.\nIl piano, tuttavia, non and\u00f2 come sperato. Con l'invasione dell'Armata Rossa, i tedeschi iniziarono a uccidere tutti gli ebrei presenti nei campi e quelli che erano nascosti nelle varie citt\u00e0. Schindler fortunatamente riusc\u00ec a trasferire ancora una volta tutti i suoi \"Schindlerjuden\" (\u00abgli ebrei di Schindler\u00bb) portandoli al sicuro a Brunnlitz, in Cecoslovacchia, dove vennero nascosti in un'altra fabbrica.\nDopo la guerra.\nAppena terminata la seconda guerra mondiale, dovette immediatamente fuggire dalla Germania, in quanto appartenente al Partito Nazista tedesco: gi\u00e0 nel 1946 infatti, fu aperto a suo carico un processo in contumacia. Trov\u00f2 rifugio in Argentina, dove tent\u00f2, senza successo, qualche attivit\u00e0 imprenditoriale. Ritorn\u00f2 in Germania nel 1958, dove ottenne la separazione dalla moglie e dove la sua situazione fu subito chiarita dalle autorit\u00e0 tedesche, le quali, nel 1965, gli riconobbero i meriti per aver salvato centinaia di vite, attraverso l'onorificenza della Croce al Merito di I Classe della Repubblica Federale Tedesca.\nNel 1961, in occasione della sua prima visita in Israele, ricevette la calorosa accoglienza di 220 sopravvissuti. Da allora, visse tra Israele e Germania, dove riusc\u00ec a vivere grazie all'ospitalit\u00e0 e al sostegno economico di alcuni degli ebrei che aveva salvato. In patria infatti, Schindler tent\u00f2 senza successo di riprendere la professione di imprenditore e di fatto non si risollev\u00f2 pi\u00f9 dalla povert\u00e0. Il 18 luglio 1967, l'apposita commissione israeliana Yad Vashem decise di riconoscere Oskar Schindler \"Giusto tra le nazioni\"; tale decisione fu confermata il 24 giugno 1993 ed estesa alla moglie di Schindler, Emilie.\nLa morte.\nMor\u00ec il 9 ottobre 1974 a Hildesheim, a seguito di un infarto miocardico acuto. Per suo stesso volere, la sua salma fu subito traslata nel piccolo cimitero francescano cattolico, che si trova vicino al sito della Dormizione di Maria sul monte Sion, nella parte vecchia di Gerusalemme, in Israele.\nLa stessa tomba compare nelle ultime sequenze a colori del film \"Schindler's List - La lista di Schindler\" del 1993, quando i veri ebrei superstiti, ormai anziani, vengono accompagnati dagli attori a deporre un sasso sulla lapide (un'usanza ebraica). L'epitaffio sulla lapide reca le iscrizioni \u00abGiusto tra le nazioni\u00bb, in ebraico, e \u00abIl salvatore indimenticabile di 1200 ebrei perseguitati\u00bb, in tedesco.\nLa lista di Schindler.\nNel corso della guerra, Schindler fece redigere a macchina varie liste scritte di ebrei che egli tent\u00f2 di salvare dall'Olocausto, in buona parte riuscendovi, sempre col pretesto di assumerli come manodopera per la fabbrica. Tra le pi\u00f9 importanti, c'\u00e8 una lista di 1117 nomi, che fu conservata da uno dei sopravvissuti. L'ultima lista invece, risale al 18 aprile 1945, e contiene 801 nomi.\nQuesta fu ritrovata per caso nel 1999, in una valigia che lo stesso imprenditore dimentic\u00f2 nella casa di una coppia di amici a Stoccarda, per passare poi nelle mani dei collezionisti californiani Gary Zimet ed Eric Garin.\nNel 2009, fu esposta anche la copia-carbone della stessa, presso la biblioteca di Sydney, in Australia, precedentemente recuperata da Thomas Keneally. Con la fama che ottenne la storia negli anni pi\u00f9 recenti, la battitura originale fu messa in vendita all'asta su eBay nel luglio 2013 con una base di ben tre milioni di dollari."}
{"id": "11431", "revid": "124037360", "url": "https://it.wikipedia.org/wiki?curid=11431", "title": "Giorgio Bassani", "text": "Biografia.\nI primi anni a Ferrara.\nBassani nacque a Bologna il 4 marzo 1916 da una benestante famiglia ebraica originaria di Ferrara, figlio di Angelo Enrico Bassani (1885-1948), presidente della S.P.A.L. tra il 1921 e il 1924, e di Dora Minerbi (1883-1987). Fratello di Paolo e Jenny, trascorse l'infanzia e l'adolescenza a Ferrara. Alle scuole elementari per tre anni condivise il banco con Lanfranco Caretti. Nel 1926 venne ammesso al Regio Liceo Ginnasio \"L. Ariosto\" dove frequent\u00f2 i cinque anni del ginnasio e i tre del liceo e dove, nel 1934, consegu\u00ec la maturit\u00e0. Nell'archivio storico del liceo sono conservati numerosi documenti che riguardano il giovane Bassani negli anni della sua formazione e alcuni, in fotocopia, accompagnati da fotografie dell'epoca, sono esposti nell'atrio a lui dedicato presso la sede dello stesso liceo.\nIn anni giovanili mostr\u00f2 un vivo interesse per la musica, ma presto rinunci\u00f2 a questa passione per dedicarsi alla letteratura. Un'altra passione che l'accompagn\u00f2 tutta la vita fu il tennis. Nel 1935 si iscrisse alla Facolt\u00e0 di Lettere dell'Universit\u00e0 di Bologna, che frequent\u00f2 da pendolare e dove si laure\u00f2 nel 1939 con una tesi su Niccol\u00f2 Tommaseo, discussa con Carlo Calcaterra: occorre a tal proposito notare che le leggi razziali emanate nel 1938, nel vietare ai c.d. \"appartenenti alla razza ebraica\" di iscriversi per la prima volta all'universit\u00e0, prevedevano che gli studenti gi\u00e0 iscritti all'universit\u00e0, \"appartenenti alla razza ebraica\", potessero essere autorizzati a continuare gli studi fino al conseguimento della laurea. Nel 1937 aveva preso parte ai Littoriali della cultura a Napoli. Negli anni di studio fu amico di Attilio Bertolucci, cominci\u00f2 ad ammirare la pittura di Giorgio Morandi e inizi\u00f2 ad amare i saggi sull'arte di Roberto Longhi. In quegli anni conobbe pure, tra gli altri, Giuseppe Dess\u00ec, Claudio Varese, Carlo Ludovico Ragghianti e Augusto Frassineti.\nNel 1940 usc\u00ec la sua prima opera \"Una citt\u00e0 di pianura\", che pubblic\u00f2 sotto lo pseudonimo di Giacomo Marchi (il nome \u00e8 quello dello zio Giacomo Minerbi, fratello di Dora, mentre il cognome \u00e8 della nonna materna cattolica Emma Marchi). Insegn\u00f2 Italiano e Storia agli studenti ebrei espulsi dalle scuole pubbliche nella scuola ebraica di via Vignatagliata, e divenne attivista politico clandestino. Come antifascista venne rinchiuso, nel 1943, per alcuni mesi, nella prigione cittadina di via Piangipane. Liberato, spos\u00f2 Valeria Sinigallia, entr\u00f2 in clandestinit\u00e0 e lasci\u00f2 Ferrara, prima per Firenze e, subito dopo, per Roma, dove trascorse il resto della vita come scrittore e uomo pubblico.\nLo scrittore.\nNel 1945 pubblic\u00f2 le poesie \"Storie dei poveri amanti e altri versi\", mentre nel 1947 scrisse una seconda raccolta di versi \"Te lucis ante\". Nel 1948 Marguerite Caetani, che fond\u00f2 e cur\u00f2 la pubblicazione della rivista letteraria \"Botteghe Oscure\", invit\u00f2 Bassani a redigerla. Al 1953 risale \"La passeggiata prima di cena\", al 1955 \"Gli ultimi anni di Clelia Trotti\". Lo stesso anno divent\u00f2 anche redattore della rivista \"Paragone\", fondata nel 1950 da Roberto Longhi e Anna Banti, nella cui redazione conobbe, tra gli altri, Pier Paolo Pasolini.\nSu \"Botteghe Oscure\" fece conoscere agli italiani produzioni letterarie tra le pi\u00f9 diverse, pubblicando autori come Dylan Thomas, Ren\u00e9 Char, Roger Caillois, Henri Michaux, Georges Bataille, Maurice Blanchot, Robert Graves, Wystan Hugh Auden, Antonin Artaud e Truman Capote, e contribu\u00ec a diffondere le opere di Mario Soldati, Carlo Cassola, Giorgio Caproni e Italo Calvino, oltre agli amici Bertolucci e Pasolini. Intanto nacquero i figli Paola (nel 1945) ed Enrico (nel 1949) e inizi\u00f2 a collaborare a sceneggiature di film di Mario Soldati, Michelangelo Antonioni, Alessandro Blasetti e Luigi Zampa.\nTra il 1951 e il 1954 insegn\u00f2 alla Scuola d'Arte \"Juana Romani\" di Velletri.\nLa fama.\nFrequent\u00f2 il mondo intellettuale, sia a Roma che altrove, conobbe il critico Niccol\u00f2 Gallo e venne in contatto con la redazione di \"Officina\" (fondata da Pasolini con altri bolognesi). Nel 1955 fond\u00f2 l'associazione Italia Nostra. Nel 1956 pubblic\u00f2 le \"Cinque storie ferraresi\", con le quali vinse il Premio Strega. Nel 1957 divenne docente di storia del teatro all'Accademia nazionale d'arte drammatica \"Silvio D'Amico\", incarico che mantenne sino al 1967. Nel 1958 pubblic\u00f2 \"Gli occhiali d'oro\" incentrato sul tema dell'omosessualit\u00e0 quale motivo di emarginazione.\nIn qualit\u00e0 di consulente e direttore editoriale della Feltrinelli, Bassani riusc\u00ec a far pubblicare \"Il Gattopardo\" di Giuseppe Tomasi di Lampedusa e aiut\u00f2 diversi altri, come Manlio Cancogni, Antonio Delfini e Franco Fortini. Tra gli stranieri aiut\u00f2 a divulgare Jorge Luis Borges, Edward Morgan Forster, Ford Madox Ford, Karen Blixen e soprattutto Boris Pasternak il cui \"Il dottor \u017divago\" fu un'anteprima mondiale e un grande successo di vendite. Nel 1960 pubblic\u00f2 \"Una notte del '43\" in \"Le storie ferraresi\", che raccoglie il meglio della sua produzione narrativa (ma chiuse \"Botteghe Oscure\", sul cui ultimo numero scrisse un \"Congedo\"). Collabor\u00f2 con le pi\u00f9 prestigiose riviste e con alcune testate giornalistiche di alto livello: \"Approdo\", \"La Fiera Letteraria\", \"Letteratura\", \"Nuovi Argomenti\", \"Il Mondo\", \"Officina\", \"Corriere della Sera\".\nContinu\u00f2 inoltre come sceneggiatore con Luchino Visconti e Luis Trenker, mentre Florestano Vancini decise di portare sullo schermo \"La lunga notte del '43\". \nNel 1962 egli ottenne il suo massimo successo editoriale, con la pubblicazione del romanzo di formazione \"Il giardino dei Finzi-Contini\", scritto in parte all'Hotel Le Najadi di Santa Marinella, nel giardino di Ninfa e a Roma, lontano cio\u00e8 dalla sua Ferrara. L'opera rappresenta la pi\u00f9 completa espressione del suo mondo, dal piano formale e stilistico all'esperienza morale, intellettuale e politica. \nBassani racconta sul filo della memoria la realt\u00e0 della ricca borghesia ebraica a Ferrara durante il fascismo, partendo dalla sua esperienza personale e mediata dalla sua visione poetica, modificando nomi e luoghi ma mantenendo inalterato il clima che si viveva nella citt\u00e0 estense in quel periodo, culminato con le leggi razziali. \nVittorio De Sica ne far\u00e0 un film dal quale per\u00f2 Bassani terr\u00e0 sempre le distanze (chiese e ottenne infatti che venisse tolto il suo nome dai titoli di coda del film).\nLa maturit\u00e0.\nNel 1963 si amareggi\u00f2 per gli attacchi del Gruppo 63 e, a seguito della pubblicazione di \"Fratelli d'Italia\" di Alberto Arbasino, a cui aveva consigliato una revisione, ma che Giangiacomo Feltrinelli fece uscire presso un'altra collana, lasci\u00f2 la casa editrice. Nel 1964 usc\u00ec \"Dietro la porta\" (e in francese, presso Gallimard, \"Les lunettes d'or et autres histoires de Ferrare\" che apr\u00ec la lunga serie di traduzioni all'estero delle sue opere). Fu vicepresidente della RAI (incarico che lasci\u00f2 dopo un solo anno) e dal 1965 presidente di Italia Nostra. Intanto si allontan\u00f2 dal PSI per avvicinarsi ai repubblicani di Ugo La Malfa, amico di vecchia data.\nNel 1966 venne scelto come presidente della giuria della Mostra internazionale d'arte cinematografica di Venezia. L'anno dopo acquist\u00f2 una casa al mare a Maratea e dal 1968, per una quindicina di anni, vi trascorse le estati. Molte delle sue poesie raccolte in \"Epitaffio (1974)\" e \"In gran segreto (1978)\" prendono spunto da Maratea e dal retroterra lucano e sono ispirate da Anne-Marie Stehlein, americana d'origine che viveva a Parigi, con cui Bassani aveva avuto un'intensa relazione amorosa. Pubblic\u00f2 \"L'airone\" (1968), \"L'odore del fieno\" (1972), \"Dentro le mura\" (1973, riscrittura delle storie ferraresi), fino a \"Il romanzo di Ferrara\" (1974, nel 1980 nella sua versione definitiva).\nIntanto nel 1971 venne nominato dalla Repubblica Francese cavaliere dell'ordine della Legion d'onore e tenne lezioni in qualche universit\u00e0 statunitense e canadese. Nel 1978 conobbe l'americana Portia Prebys, con la quale convisse dal 1991 al 2000, anno della sua morte. Nel 1982 pubblic\u00f2 la raccolta di tutte le sue poesie in \"In rima e senza\" e nel 1984 la raccolta di tutti i suoi saggi e le sue riflessioni critiche in \"Di l\u00e0 dal cuore\". Altre pubblicazioni sono \"Storie dei poveri amanti e altri versi\" (1945), \"Un'altra libert\u00e0\" (1951), \"Le parole preparate\" (1967), \"In gran segreto\" (1978).\nNel 1987 usc\u00ec \"Gli occhiali d'oro\", film diretto da Giuliano Montaldo. Nel 1998 le sue opere vennero raccolte in un volume della collana I Meridiani di Mondadori. Mor\u00ec a Roma il 13 aprile 2000 dopo un lungo periodo di malattia. \u00c8 sepolto, per sua esplicita volont\u00e0 testamentaria, a Ferrara, nel cimitero ebraico di via delle Vigne, a ridosso di quelle mura di cui egli stesso, come presidente di \"Italia Nostra\", promosse il restauro.\nLa memoria.\nDove Bassani ha immaginato la tomba dei Finzi-Contini, nel cimitero ebraico nel quale riposa, il comune di Ferrara ha voluto ricordarlo con un monumento, frutto della collaborazione fra l'architetto Piero Sartogo e lo scultore Arnaldo Pomodoro. Sempre a Ferrara gli \u00e8 stata intitolata la Biblioteca comunale del Barco ed il parco urbano a nord della citt\u00e0. La Fondazione Giorgio Bassani, fondata con decreto prefettizio nel 2002 ha la sua sede nella Casa di Ludovico Ariosto, via Ariosto 67 e a Codigoro, nella Biblioteca comunale a lui dedicata. Infine in alcuni ambienti di Casa Minerbi-Del Sale a Ferrara \u00e8 stato istituito il Centro di Studi Bassaniani.\nNel 2012 gli \u00e8 stata dedicata una via a Bologna.\nFilmografia.\nBassani ha doppiato Orson Welles, il \"regista nella finzione\" nel film \"La ricotta\", episodio diretto da Pier Paolo Pasolini del film \"Ro.Go.Pa.G.\" (1963)."}
{"id": "11433", "revid": "766075", "url": "https://it.wikipedia.org/wiki?curid=11433", "title": "Nntp", "text": ""}
{"id": "11434", "revid": "1396213", "url": "https://it.wikipedia.org/wiki?curid=11434", "title": "Il Signore degli Anelli - Il ritorno del re", "text": "Il Signore degli Anelli - Il ritorno del re (\"The Lord of the Rings: The Return of the King\") \u00e8 un film colossal del 2003 diretto da Peter Jackson.\nTratto dall'omonima terza e ultima parte del romanzo di J. R. R. Tolkien \"Il Signore degli Anelli\". Il film, preceduto da \"Il Signore degli Anelli - La Compagnia dell'Anello\" e \"Il Signore degli Anelli - Le due torri\", conclude la trilogia cinematografica de \"Il Signore degli Anelli\".\nIl film ha ottenuto un notevole successo di critica, pubblico e incassi, e si \u00e8 aggiudicato numerosi premi cinematografici, tra cui 11 premi Oscar, diventando il film pi\u00f9 premiato di sempre insieme a \"Ben-Hur\" e \"Titanic\" e il primo film di genere fantasy ad aver vinto l'Oscar al miglior film. Con questo capitolo, inoltre, la saga risulta la pi\u00f9 vittoriosa della storia con 17 statuette.\nTrama.\nDue hobbit, Sm\u00e9agol e D\u00e9agol, stanno pescando. All'amo di D\u00e9agol abbocca un pesce molto grande che trascina l'hobbit in acqua. Il pesce riesce a scappare, ma l'hobbit \u00e8 attratto da un bagliore sul fondo, che si rivela essere l'Unico Anello. Quando D\u00e9agol torna a riva con l'Anello, Sm\u00e9agol lo vede, ne desidera fortemente il possesso e glielo chiede come regalo di compleanno, ma D\u00e9agol si rifiuta. Nasce cos\u00ec uno scontro che sfocia nella morte di D\u00e9agol. Divenuto il Portatore dell'Anello, Sm\u00e9agol \u00e8 lentamente consumato e trasformato dal potere oscuro dell'oggetto e, rintanatosi a vivere nelle profondit\u00e0 della terra, diviene in seguito Gollum.\nNel presente, Gandalf, Th\u00e9oden, Aragorn, Gimli, Legolas ed \u00c9omer si recano a Isengard e incontrano Merry e Pipino, i quali narrano loro il trionfo di Barbalbero e degli Ent su Saruman che, ormai a corto di poteri, \u00e8 rinchiuso nella torre di Orthanc. Subito dopo Pipino trova il Palant\u00edr e lo prende, ma Gandalf glielo toglie di mano. Il gruppo torna a Edoras; Pipino, mentre tutti dormono, prende in mano il Palant\u00edr, attirando cos\u00ec su di s\u00e9 l'occhio di Sauron. Fermato in extremis, riferisce a Gandalf quanto ha visto; lo Stregone Bianco e Pipino, cos\u00ec, partono per Gondor. Arrivato a Minas Tirith, Gandalf cerca di convincere il sovrintendente di Gondor, Denethor, a prepararsi per l'attacco di Sauron, ma questi, sconvolto dalla morte del figlio Boromir, ha perso ormai il lume della ragione. Nel frattempo, Frodo, Sam e Gollum arrivano a Minas Morgul, dove vedono uscire un grande esercito comandato dal Re stregone di Angmar. Mentre salgono le ripide scale di roccia che portano a Cirith Ungol, Gollum fa credere a Frodo, sconvolto dalla fatica e debilitato dall'Anello, che Sam voglia impadronirsi del potente oggetto; Frodo, quindi, dice a Sam di andarsene. Nel frattempo, Aragorn convince re Th\u00e9oden ad accorrere in aiuto di Gondor; viene, quindi, radunato un esercito di 6000 Rohirrim. Su suggerimento di Elrond, Aragorn, con Gimli e Legolas, attraversa i Sentieri dei Morti, infestati da un antico popolo che avrebbe dovuto aiutare Isildur e che, non avendo mantenuto la promessa, potr\u00e0 trovare pace solo dopo aver aiutato il suo erede, cio\u00e8 Aragorn.\nFaramir, posto a difesa di Osgiliath, subisce un violento attacco da parte degli orchi comandati da Gothmog e coadiuvati dai Nazg\u00fbl, che lo costringono a ritirarsi assieme ai suoi pochi uomini. Tornato a Minas Tirith, il capitano di Gondor \u00e8 incolpato da suo padre Denethor della perdita di Osgiliath, ed \u00e8 obbligato a un folle contrattacco per poterla riconquistare. Faramir riesce a salvarsi, ma \u00e8 gravemente ferito e Denethor, ormai impazzito di dolore, quando vede l'esercito di Sauron in arrivo, decide di suicidarsi insieme al figlio e ordina ai servi di preparare un rogo. Frodo, nel frattempo, entra a Cirith Ungol dove, tradito da Gollum, \u00e8 assalito da Shelob, un immenso ragno discendente da Ungoliant. Sam, accortosi del tradimento di Gollum, torna indietro ad aiutare l'amico, sconfiggendo Shelob, ma \u00e8 costretto a prendere l'Anello da Frodo, apparentemente morto. La difesa di Minas Tirith \u00e8 organizzata da Gandalf, ma la superiorit\u00e0 numerica degli orchi \u00e8 schiacciante e il cancello della citt\u00e0 viene abbattuto. Gandalf, avvertito da Pipino, raggiunge Faramir sulla sommit\u00e0 della cittadella, per salvarlo dalla pazzia di Denethor. Lo stregone riesce a salvare Faramir ma, a seguito della colluttazione, Denethor prende fuoco e si getta dalla rupe che sovrasta la citt\u00e0. Gli orchi, intanto, avanzano all'interno di Minas Tirith, ma all'alba giungono sul campo i cavalieri di Rohan che, con una carica travolgente, sbaragliano le file del nemico. A questo punto, per\u00f2, Sauron fa entrare in scena gli enormi olifanti, che creano disordine e scompiglio tra i difensori.\nL'arrivo di Aragorn, Legolas, Gimli e l'esercito dei morti, conclude la battaglia a favore di Gondor e Rohan. Th\u00e9oden, per\u00f2, resta gravemente ferito nello scontro con il Re stregone che \u00c9owyn, poco prima della morte dello zio, riesce a uccidere con l'aiuto di Merry. Sconfitto l'esercito di Sauron, non resta che marciare verso Mordor, in modo da attirare su di loro l'attenzione di Sauron, distraendolo cos\u00ec da Frodo, il quale pu\u00f2 recarsi all'interno del Monte Fato per distruggere l'Anello. Frodo, intanto, ancora vivo dopo l'attacco di Shelob, \u00e8 catturato dagli orchi, ma, dopo essere stato salvato da Sam, recupera l'Anello e riprende il viaggio insieme al fedele amico. Arrivati alle pendici del Monte Fato, per\u00f2, i due hobbit si scontrano nuovamente con Gollum e, mentre Sam combatte, Frodo entra nella voragine del vulcano per gettare l'Anello. Arrivato al momento cruciale, per\u00f2, l'hobbit cede alla sua corruzione e lo indossa, rivelando cos\u00ec la sua posizione a Sauron, che invia immediatamente i Nazg\u00fbl contro di lui. Prima di loro, per\u00f2, arriva Gollum che, con un morso, strappa il dito con l'Anello a Frodo e, durante la colluttazione che segue, cade nella lava trascinando con s\u00e9 l'Unico Anello, che cos\u00ec \u00e8 finalmente distrutto. Barad-d\u00fbr, cos\u00ec, crolla, l'esercito di Mordor viene spazzato via e lo spirito di Sauron \u00e8 sconfitto definitivamente.\nFrodo e Sam sono tratti in salvo dalle Aquile, arrivate in loro soccorso grazie a Gandalf, che li portano a Gondor, dove si ricongiungono con il resto della Compagnia. Tempo dopo, a Minas Tirith, si celebrano l'incoronazione di Aragorn come re di Gondor e il suo matrimonio con Arwen, figlia di Elrond. Gli hobbit tornano nella Contea e, pochi anni dopo, Frodo decide di partire insieme a Bilbo, Gandalf e gli ultimi elfi rimasti (tra cui Elrond, Celeborn e Galadriel) verso Valinor, chiudendo cos\u00ec la Terza Era della Terra di Mezzo.\nProduzione.\nGran parte delle riprese de \"Il ritorno del Re\" sono state girate nel 2001 e terminate agli inizi del 2002. La post-produzione del film \u00e8 durata quasi due anni ed \u00e8 terminata solo nel mese di novembre 2003, un mese prima del debutto nelle sale com'era successo per il secondo film.\nL'ultimo giorno di riprese del terzo film, a casa di Peter Jackson fu filmata un'espressione facciale di Andy Serkis (l'attore che interpreta Gollum). Il video fu inviato alla Weta, dove i tecnici decisero di incorporare l'espressione nel personaggio, precisamente nella scena in cui Gollum capisce che Frodo \u00e8 intenzionato a distruggere l'anello. Peter Jackson \u00e8 presente, in ogni episodio della trilogia, come cameo. Nel terzo episodio ricopre la parte di un pirata, ucciso dalla freccia di Legolas; tale scena \u00e8, tuttavia, presente solo nell'edizione estesa del film.\nCome per il Fosso di Helm nel secondo film, la citt\u00e0 di Minas Tirith nel terzo film \u00e8 una fedele ricostruzione alta circa 90 centimetri. Anche qui per le vicende che si svolgono dentro di essa, le scene sono state girate su dei set esterni e in seguito i personaggi e i combattimenti (questi ultimi girati in set attrezzati con la tecnologia \"green screen\") sono stati inseriti nell'omonima ricostruzione con la tecnica digitale.\nScene eliminate.\nScene eliminate dal montaggio cinematografico e aggiunte nell'edizione estesa:\nDistribuzione.\nIl film \u00e8 uscito nelle sale negli Stati Uniti il 17 dicembre 2003, in Italia il 22 gennaio 2004.\nIn occasione dell'uscita del terzo e conclusivo film della saga, in molte sale italiane \u00e8 stata fatta la cosiddetta \"maratona\" dei tre film, con proiezioni dalle 14.00 per arrivare a mezzanotte circa, ora d'inizio dell'ultimo capitolo della trilogia.\nEdizione italiana.\nLa direzione del doppiaggio e i dialoghi italiani sono stati curati da Francesco Vairano.\nEdizioni home video.\nIl film \u00e8 stato pubblicato dalla New Line Cinema in DVD e in produzione limitata in VHS nel maggio 2004. In DVD \u00e8 stato pubblicato in edizione Widescreen, con 9 minuti in meno rispetto alla versione cinematografica, poich\u00e9 sono stati effettuati alcuni tagli di regia esclusivamente nei titoli di coda. La seconda edizione \u00e8 la versione estesa del film, che consta di quasi un'ora in pi\u00f9 rispetto a quella cinematografica ed \u00e8 uscita nella primavera 2005. Il film in versione estesa contiene nuove scene inedite ed \u00e8 diviso in due tempi su due dischi per un totale di quattro (gli altri due contengono extra). La versione cinematografica Blu-ray del film \u00e8 uscita negli Stati Uniti il 14 settembre 2010, mentre la versione estesa \u00e8 uscita il 28 giugno 2011. Sebbene non contenga scene inedite, l'edizione estesa in alta definizione dura ulteriori undici minuti in pi\u00f9 rispetto all'edizione estesa in DVD. Essa include nei titoli di coda anche i nomi di tutti membri dei pi\u00f9 noti fans club internazionali dedicati della Terra di Mezzo, che hanno partecipato all'iniziativa di diventare \"produttori associati accreditati\" per la pubblicazione in Blu-ray della trilogia in edizione estesa. Questa iniziativa \u00e8 stata lanciata dalla Warner Bros. nel 2010. Il 1\u00ba dicembre 2020 \u00e8 uscito il cofanetto in Blu-ray 4K, con un nuovo scan 4K nativo delle pellicole originali, con tutti e tre i film in altrettante \"steelbook\" dove sono incluse sia la versione cinematografica (un disco) che estesa (divisa in due dischi).\nColonna sonora.\nLa colonna sonora originale per Il ritorno del re \u00e8 stata pubblicata il 25 novembre 2003. Il suo brano di chiusura \"Into the West\" \u00e8 stato eseguito da Annie Lennox e ha vinto nel 2004 l'Oscar alla migliore canzone.\nI brani \"Twilight and Shadow\", \"The End of All Things\" e \"The Return of the King\" sono cantati da Ren\u00e9e Fleming ed i brani \"The Black Gate Opens\", \"The Return of the King\" e \"The Grey Havens\" vedono la partecipazione di Sir James Galway.\nL'album raggiunge la prima posizione in Irlanda, la quinta nella \u00d63 Austria Top 40 e nella Suomen virallinen lista, l'ottava nelle Magyar Hangfelv\u00e9tel-kiad\u00f3k Sz\u00f6vets\u00e9ge e Schweizer Hitparade, la nona nella The Official NZ Music Charts e la decima nelle Offizielle Deutsche Charts rimanendo in classifica 19 settimane ed Ultratop rimanendo in classifica 27 settimane vincendo 2 dischi d'oro.\nAccoglienza.\nIncassi.\nIl terzo e conclusivo film della saga di J. R. R. Tolkien \u00e8 record d'incassi a tal punto da finire sul Guinness dei Primati, infatti, a fronte di un budget di produzione di soli 94 milioni di dollari, ha ottenuto un incasso mondiale di , entrando cos\u00ec nella storia dei film che hanno incassato maggiormente. In Nord America ha incassato , nel resto del mondo ha incassato e in Italia, invece, ha incassato .\nIl film \u00e8 il maggior incasso mondiale del 2003, ed \u00e8 stato il secondo film con maggiori incassi nella storia del cinema dietro a \"Titanic\" (al 2022 \u00e8 al 25\u00ba posto nella classifica); inoltre \u00e8 il maggior incasso della New Line Cinema e il pi\u00f9 grande successo finanziario per Time Warner.\nCritica.\nIl film \u00e8 stato accolto molto positivamente dalla critica cinematografica. Sull'aggregatore di recensioni Rotten Tomatoes ha un indice di gradimento del 93% basato su 275 recensioni, con un punteggio medio di 8,7 su 10. Su Metacritic ha un punteggio medio di 94 su 100 basato su 41 recensioni.\nRiconoscimenti.\nL'ultimo capitolo della trilogia vinse undici Premi Oscar su undici candidature, eguagliando il record di \"Titanic\" e \"Ben-Hur\", ma non ha ricevuto candidature per le categorie relative agli attori."}
{"id": "11435", "revid": "110157", "url": "https://it.wikipedia.org/wiki?curid=11435", "title": "Network News Transfer Protocol", "text": "Il Network News Transfer Protocol, spesso abbreviato come NNTP, \u00e8 il protocollo usato dal servizio internet Usenet, la cui applicazione comune sono i cosiddetti Newsgroup. \u00c8 un protocollo di livello applicativo basato su stringhe di testo mandate su canali TCP ASCII a 7 bit.\n\u00c8 usato principalmente nei software sviluppati per i server, per gestire il trasferimento degli articoli tra di loro, ed \u00e8 anche alla base del protocollo NNRP \"(Network News Reader Protocol)\", utilizzato dai software dei client per connettersi ai server.\nStoria.\nBrian Kantor dell'Universit\u00e0 della California (San Diego) e Phil Lapsley dell'Universit\u00e0 di Berkeley hanno completato le specifiche per il protocollo NNTP nel marzo del 1986, pubblicate nella RFC \"(Request For Comments)\" 977.\nAltri contributi arrivarono da Stan Barber del Baylor College of Medicine ed Erik Fair della Apple Computer.\nUsenet era originariamente progettata intorno ad una rete UUCP, con la maggior parte del post trasferito attraverso collegamenti telefonici diretti.\nNNTP in pratica si basa su di protocollo SMTP ridotto, adattato per permettere la lettura dei newsgroup.\nLa porta TCP riservata al protocollo NNTP \u00e8 la 119.\nQuando un client si collega attraverso SSL/TLS, la porta di default diventa la 563. In questo caso si pu\u00f2 parlare di NNTPS.\nNNTP rimane tuttora molto diffuso. Proprio per questa ragione nell'ottobre 2006 \u00e8 stato pubblicato un aggiornamento presente in RFC 3977.\nAnche il protocollo IMAP pu\u00f2 essere usato per leggere i newsgroup.\nIn sintesi Usenet \u00e8 una rete mondiale formata da moltissimi server intercomunicanti tra loro che raccolgono informazione e fanno uno scambio, Network News Transfer Protocol (NNTP). Il Network News Reader Protocol (NNRP) \u00e8 il protocollo utilizzato per l'accesso ai server Usenet, detti comunemente newsserver, da parte dei client utilizzati per accedere ai newsgroup."}
{"id": "11436", "revid": "116459601", "url": "https://it.wikipedia.org/wiki?curid=11436", "title": "Analisi di Fourier", "text": "In analisi matematica, l'analisi di Fourier, nota anche come analisi armonica, \u00e8 una branca di ricerca che ha preso avvio dalle ricerche di Jean Baptiste Joseph Fourier che, nei primi anni dell'Ottocento, riusc\u00ec a dimostrare matematicamente come una qualunque funzione periodica poteva essere scomposta in una somma di infinite \"opportune\" funzioni o componenti sinusoidali (seno e coseno) dette \"armoniche\". Da tale constatazione nasce dunque l'idea di scomporre funzioni complicate in una serie di funzioni, nota come serie di Fourier, rendendone l'analisi pi\u00f9 semplice e vantaggiosa. Dal concetto matematico di serie di Fourier discende anche la nozione di trasformata di Fourier ed il relativo concetto associato di dominio della frequenza."}
{"id": "11437", "revid": "767487", "url": "https://it.wikipedia.org/wiki?curid=11437", "title": "Webmaster", "text": "Webmaster (o Web Master), termine inglese usato anche nella lingua italiana, indica generalmente colui che amministra e gestisce un sito web dopo la sua pubblicazione on-line, occupandosi del suo corretto funzionamento, della risoluzione di eventuali problematiche tecniche, della scelta e rinnovo dell'hosting e dei servizi annessi al sito web. In alcuni casi, soprattutto in passato, il termine Web Master pu\u00f2 assumere un significato anche pi\u00f9 generale indicando il progettista (Web Designer), lo sviluppatore (Web Developer), colui che cura il posizionamento (SEO Specialist) o studia il mercato e sviluppa i rapporti commerciali tramite il web (Web Marketer)\nDescrizione.\nAmbiti di lavoro.\nLa figura, nata con lo svilupparsi del World Wide Web, pu\u00f2 assumere connotazioni e mansioni specifiche a seconda della dimensione del sito web e delle specializzazioni tecniche in possesso.\nCompetenze.\nLa \"figura professionale\", a differenza di quella dilettantistica/amatoriale, dovrebbe avocare a s\u00e9 una serie di conoscenze quali la struttura generale del web, la conoscenza degli standard di qualit\u00e0 emanati dal W3C (\"World Wide Web Consortium\") e di uno o pi\u00f9 linguaggi di programmazione, la stesura di documenti accessibili, la progettazione contenutistica accessibile, il funzionamento generale dei motori di ricerca e dei sistemi di Information Retrieval (IR), oltre ad una buona conoscenza generale del settore informatico.\nIl \"webmaster\", di norma, gestisce lo sviluppo delle applicazioni sia client, che server, assumendo la responsabilit\u00e0 della progettazione e della messa online. Segue il processo di sviluppo in tutte le fasi (analisi, progettazione, implementazione, test).\nLa figura, di nascita relativamente recente, tende ad evolversi con l'evolversi del web: da un lato l'esistenza di strumenti software di tipo WYSIWYG (\"What You See Is What You Get\", ci\u00f2 che vedi \u00e8 ci\u00f2 che hai) rende attualmente possibile anche a persone dotate di scarse conoscenze informatiche la creazione di semplici pagine web (spesso poco rispondenti agli standard internazionali); dall'altro la gestione completa di un web server comporta la conoscenza di aspetti tecnici che vanno oltre le conoscenze di un tipico webmaster e richiedono la presenza di un amministratore di sistema.\nNumerose sono le associazioni che a livello mondiale raggruppano i professionisti del settore."}
{"id": "11438", "revid": "1996533", "url": "https://it.wikipedia.org/wiki?curid=11438", "title": "Erwin Rommel", "text": "Di origine sveva, dimostr\u00f2 ottime doti di comando gi\u00e0 nella prima guerra mondiale dove guidava un plotone di fanteria con il grado di tenente, ricevette la pi\u00f9 alta decorazione al valore dell'Impero tedesco, la Pour le M\u00e9rite, per i risultati raggiunti con il suo reparto di truppe da montagna durante la battaglia di Caporetto nel 1917. \nNel corso della seconda guerra mondiale Rommel si distinse alla guida di una Panzer-Division durante la campagna di Francia nel 1940 e quindi, godendo della piena fiducia di Adolf Hitler, assunse il comando dell'Afrikakorps tedesco in Nordafrica dove per quasi due anni dimostr\u00f2 grande abilit\u00e0 tattica, infliggendo una serie di sconfitte alle truppe britanniche grazie alla sua capacit\u00e0 nella conduzione di agili e spericolate manovre con i mezzi corazzati nel deserto, ma al contempo evidenziando i suoi grossi limiti strategici e operazionali che compromisero non poco la conduzione della guerra dell'Asse in Nordafrica. Promosso al grado di feldmaresciallo, stimato dai suoi soldati e temuto dai nemici, divenne un personaggio di rilievo internazionale e uno dei beniamini della propaganda tedesca, che esalt\u00f2 in modo esponenziale la sua immagine e lo fece conoscere con il soprannome di \"La volpe del deserto\" (\"W\u00fcstenfuchs\").\nTornato dall'Africa nel marzo 1943, diresse, dopo l'armistizio dell'8 settembre seguente, l'occupazione dell'Italia settentrionale (operazione Achse); quindi gli venne assegnato nel 1944 il comando delle difese del Vallo Atlantico, con il compito di fermare la prevista offensiva alleata in Occidente. Nonostante il suo impegno e le sue capacit\u00e0, commise il pesante errore di andare in licenza durante le settimane cruciali in previsione dello sbarco alleato - che di fatto lo sorpresero mentre era a casa dalla moglie - mentre durante la prima parte della battaglia di Normandia non riusc\u00ec a impedire l'avanzata degli Alleati; ferito seriamente da aerei nemici fu richiamato in patria per convalescenza. Il feldmaresciallo Rommel era ormai da tempo cosciente dell'inevitabile sconfitta della Germania, e a causa di qualche sporadico contatto con alcuni dei cospiratori del 22 luglio, cadde in disgrazia presso Hitler, nonostante non fosse affatto coinvolto nell'attentato e anzi, i suoi scritti rivelano che disapprovasse qualunque tentativo di sovvertire l'ordine costituito in Germania. In considerazione della sua popolarit\u00e0, la Gestapo gli propose che se si fosse suicidato la sua famiglia sarebbe stata risparmiata. Ufficialmente fu dichiarato morto a causa delle ferite di guerra e gli fu attribuito un funerale di Stato.\nGiovent\u00f9.\nRommel nacque a Heidenheim, a circa 50\u00a0km da Ulma, nel Regno di W\u00fcrttemberg. Fu il terzo di cinque figli (aveva tre fratelli, Manfred morto giovanissimo, Karl e Gerhard e una sorella, Helene). Suo padre, Erwin Rommel \"senior\", era professore di matematica presso la scuola di Aalen; sua madre, Helene von Luz, era figlia del presidente del governo del W\u00fcrttemberg.\nPi\u00f9 tardi, nel rievocare la sua infanzia, Rommel la descriver\u00e0 come uno dei periodi pi\u00f9 felici della sua vita. Sua sorella Helene dir\u00e0 di lui che era un bambino dolce e molto attaccato alla madre.\nRommel voleva diventare ingegnere: il suo precoce ingegno si manifest\u00f2 quando, all'et\u00e0 di quattordici anni, facendosi aiutare da un amico, costru\u00ec un aliante in dimensioni reali che riusciva a volare per brevi tratti ed \u00e8 possibile che Rommel volesse seguire l'amico nel cercare lavoro presso la Luftschiffbau Zeppelin di Friedrichshafen. Invece, secondo i voleri del padre, si arruol\u00f2 nel locale 124\u00ba Reggimento di Fanteria come ufficiale cadetto, nel 1910. Due anni dopo venne nominato tenente. Nel 1911, come cadetto a Danzica, Rommel conobbe la sua futura moglie, Lucia Maria Mollin, detta 'Lucie', nata a Danzica il 6 giugno 1894 da immigrati italiani del coneglianese veneto, che spos\u00f2 nel 1916. Nel 1928 ebbero un figlio, Manfred Rommel (che sarebbe stato eletto per tre volte sindaco di Stoccarda dal 1974 al 1996). Gli studiosi Bierman e Smith sostengono che Rommel ebbe anche una relazione con Walburga Stemmer, nel 1912, e che dalla storia nacque una figlia di nome Gertrud.\nPrima guerra mondiale.\nCon lo scoppio della prima guerra mondiale, nell'agosto del 1914 il tenente Rommel fu impiegato sul fronte occidentale nell'offensiva condotta dall'esercito tedesco contro le armate congiunte francesi e britanniche. Il 22 agosto si distinse conducendo il suo plotone alla conquista del villaggio belga di Bleid, sorprendendo le truppe nemiche che vi sostavano. Rommel si guadagn\u00f2 la sua prima decorazione il 24 settembre, quando fu insignito della Croce di ferro di seconda classe a seguito di un attacco individuale contro cinque soldati francesi in un bosco nei dintorni di Varennes. In quell'occasione si procur\u00f2 anche la sua prima ferita di guerra alla gamba.\nRistabilitosi e rientrato al fronte nel 1915, il 29 gennaio si distinse alla guida del suo plotone, incitandolo alla conquista di quattro casematte francesi nelle Argonne, da cui fu poi costretto a ritirarsi. L'audacia individuale dimostrata nell'occasione gli guadagn\u00f2 il rispetto dei suoi uomini e gli permise di ottenere la Croce di Ferro di Prima Classe, primo ufficiale del suo reggimento ad ottenere un riconoscimento tanto prestigioso.\nGrazie a questi primi successi militari, fu nominato comandante di compagnia da montagna del \"XIII. corpo d'armata del Regio Esercito del W\u00fcrttemberg\" (\"XIII. K\u00f6niglich W\u00fcrttembergisches Armee-Korps\").\nCon i suoi uomini fu quindi inviato sul fronte transilvano e sul fronte italiano, servendo nel corpo d'\u00e9lite dell'Alpenkorps, ricevendo altre due ferite in azioni belliche.\nFu insignito della pi\u00f9 alta onorificenza militare tedesca, l'ordine Pour le M\u00e9rite, che ricevette per le capacit\u00e0 di comando dimostrate, con il grado di tenente, sul fronte italiano soprattutto durante la battaglia di Caporetto nell'autunno 1917. Alla guida del reparto di punta del battaglione da montagna del W\u00fcrttemberg, raggiunse una serie di brillanti successi impiegando con abilit\u00e0 tattiche di infiltrazione lungo le montagne e facendo prigionieri molti soldati italiani, come nel corso della battaglia di Longarone. In particolare furono i soldati del tenente Rommel che sbaragliarono le brigate italiane Arno e Salerno e conquistarono il Monte Matajur il 26 ottobre 1917.\nAl termine della campagna il reparto di Rommel aveva fatto 9.000 prigionieri e raccolto un bottino impressionante; per questi risultati venne insignito della prestigiosa medaglia al valore, la quale, nonostante gli fosse stata assegnata fin dal 10 dicembre 1917, venne da lui ricevuta verso i primi di gennaio assieme alla posta, fatto che suscit\u00f2 la sua delusione e il suo sdegno.\nPrimo dopoguerra.\nNel primo dopoguerra fu comandante di reggimento ed istruttore alla Scuola di Fanteria di Dresda (1929-1933) e all'Accademia di Guerra di Potsdam (1935-1938): i suoi diari di guerra, \"Infanterie greift an\" (\"Fanteria all'attacco\"), divennero uno dei principali libri di testo dopo essere stati pubblicati nel 1937. Nel 1938, Rommel (ora colonnello) viene nominato comandante dell'Accademia di Guerra di Wiener Neustadt. Venne trasferito dopo poco tempo e posto al comando del battaglione di protezione personale di Adolf Hitler. Venne nuovamente promosso il 22 agosto a generale di divisione poco prima dell'invasione della Polonia, con effetto retroattivo valido sin dal 1\u00ba giugno 1939.\nSeconda guerra mondiale.\nFrancia 1940.\nNel 1940 gli venne affidato il comando della \"7. Panzer-Division\", per il Fall Gelb, l'invasione della Francia. I tedeschi sfondarono nella Francia del nord (il Blitzkrieg o guerra lampo) aggirando la Linea Maginot ed avanzando sino ad arrivare sulla Manica inducendo i francesi a una ritirata che port\u00f2 alla loro resa pochi giorni pi\u00f9 tardi. Nello specifico la Panzer-Division di Rommel fu la prima divisione tedesca a superare la Mosa presso la diga di Houx e respinse il contrattacco del BEF ad Arras. La divisione comandata da Rommel ricevette inoltre il soprannome di \"Gespensterdivision\" (\"Divisione fantasma\") data la difficolt\u00e0, comune sia al comando francese che a quello tedesco, di avere un'idea specifica di dove si trovasse durante l'intera guerra.\nAfrica.\nAl termine di quell'operazione in Francia, Rommel, che si era distinto per la sua considerevole abilit\u00e0, venne nominato personalmente da Hitler comandante delle truppe tedesche in Africa.\nIl Corpo di spedizione tedesco, composto dalla 5\u00aa Leggera (poi rinominata \"21. Panzer-Division\") e successivamente dalla 15. Panzer-Division, venne inviato in Libia nel febbraio del 1941 in aiuto delle truppe italiane, formando cos\u00ec il celebre \"Deutsches Afrika Korps\". Fu proprio in Libia che Rommel conquist\u00f2 definitivamente la sua grande fama di comandante e l'appellativo di \"Volpe del deserto\".\nSpese la maggior parte del 1941 riorganizzando le sue truppe e soprattutto quelle italiane, che avevano subito una serie di sconfitte per mano dei britannici guidati dal maggior generale Richard O'Connor.\nUna prima offensiva tedesca spinse le forze britanniche fuori dalla Libia ma si ferm\u00f2 poco oltre il confine egiziano, con l'importante porto di Tobruk ancora nelle mani delle forze del Regno Unito. Nel frattempo, il generale Claude Auchinleck succedette al generale Archibald Wavell quale comandante in capo delle forze britanniche in Medio Oriente. Auchinleck lanci\u00f2 subito una grande offensiva (denominata \"Operazione Battleaxe\", Ascia di Guerra) per alleggerire la pressione su Tobruk assediata, ma ben presto la spinta di tale iniziativa si esaur\u00ec. Dopo 5 mesi, nel corso dei quali l'Ottava Armata si rinforz\u00f2 notevolmente, grazie all'Operazione Tiger, a novembre le truppe del Regno Unito attaccarono ancora (Operazione Crusader) e, dopo aver prosciugato le esigue riserve dell'Afrika Korps, Rommel si ritir\u00f2 al confine tra Tripolitania e la Cirenaica. A gennaio Rommel riprese l'iniziativa e a fine maggio cominci\u00f2 la Battaglia di Gazala.\nL'attacco tedesco e italiano, improvviso e ben coordinato, prese alla sprovvista le truppe britanniche che, nel giro di poche settimane, furono respinte oltre il confine egiziano, sulla strada verso Alessandria. L'offensiva italo-tedesca, a causa della scarsit\u00e0 dei rifornimenti, fin\u00ec per\u00f2 per esaurirsi nei pressi della piccola stazione ferroviaria di El Alamein, ad appena 150 chilometri in linea d'aria dal Cairo.\n Tuttavia i brillanti successi di Rommel spinsero il F\u00fchrer a convincere Mussolini a rimandare l'assalto a Malta e a concentrarsi sull'offensiva verso l'Egitto e il canale di Suez.\nRientrato temporaneamente in Germania, Rommel ottenne il bastone di feldmaresciallo e chiese pi\u00f9 volte l'invio di nuove truppe. Ma la Germania impegnata sul fronte russo non disponeva pi\u00f9 di riserve utilizzabili e cos\u00ec Hitler, che considerava il Medio Oriente un fronte secondario, non accolse le richieste di Rommel (fu inviata solo la 164\u00aa Divisione di supporto). Gli inglesi, al contrario, avevano provveduto a un notevolissimo rafforzamento delle loro truppe in Egitto, sapendo bene che un'ulteriore sconfitta avrebbe comportato la perdita dell'Egitto e di tutto il Medio Oriente.\nLa Prima battaglia di El Alamein venne persa da Rommel, decimato negli effettivi e con le linee di approvvigionamento troppo allungate (l'eterno problema della guerra nel deserto). I britannici, in grave difficolt\u00e0, erano per\u00f2 avvantaggiati dalla loro vicinanza alle basi di rifornimento, e disponevano di truppe fresche. Rommel cerc\u00f2 ancora di penetrare le linee nemiche durante la Battaglia di Alam Halfa, ma venne fermato definitivamente dal nuovo comandante britannico, il tenente generale Bernard Montgomery.\nCol crescere delle difficolt\u00e0 del supporto logistico a causa dell'esaurimento dei materiali, carburanti e rincalzi disponibili, nonch\u00e9 delle navi da trasporto italiane, e dell'enorme lunghezza delle linee di rifornimento terrestri per la distanza tra i porti e la linea del fronte, incapace di ottenere una maggiore disponibilit\u00e0 di risorse per la percezione dello Stato Maggiore Generale tedesco del ruolo secondario del fronte sud rispetto a quello russo, Rommel non poteva tenere la posizione di El Alamein indefinitamente.\nNonostante ci\u00f2, occorse un'altra grossa battaglia, la Seconda battaglia di El Alamein, per costringere le sue truppe alla ritirata. Fu in questa battaglia che la divisione corazzata italiana \"Ariete\" e la 185\u00aa Divisione paracadutisti \"Folgore\" diedero prova di grande coraggio, meritandosi la stima del feldmaresciallo e degli stessi avversari.\nDopo la sconfitta di El Alamein, nonostante le pressioni di Hitler e Mussolini, le truppe di Rommel non riuscirono a resistere e dovettero intraprendere un'estenuante ritirata per quasi 2000\u00a0km fino in Tunisia. L\u00ec giunti, la loro prima battaglia non fu contro l'Ottava armata britannica, ma contro il Secondo Corpo d'Armata Statunitense.\nRommel affront\u00f2 le truppe americane nella battaglia del passo di Kasserine: ottenne alcuni notevoli successi iniziali e inflisse pesanti perdite alle inesperte forze nemiche; tuttavia dovette infine ripiegare sulle posizioni di partenza a causa della complessiva netta inferiorit\u00e0 di uomini e mezzi.\nRivolgendosi ancora una volta a fronteggiare le forze britanniche, sul vecchio confine difensivo francese della linea del Mareth, Rommel pot\u00e9 solo ritardare l'inevitabile. Lasci\u00f2 l'Africa dopo essersi ammalato, e gli uomini gi\u00e0 al suo comando dopo alcuni mesi dovettero arrendersi, per l'impossibilit\u00e0 di ricevere rifornimenti e rinforzi attraverso il canale di Sicilia ormai completamente controllato dagli alleati.\n D'altronde, all'ufficiale di collegamento Alberto Baldissera che, accogliendolo al ritorno dalla Germania ove era stato a colloquio con il F\u00fchrer, gli aveva fatto notare il peggioramento della situazione, Rommel aveva risposto \"\u00e8 tutta colpa della politica\" (riferito dal capitano Baldissera). Tornato in Germania, Rommel rimase per qualche tempo di fatto inattivo.\nRapporti con i comandi italiani.\nFinita la seconda guerra mondiale, vari autori provenienti dai Paesi alleati attribuirono a Rommel frasi molto dure contro gli italiani e verso il loro coraggio in battaglia. In realt\u00e0 il generale tedesco, come scrive nel suo celebre diario, criticava gli ufficiali italiani, che lo rimproveravano per le tecniche poco ortodosse da lui utilizzate in Africa (per esempio trasform\u00f2, grazie anche ai reparti del Genio italiano, alcuni pali della luce in modo che sembrassero cannoni antiaerei). A lui \u00e8 attribuita questa osservazione: \"\"Sono straordinari, coraggiosi, disciplinati (gli italiani), ma mal comandati ed equipaggiati.\".\nSecondo il saggista britannico David Irving, gi\u00e0 screditato dalla ricercatrice storica americana Deborah Lipstadt, Rommel aveva una pessima opinione degli ufficiali italiani Gambara e Bastico e diceva pubblicamente che erano delle \u00abmerde\u00bb. Famosa la frase \u00ab\"Wo bleibt Gambara?\"\u00bb (\"Dov'\u00e8 rimasto Gambara?\"\") a rimarcare la sua assenza in un momento critico per le forze dell'Asse nella seconda battaglia di Sidi Rezegh (4-5 dicembre 1941).\nPessimi poi erano i rapporti tra Rommel ed il Comando Supremo Italiano, e in particolare con i marescialli Cavallero, Capo di Stato Maggiore generale, e, come gi\u00e0 detto, Ettore Bastico, governatore della Libia (da Rommel soprannominato \"Bombastico\"), ai quali rimproverava inettitudine e scarsa volont\u00e0 di avvicinarsi al fronte; per contro, da questi a Rommel veniva addebitata una frequente incapacit\u00e0 di coordinarsi con le altre forze, alle quali attribuiva le colpe dei suoi insuccessi. A lungo infatti vennero attribuite agli italiani, e in particolare a presunti traditori presenti nella Regia Marina, le fughe di notizie che portarono a numerosi affondamenti nei convogli dei rifornimenti, che in realt\u00e0 erano frutto delle intercettazioni di Ultra sulle comunicazioni tra l'addetto militare tedesco a Roma, generale Enno von Rintelen e l'OKW. Con Delease, la delegazione del Comando Supremo in Africa Settentrionale, comandata dal generale Curio Barbasetti di Prun, i rapporti erano distanti. Rommel apprezzava il generale Enea Navarini, che aveva sostituito il generale Gastone Gambara alla testa del XXI corpo d'armata fino a poco prima dell'avanzata verso El Alamein.\nRapporti con i comandi tedeschi.\nInoltre anche tra Rommel e Kesselring, comandante tedesco della Wehrmacht per il settore sud (\"OKS \u2013 Oberkommando S\u00fcden\") durante la campagna d'Africa, esisteva un pessimo rapporto personale, in quanto Rommel riteneva che questi stesse usurpando le sue funzioni. Quest'ultimo, invece, era preoccupato dello scarso controllo esercitato da Rommel durante la battaglia, come personalmente verificato durante un combattimento nei pressi di Ain el Gazala, nel quale lo stesso Kesselring aveva temporaneamente sostituito il generale Cr\u00fcwell al comando dell\"Afrikakorps\", constatando come fosse impossibile raggiungere Rommel da parte delle unit\u00e0 impegnate per ottenere rapidamente ordini operativi. A Berlino Franz Halder, capo dello Stato maggiore dell'esercito, pensava di Rommel che \"si trattasse di un \u00absoldato impazzito\u00bb, che agiva senza controllo in Africa del Nord e che non era all'altezza del compito affidatogli\". Questo scetticismo per\u00f2 rimaneva all'interno della cerchia militare e quindi non ostacolava l'ascesa del generale.\nFrancia 1944.\nQuando le sorti della guerra si rivolsero contro la Germania, Hitler pose Rommel al comando del Gruppo d'armate B, prima utilizzato per l'occupazione dell'Italia e poi responsabile della difesa della costa francese contro una possibile invasione alleata. Dopo le esperienze raccolte in Africa, Rommel concluse che ogni movimento offensivo sarebbe stato impossibile a causa della supremazia aerea alleata. Riteneva che le forze dei panzer dovessero essere tenute il pi\u00f9 vicino possibile al fronte, di modo che non dovessero partire da lontano al momento dell'invasione, per poterla fermare sulle spiagge.\nIl suo comandante, Gerd von Rundstedt, invece sentiva che non c'era modo di fermare l'invasione vicino alle spiagge a causa della soverchiante potenza di fuoco della Royal Navy. Riteneva che i panzer dovessero essere disposti in grosse unit\u00e0 nel retroterra vicino a Parigi, permettendo agli alleati di dilagare in Francia per poterli poi tagliare fuori. Quando gli venne chiesto di scegliere un piano, Hitler vacill\u00f2 e li posizion\u00f2 a met\u00e0 strada, abbastanza lontani da essere inutili a Rommel e non abbastanza lontani da poter solo osservare la battaglia come voleva von Rundstedt.\nDurante il D-Day molte unit\u00e0 di panzer, soprattutto la 12. SS-Panzer-Division (la divisione d'\u00e9lite \"Hitlerjugend\"), erano abbastanza vicine alle spiagge, ma la loro presenza non influ\u00ec sul successo delle operazioni di sbarco alleate a causa della lentezza decisionale dei comandi tedeschi, tra cui lo stesso Rommel che, oltre ad essersi preso un periodo di riposo in un momento tanto delicato e quindi non essere presente al suo posto di comando, per diversi giorni rimase convinto che quella in Normandia fosse solo un'azione diversiva e che il vero sbarco si sarebbe svolto a Calais. Il soverchiante numero di truppe alleate rese tuttavia impossibile qualsiasi speranza di successo, e ben presto le teste di ponte sulle spiagge furono assicurate.\nIl 17 luglio 1944, tra Sainte-Foy-de-Montgommery e Vimoutiers, la sua autovettura venne mitragliata da un aereo alleato e Rommel dovette venire ricoverato presso il vicino ospedale militare di Bernay: riport\u00f2 una frattura al cranio, due alla tempia, una allo zigomo e una lesione all'occhio sinistro. All'epoca diversi equipaggi della RAF e della USAAF si accreditarono l'avvenimento; oggi si ritiene che il pilota fosse Charley Fox della RCAF al comando di uno Spitfire, bench\u00e9 alcuni storici, tra cui la contessa Rosie Waldeck, affermano che quell'attacco venne effettuato dalla Luftwaffe sotto ordine diretto di Hitler in risposta a presunte trattative di pace intrattenute da Rommel con Montgomery ed Eisenhower.\nLa sorte di Rommel dopo il complotto del 20 luglio 1944.\nNel frattempo, dopo il fallito complotto del 20 luglio contro Adolf Hitler, Rommel fu sospettato di connessioni con i cospiratori. Bormann era sicuro del coinvolgimento di Rommel, Goebbels non lo era affatto e tuttora non \u00e8 chiaro quanto Rommel sapesse del complotto anche se \u00e8 ormai chiaro che disapprovasse azioni di quel tipo contro Hitler. Il caso di Rommel pass\u00f2 alla \"Corte Militare d'Onore\", l'organismo che si occup\u00f2 poi di giudicare anche tutti gli altri coinvolti. Questa corte includeva, tra gli altri, Heinz Guderian, Gerd von Rundstedt e Heinrich Kirchheim; quest'ultimo era stato licenziato dopo Tobruk dallo stesso Rommel nel 1941. La corte si espresse favorevolmente al fatto che Rommel venisse degradato ed espulso dall'esercito.\nHitler ad ogni modo si rese conto della grande popolarit\u00e0 di Rommel presso il popolo tedesco e del fatto che il trattarlo come un traditore, malgrado l'errore compiuto, sarebbe risultato dannoso per gli uomini al fronte. Il F\u00fchrer pertanto invi\u00f2 a casa di Rommel due suoi generali, Wilhelm Burgdorf e Ernst Maisel, che portavano con s\u00e9 l'ordine di Hitler: egli offriva a Rommel tre scelte: presentarsi personalmente ad Hitler per discolparsi, oppure suicidarsi con la pastiglia di cianuro portatagli da Burgdorf, oppure affrontare la corte marziale per alto tradimento e la condanna a morte senza nessuna garanzia per il futuro della sua famiglia.\nDurante il colloquio e sino all'ultimo Rommel dichiar\u00f2 la propria fedelt\u00e0 a Hitler e alla causa nazista, negando il proprio coinvolgimento nel complotto che lo aveva colpito ed il piacere di continuare a servire la propria patria. Rommel infine opt\u00f2 per il suicidio, probabilmente per evitare le rappresaglie nei confronti della propria famiglia e dei propri collaboratori che avrebbero fatto seguito ad una sua condanna per tradimento.\nCon tutto ci\u00f2 in mente, Rommel decise di spiegare la propria decisione alla moglie ed al figlio, ai quali intim\u00f2 di mantenere l'assoluto segreto sulla vicenda pena la loro stessa morte. Rommel indoss\u00f2 la sua uniforme di comandante dell\u2019 \"Afrika Korps\", prese con s\u00e9 il proprio bastone da maresciallo e venne caricato sull'automobile di Burgdorf, guidata dal sergente capo Heinrich Doose, che si ferm\u00f2 poco fuori dal villaggio. Doose si allontan\u00f2 dalla macchina, lasciandovi Rommel assieme a Burgdorf. Cinque minuti dopo Burgdorf usc\u00ec dalla vettura facendo cenno ai due uomini di tornare verso la macchina: era il 14 ottobre 1944 e Rommel aveva posto termine alla propria vita, quasi certamente tramite assunzione di una capsula di cianuro di potassio. Il corpo venne portato all'ospedale di campo di Wagner-Schule affinch\u00e9 un medico ne constatasse ufficialmente il decesso, redigendo un certificato che adducesse cause di morte naturali. Dieci minuti dopo la morte di Rommel, il gruppo telefon\u00f2 alla moglie del generale per informarlo dell'avvenuta morte del marito. Il referto clinico ufficialmente reso noto al pubblico dichiar\u00f2 che Rommel era morto a causa di un arresto cardiaco, complicato da un'embolia cerebrale derivata dalle fratture al cranio che aveva subito in precedenza.\nRommel venne seppellito con pieni onori militari come previsto per un eroe di guerra, dopo grandiosi funerali di Stato che si svolsero ad Ulma e, secondo il figlio, questo avvenne nella citt\u00e0 tedesca anzich\u00e9 a Berlino per espressa volont\u00e0 del padre. La sua famiglia ebbe garanzia di aver salva e sicura la propria vita oltre a godere di una pensione di guerra. Hitler non prese parte ai funerali ufficiali, ma decise di inviare il feldmaresciallo von Rundstedt che non era a conoscenza del fatto che Rommel fosse morto per ordine dello stesso F\u00fchrer e che fosse in evidenza la corona di alloro personalmente fatta comporre da Hitler per l'occasione.\nHitler diede successivamente ordine di costruire un monumento al suo generale. Una volta trovato un blocco di marmo adatto iniziarono i preparativi, ma ormai la situazione in Germania era talmente grave dal punto di vista militare che non se ne fece pi\u00f9 nulla. Dopo la guerra vennero pubblicati i diari di Rommel e la verit\u00e0 sulla morte del feldmaresciallo dell\"Afrika Korps\" divenne nota solo nel 1945, quando gli alleati intervistarono la moglie ed il figlio del defunto generale.\nRommel \u00e8 attualmente tumulato nel cimitero di Herrlingen. Per molti decenni dopo la fine della guerra, alla ricorrenza della sua morte i veterani con lui della campagna d'Africa dell'esercito tedesco gli tributarono onori.\nLa personalit\u00e0 di Rommel.\nRommel non apparteneva all'aristocrazia militare prussiana e anche per questo godeva della simpatia di Hitler. In condizioni normali avrebbe potuto aspirare al massimo al grado di Colonnello, ma la partecipazione ad ambedue le guerre mondiali dove sfoggi\u00f2 le sue indubbie doti di comando, unita alla militanza nei \"Freikorps,\" alcuni membri dei quali entrarono successivamente nel Partito Nazista, dopo la fine della Grande Guerra, lo lanci\u00f2 in una carriera che lo port\u00f2 a poco pi\u00f9 di cinquant'anni ad ottenere il grado di Feldmaresciallo (il pi\u00f9 alto dell'esercito tedesco a quel tempo).\nLa sua estrazione \"popolare\" piaceva molto a Goebbels, verso cui Rommel fu sempre molto disponibile, che ne volle sfruttare l'\"immagine vincente\" per la sua propaganda. I suoi colleghi generali, provenienti dalle accademie prussiane, non nascondevano l'antipatia, se non il disprezzo, che nutrivano nei suoi confronti.\nD'altra parte Rommel non fece mai molto per rendersi simpatico agli occhi degli altri ufficiali superiori. Testardo nelle sue convinzioni, spesso sgarbato, a volte ben oltre i limiti dell'insulto, nei confronti degli altri generali, soprattutto italiani, e anche della stessa \"Wehrmacht\", era invece adorato dai suoi uomini.\nMotivo dell'ammirazione che suscitava tra la truppa era sicuramente il fatto che Rommel, contrariamente agli altri generali, non si limitava a seguire i combattimenti da distanza di sicurezza, ma era sempre presente in prima linea. A bordo del suo panzer, o del \"Mammuth\" (un centro comando mobile ricavato da un camion blindato britannico catturato in Africa), o in volo sulle linee a bordo di uno Storch da ricognizione, Rommel si muoveva lungo tutta la prima linea impartendo ordini e guidando i suoi uomini in battaglia.\nLe sue decisioni sul campo, spesso improvvise e talvolta ai limiti dell'insubordinazione (avanzare quando gli veniva ordinato di fermarsi), oltre a far infuriare i superiori, resero spesso inutile il lavoro svolto da Ultra (il complesso apparato utilizzato dal Regno Unito per il deciframento dei messaggi che i tedeschi si trasmettevano con Enigma) per scoprire i piani dei tedeschi.\nAlcuni episodi della \"Campagna d'Africa\" possono aiutare a comprendere il carattere di Rommel. Quando la strada verso Il Cairo e il Canale di Suez sembrava ormai spianata, Mussolini vol\u00f2 in Libia per godersi un trionfo che non arriv\u00f2; durante la sua permanenza chiese pi\u00f9 volte di incontrare Rommel, ma questi si rifiut\u00f2 sempre, adducendo come scusa il fatto che fosse \"troppo impegnato in prima linea\".\nRommel trov\u00f2 per\u00f2 il tempo per recarsi in visita al capezzale di un maggiore italiano (Leopoldo Pardi), che, al comando del II gruppo del 1\u00ba Reggimento Artiglieria Celere \u201cEugenio di Savoia\u201d, si era distinto nella difesa del Passo di Halfaya, conquistandosi la stima della \"volpe del deserto\"\" (9-10 luglio 1942) Il quarto della serie dolorosa \u00e8 Leopoldo Pardi, maggiore comandante il II gruppo del 1\u00ba Reggimento Artiglieria Celere \u201cEugenio di Savoia\u201d. Pochi nomi, nelle vicende attuali in Africa settentrionale, hanno avuto cos\u00ec chiara risonanza, specialmente presso l'Afrika Korps. ... La fine attende Pardi nello squallido, polveroso deserto di El Dabah: un deserto senza dune bianche, senza mughi odorosi: soltanto pietrame, sabbia sudicia, casse sfondate e baracche militari. Subito dopo arriver\u00e0 per lui una comunicazione gi\u00e0 vecchia, attesa da lungo tempo, attardata nelle more degli uffici: \u00e8 stato promosso tenente colonnello\".\nDopo la battaglia di El Alamein il generale Barbasetti incontr\u00f2 Rommel alla ridotta Capuzzo e comment\u00f2: \"\u00c8 stato molto doloroso il sacrificio del X Corpo d'Armata abbandonato nel deserto\" al che Rommel rispose: \"\u00c8 questo forse un rimprovero? Dal F\u00fchrer non \u00e8 giunta alcuna parola di disapprovazione\". Barbasetti: \"Ho risalito l'interminabile colonna dei reparti in ritirata, i camionisti tedeschi si rifiutavano di far salire gli italiani\". A queste parole Rommel tacque.\nDopo la presa di Tobruk, il generale sudafricano Klopper, parlando anche a nome dei suoi ufficiali, chiese a Rommel di essere detenuto in un'area separata da quella delle truppe di colore. La risposta di Rommel fu secca: \"Per me i soldati sono tutti uguali. I neri vestono la vostra stessa divisa, hanno combattuto al vostro fianco, e quindi starete rinchiusi nello stesso recinto\".\"\nNutriva grande sicurezza nell'uso del sistema di comunicazione crittografata Enigma. Questa fiducia mal riposta permise alla Gran Bretagna, durante la seconda guerra mondiale, di avere l'assoluta supremazia navale in tutto il Mediterraneo. Infatti, il sistema di codificazione tedesco era stato decifrato dal matematico del Regno Unito Alan Turing. Il fatto che le strutture militari del Regno Unito fossero in possesso di importanti informazioni fece sorgere sospetti di inaffidabilit\u00e0 nei confronti dei servizi segreti italiani. Rommel fu convinto di questo fino alla morte e solo recentemente suo figlio Manfred ha dichiarato, in un documentario di History Channel, che suo padre e dunque sia la Germania che il Regno Unito, dovrebbero chiedere scusa agli italiani per gli infondati sospetti.\nVa ricordato infine che Rommel si guadagn\u00f2, pur da nemico, un alto grado di rispetto anche da parte di eminenti personalit\u00e0 tra gli Alleati, come il suo rivale Bernard Law Montgomery, George Patton e perfino Winston Churchill. Alla \"Volpe del deserto\" erano infatti riconosciute lealt\u00e0 e cavalleria nei confronti degli avversari e della popolazione civile: il suo \"Afrika Korps\", , non fu mai accusato di crimini di guerra, e Rommel non obbed\u00ec agli ordini di fucilare i commando nemici catturati o i prigionieri di origine ebraica. Lo stesso Rommel, riferendosi agli scontri in Africa, parl\u00f2 di \"Krieg ohne Hass\", guerra senza odio.\nIl 23 novembre del 1941 a bordo del suo Mammut visit\u00f2 un ospedale da campo nel quale si affollavano alla rinfusa feriti tedeschi e del Regno Unito. L'ufficiale che l'accompagnava all'interno dell'ospedale era del Regno Unito (scambiato da Rommel probabilmente per un ufficiale polacco). Notando che i feriti tedeschi si comportavano in modo strano, egli pos\u00f2 lo sguardo sui militari di guardia dell'ospedale: resosi conto che l'ospedale era ancora in mano ai soldati del Regno Unito mormor\u00f2 ai suoi uomini: \u00ab\"Penso che faremmo meglio ad andarcene\"\u00bb. Fece cos\u00ec in tempo a saltare sul suo Mammut, dal quale si compiacque di rispondere al saluto militare di un soldato britannico.\nRommel come comandante.\nRommel \u00e8 stato celebrato come tattico brillante ma la sua figura \u00e8 stata mitizzata oltremisura dall'intensa campagna propagandistica di Goebbels e dagli stessi britannici, che se da una parte cercavano di minimizzare le proprie sconfitte esaltando le capacit\u00e0 del comandante avversario, dall'altra nutrivano un sincero rispetto per Rommel. I contemporanei che si trovarono a lavorare con lui sul campo di battaglia ebbero parole assai poco gentili su di lui e sulle sue abilit\u00e0. Dal rapporto di Paulus sull'ispezione da lui compiuta sull'operato di Rommel in Nordafrica, e considerando anche i rapporti di Alfred Gause, Halder concluse: \"I difetti caratteriali di Rommel rendono difficile sopportarlo sul campo, ma nessuno osa protestare, temendo la sua vendetta e la fiducia riposta in lui dai superiori\". Altri parlano del suo stile di comando, che esigeva moltissimo dai suoi ufficiali ma non ammetteva critiche n\u00e9 obiezioni. Aveva poca pazienza con i sottoposti che non si dimostravano all'altezza. Solo tre settimane dopo aver assunto il comando della 7\u00aa Panzer Division nel febbraio 1940, Rommel scopr\u00ec un comandante di battaglione non abbastanza preparato; lo sollev\u00f2 dal comando e lo risped\u00ec nelle retrovie dopo soli novanta minuti di colloquio.\nFriedrich von Mellenthin, che fece parte dello staff di Rommel nella campagna d'Africa, scrisse che Rommel prese grossi rischi in molte occasioni, giocandosi intere battaglie su decisioni prese al momento e senza informazioni adeguate. Egli cita il contrattacco durante l'operazione \"Crusader\" come esempio. Altri suoi ex-collaboratori come il generale Fritz Bayerlein, dissero che prendeva tali rischi solo dopo avere attentamente valutato sia il rischio sia la ricompensa ottenibile. Rommel stesso sapeva di stare acquistando la fama di giocatore d'azzardo, e nei suoi diari aggiunse note in cui spiegava dettagliatamente le sue motivazioni, soprattutto per la decisione di avanzare in Egitto verso Alessandria durante l'offensiva dell'estate 1942. Anche Hitler corse molti rischi militari. Quando i rischi presi non pagarono pi\u00f9, come a Stalingrado, la disillusione di Rommel crebbe.\nMentre alcuni aggressivi subordinati, come Hans von Luck, lo acclamavano, Mellenthin mise in dubbio questo stile, perch\u00e9 portava spesso il suo staff a disimpegnarsi nei combattimenti per paura, invece di monitorare la situazione. Le sue lunghe assenze dal quartier generale, situato in una grotta naturale a Marsa Matruh, imponevano anche al suo staff di dover prendere delle decisioni senza poterlo consultare, il che portava spesso a confusione von Mellenthin.\nIn Francia, la spinta aggressiva di Rommel contro le linee francesi e del Regno Unito, senza curarsi della sicurezza dei fianchi e delle spalle, ebbe un notevole successo. I suoi audaci attacchi provocarono spesso la resa di grandi formazioni nemiche, ma la sua aggressivit\u00e0 gli cre\u00f2 risentimenti fra i generali suoi pari, che lo consideravano troppo avventato e incurante del coordinamento e della comunicazione con loro e con i suoi stessi sottoposti. Veniva anche accusato di prendere troppa gloria per s\u00e9, ignorando il supporto ricevuto dagli altri elementi della Wehrmacht e minimizzando i risultati delle altre unit\u00e0.\nIn Africa, Rommel vinse molte battaglie contro gli inglesi nel 1941 e nel 1942, nonostante fosse in condizioni di grave inferiorit\u00e0 di uomini, equipaggiamento, rifornimenti e copertura aerea, con azioni molto aggressive; in numerose occasioni contravvenne a ordini espliciti di \"non attaccare\". Ma la sua volont\u00e0 di conquistare l'Egitto anche senza il necessario supporto logistico port\u00f2, alla fine, al fallimento dell'avanzata e a gravi perdite. Rommel vedeva la possibilit\u00e0 di conquistare l'Egitto, il canale di Suez e in prospettiva l'intero Medio Oriente britannico. Questo risultato avrebbe avuto un enorme impatto sul corso della guerra, ma l'obiettivo non fu mai condiviso n\u00e9 da Hitler, intenzionato ad attaccare la Russia, n\u00e9 dal comando supremo tedesco a Berlino.\nRommel stesso riconobbe solo pi\u00f9 tardi che i suoi continui problemi di rifornimento non erano dovuti a inettitudine o rigidit\u00e0 degli Italiani, che trasportavano i materiali a lui destinati, ma erano il risultato dell'eccessiva estensione delle sue linee di trasporto, dovute alle sue continue avanzate. Nella sua analisi della logistica nella campagna in Nordafrica, lo storico militare Martin van Creveld scrisse:\nIl generale del Regno Unito Harold Alexander comand\u00f2 (dall'agosto 1942) le forze alleate del medio oriente che affrontarono Rommel in Egitto, \u00e8 pi\u00f9 tardi il 18\u00ba gruppo d'armata in Tunisia. In un dispaccio ufficiale sulla Campagna d'Africa, scrisse di Rommel:\nSir David Hunt, uno degli ufficiali del servizio informazioni di Alexander, espresse i suoi pensieri nel suo libro:\nDurante il primo mese di assedio del porto di Tobruk Rommel lanci\u00f2 molti attacchi, subendo gravi perdite; esse furono tali da provocare parecchie discussioni fra lui e i suoi comandanti di unit\u00e0, e anche con l'alto comando tedesco. Alcune fonti riportano che il comandante supremo Halder dovette mandare in Africa Friedrich Paulus come ispettore sull'operato di Rommel, sebbene Rommel stesso dicesse di aver capito da solo l'inutilit\u00e0 di ulteriori attacchi alle fortificazioni di Tobruk.\nRelazioni con il Nazismo.\nRommel non era un membro del Partito Nazista, ma ebbe sempre stretti rapporti con Hitler col quale conserv\u00f2 un'autentica devozione e genuina stima nel corso degli anni, malgrado le complicazioni personali. Rommel, come da tradizione nell'esercito tedesco, pur senza partecipare attivamente alla vita politica tedesca vide di buon occhio l'ascesa del Partito Nazionalsocialista e i suoi programmi di riarmo e di espansione territoriale, tanto che quando Hitler reintrodusse la leva obbligatoria e il 15 marzo annunci\u00f2 la decisione di aumentare gli effettivi della Wehrmacht a 550.000 uomini, \u00abl'entusiasmo di Rommel fu pressoch\u00e9 illimitato\u00bb. \nMolti storici sono concordi nel sostenere che Rommel fosse uno degli ufficiali preferiti di Hitler e che questo lo facilit\u00f2 molto nella carriera sia durante che prima della guerra. Robert Citino descrive Rommel come \"non apolitico\" e scrive che la sua carriera venne influenzata dalla sua devozione per Hitler, in particolare dopo l'invasione della Polonia.\nKesselring descrisse del resto il potere di Rommel su Hitler come \"ipnotico\". Le relazioni di Hitler e Rommel si intensificarono con la campagna d'occidente quando Rommel invi\u00f2 al F\u00fchrer un diario dettagliato dell'operato della 7\u00aa divisione e ne ricevette in cambio una toccante lettera di ringraziamenti dal dittatore. Ma altri come Albert Speer non riuscivano a digerire questo rapporto privilegiato col F\u00fchrer se egli stesso riportava il fatto di come spesso Rommel fosse solito inviare dei bollettini di guerra non chiari e senza riferimenti puntuali. Questo rapporto che scrittori come Maurice Remy hanno definito \"un matrimonio ideale\" inizi\u00f2 ad incrinarsi nel 1942 divenendo progressivamente, nelle parole di Ernst J\u00fcnger, un rapporto di \"Liebehass\" (amore-odio).\nRommel era un uomo ambizioso che si serv\u00ec della sua vicinanza ad Hitler anche per propri scopi grazie anche alla propaganda militare disegnatagli addosso appositamente da Goebbels. Da un lato egli era intenzionato a ricevere delle promozioni e a realizzare i propri ideali, dall'altro egli voleva rimanere un \"uomo della truppa\" senza essere considerato alla stregua dei grandi generali aristocratici. Egli non aveva ambizioni politiche ma preferiva rimanere un semplice soldato, tratti che incarnavano perfettamente lo spirito del popolo tedesco dell'epoca, stimolando inoltre il mito guerresco del cavaliere medievale al fronte.\nQuel che \u00e8 certo \u00e8 che, pur essendo molto attaccato al proprio lavoro, Rommel fu anche molto vicino all'ideale della pace generale come facilmente si pu\u00f2 evincere dalle parole scritte a sua moglie nell'agosto del 1939: \"Mi devi credere, abbiamo preso parte a una guerra mondiale, ma per quanto noi potremo vivere, non ce ne sar\u00e0 una seconda [\u2026] Credo che l'atmosfera si placher\u00e0 e non sar\u00e0 pi\u00f9 bellicosa\".\nI rapporti di Rommel con Hitler e il nazismo iniziarono a logorarsi sempre di pi\u00f9 col finire della guerra. Nel 1943 Rommel, avendo appreso degli eccidi compiuti dalla Gestapo e dalle SS in Polonia nonch\u00e9 dei campi di sterminio, si rec\u00f2 personalmente da Hitler con l'intento di farlo desistere da tali condotte criminali. Tuttavia non ottenne nulla, se non la certezza del fatto che il F\u00fchrer avrebbe portato la Germania alla catastrofe. Verso la fine del febbraio 1944, Rommel ebbe dunque nella sua casa di Herrlingen un colloquio decisivo con Karl Str\u00f6lin, \"Oberb\u00fcrgermeister\" di Stoccarda dal 1933. Tale colloquio, della durata di oltre 5 ore, port\u00f2 entrambi alla conclusione che era necessario destituire Hitler. Rommel tuttavia non fu mai al corrente del progetto di ucciderlo; secondo il generale Speidel invece, egli ne fu informato ma si disse contrario. Il piano prevedeva dunque un primo tentativo del Feldmaresciallo di ricondurre Hitler alla ragione, sia a voce personalmente che con una lettera scritta in cui avrebbe dimostrato la concreta impossibilit\u00e0 per il Reich di vincere la guerra. Fallito questo tentativo, si sarebbe passati all'azione diretta (che consisteva nel rapire Hitler e costringerlo ad annunciare via radio la resa). Stando alla testimonianza di Strolin, il colloquio si concluse con queste parole di Rommel: \"Ritengo che sia mio dovere pensare alla salvezza della Germania\".\nPercezione popolare.\nRommel fu straordinariamente famoso in vita, sia in Germania che nei paesi alleati. Le storie popolari sulla sua cavalleria e perizia tattica gli guadagnarono il rispetto non solo dei tedeschi, ma anche di molti avversari, compresi Claude Auchinleck, Winston Churchill, George Patton e Bernard Law Montgomery. Dal canto suo Rommel apprezzava e rispettava i suoi nemici. Hitler lo contava fra i suoi generali favoriti, e fu uno dei pochi comandanti dell'Asse (gli altri erano Isoroku Yamamoto e Reinhard Heydrich) che gli alleati progettarono di assassinare direttamente.\nIl suo \"Afrika Korps\" non fu mai accusato di crimini di guerra, e Rommel stesso parlava della guerra in Nordafrica come \"Krieg ohne Hass\" (\"guerra senza odio\"). Esistono numerosi esempi della cavalleria di Rommel verso i prigionieri di guerra alleati, come la sua disobbedienza all'infame Ordine commando di Hitler, che segu\u00ec alla cattura dei tenenti Roy Woodridge e George Henry Lane durante l'Operazione Fortitude. Ugualmente ignor\u00f2 l'ordine di fucilare i prigionieri di guerra ebrei.\nLa moglie di Rommel, Lucie, riferir\u00e0 riguardo al marito:\nDurante il comando di Rommel in Francia, Hitler gli ordin\u00f2 di deportare la popolazione ebrea; Rommel disobbed\u00ec. Scrisse inoltre molte lettere di protesta contro il trattamento degli ebrei. Quando il maggiore del Regno Unito Geoffrey Keyes fu ucciso in una fallita missione di commando per uccidere o catturare Rommel dietro le linee tedesche, Rommel ordin\u00f2 che fosse seppellito con tutti gli onori militari. Inoltre, nella costruzione del Vallo Atlantico diede disposizioni affinch\u00e9 i lavoratori francesi fossero pagati e non venissero usati come schiavi.\nAnche i suoi colleghi militari fecero la loro parte nel perpetuare la sua leggenda. Il suo ex subordinato Kircheim, sebbene in privato fosse critico sui risultati di Rommel, spieg\u00f2: \u00ab\"Grazie alla propaganda, prima di Goebbels, poi di Montgomery, e poi dopo il suo avvelenamento, per tutte le potenze nemiche divenne un simbolo delle migliori tradizioni militari (...) Ogni critica pubblica a questa personalit\u00e0 leggendaria diminuirebbe la stima in cui \u00e8 tenuto il soldato tedesco.\"\u00bb .\nDopo la guerra, quando fu divulgato il coinvolgimento di Rommel nel fallito attentato a Hitler, la sua statura aument\u00f2 ancora nelle nazioni del blocco alleato. Rommel venne spesso citato nelle fonti occidentali come un generale leale alla Germania, ma contrario a Hitler. Nel 1970 una nave militare di classe L\u00fctjens della Repubblica Federale Tedesca fu battezzata \"FGS Rommel\" in suo onore. A Rommel sono dedicati il videogioco \"Desert Fox\" (1985) e il gioco da tavolo \"The Desert Fox\" (1981).\nIl mito di Rommel.\nNegli ultimi decenni del XX secolo e nel XXI la mitologia che circonda Rommel \u00e8 stata oggetto di analisi da parte di storici di lingua inglese e tedesca. La rivalutazione ha prodotto nuove interpretazioni di Rommel riguardanti la sua relazione col nazionalsocialismo, la sua abilit\u00e0 come comandante a livello operativo e strategico e il suo ruolo, ammesso che ne abbia avuto uno, nell'attentato del 20 luglio 1944 mirante ad assassinare Hitler. Storici e commentatori concludono che Rommel resta una figura ambigua e che non \u00e8 facile stabilire fino a che punto le si adatti il mito costruitole attorno."}
{"id": "11440", "revid": "287204", "url": "https://it.wikipedia.org/wiki?curid=11440", "title": "Amos Meller", "text": "Nato e cresciuto nel kibbutz di Ein HaHoresh, in giovent\u00f9, favorito dalla statura, si \u00e8 distinto come giocatore di pallavolo della nazionale israeliana e ha partecipato ai mondiali di Parigi del 1956. Ha pubblicato anche alcuni libri di poesia.\nFlautista e violinista, in patria \u00e8 stato direttore principale di vari cori e orchestre, nonch\u00e9 della China Philharmonic Orchestra e la Taipei Philharmonic Orchestra. \u00c8 stato inoltre direttore ospite per numerose orchestre del mondo."}
{"id": "11441", "revid": "16953", "url": "https://it.wikipedia.org/wiki?curid=11441", "title": "Galassia a spirale", "text": "Una galassia a spirale, o anche galassia spiraliforme o galassia spirale, \u00e8 un tipo di galassia della sequenza di Hubble, caratterizzato dalle seguenti propriet\u00e0:\nLe galassie spirali prendono il loro nome dai brillanti bracci di formazione stellare presenti nel disco, che si estendono all'incirca come una spirale logaritmica dal bulbo. Questi bracci possono essere pi\u00f9 o meno evidenti, e a volte sono difficili da vedere, ma distinguono comunque le galassie spirali da quelle lenticolari, che hanno anche loro un disco ma senza bracci.\nIl disco delle galassie spirali \u00e8 in genere circondato da un grande alone sferoidale di stelle di popolazione II, la maggior parte delle quali sono concentrate in ammassi globulari in orbita attorno al centro galattico.\nLa nostra Via Lattea \u00e8 stata confermata essere, in tempi recenti, una spirale barrata, anche se la barra del disco galattico \u00e8 difficile da osservare dalla nostra posizione. La prova pi\u00f9 convincente che sia una galassia di questo tipo viene da osservazioni delle stelle nel centro galattico con il telescopio spaziale Spitzer.\nUna peculiare galassia a spirale \u00e8 la cosiddetta Galassia cometa, membro dell'ammasso di galassie Abell 2667: si tratta probabilmente di una galassia osservata durante una rapida fase di trasformazione dalla forma a spirale a quella lenticolare.\nUno studio pubblicato a giugno 2017 effettuato con i telescopi ALMA ed Herschel ha evidenziato che le galassie a spirale ruotano pi\u00f9 velocemente di quelle ellittiche, con un momento angolare cinque volte maggiore di queste ultime. Lo studio si \u00e8 concentrato sulle quantit\u00e0 dei gas che precipitano verso la regione centrale delle galassie in formazione. Nelle galassie ellittiche questo processo \u00e8 molto pi\u00f9 rapido. Tale processo di formazione viene successivamente bloccato dalle fughe di gas dovute alla esplosione di supernove, dai venti stellari sino alle energie che si sprigionano dagli eventuali buchi neri che si formano al loro interno. Il momento angolare iniziale viene cos\u00ec controbilanciato e dissipato. Nelle galassie a spirale il processo di addensamento dei gas nella regione centrale \u00e8 pi\u00f9 lento, in tempi comparabili a quelli dell'Universo; la formazione stellare avviene pi\u00f9 lentamente ed il momento angolare iniziale viene in tal modo mantenuto. Tale ricerca ha evidenziato come il differente momento angolare e quindi la differenza di velocit\u00e0 della rotazione delle galassie sia correlata alle caratteristiche insite nelle regioni centrali delle galassie in formazione e non, come in precedenza supposto, ad eventi di fusione. &lt;br&gt;\nUno studio pubblicato nel 2016 ha identificato un tipo particolare di galassia a spirale denominato galassia a spirale superluminosa che si presenta insolitamente di grandi dimensioni, massiccia e luminosa al pari di una galassia ellittica gigante ma con un tasso di formazione stellare elevato, in media 30 masse solari/anno.\nCollegamenti esterni.\nSpiral Galaxies, SEDS Messier pages"}
{"id": "11445", "revid": "123413999", "url": "https://it.wikipedia.org/wiki?curid=11445", "title": "Zeppelin", "text": "Zeppelin \u00e8 un tipo di dirigibile rigido sviluppato in Germania ai primi del Novecento. Prende il nome dal suo ideatore, il conte Ferdinand von Zeppelin e dalla ditta costruttrice fondata nel 1908 Luftschiffbau Zeppelin GmbH (Gesellschaft mit beschr\u00e4nkter Haftung, in sigla GmbH, \"societ\u00e0 a responsabilit\u00e0 limitata\"), che complet\u00f2 la costruzione di 119 dirigibili fino al 1938.\nDescrizione.\nIl successo ottenuto da queste aeronavi tra gli anni dieci e gli anni trenta fa s\u00ec che \"Zeppelin\" indichi per antonomasia il dirigibile rigido, anche se, specialmente in lingua inglese il termine \"zeppelin\" pu\u00f2 essere riferito a un generico dirigibile, sia esso, rigido, semirigido o floscio.\nLe caratteristiche principali degli Zeppelin rimasero le stesse nel corso di uno sviluppo durato oltre trent'anni. Struttura rigida in alluminio, rivestita esternamente in tela trattata. All'interno dell'involucro pi\u00f9 celle (palloni) per il gas (idrogeno). Esternamente erano installate le gondole motore, dove erano montati motori a scoppio azionanti le eliche propulsive, e la gondola di comando. Sugli Zeppelin destinati al servizio di linea gli spazi passeggeri o erano ricavati in prolungamenti della gondola di comando oppure nella parte inferiore dell'involucro. Tali caratteristiche generali furono riprese anche dagli altri costruttori di dirigibili rigidi in Francia, Regno Unito, Stati Uniti d'America e nella stessa Germania, dove, negli anni della prima guerra mondiale era attiva la \"rivale\" Sch\u00fctte-Lanz. Fu proprio quest'ultima a introdurre gli impennaggi cruciformi, soluzione ripresa dalla stessa Zeppelin. Comunque lo Zeppelin non fu il primo tipo di dirigibile rigido: il primato va all'aeronave di David Schwarz del 1897, i cui progetti furono acquistati dal conte von Zeppelin.\nIl primo impulso per la produzione industriale delle aeronavi fu, dopo la fondazione dell'impresa di costruzione delle aeronavi, la costituzione nel 1909 della prima compagnia aerea commerciale: la DELAG (\"Deutsche Luftschiffahrts-AG\"). Entrambe le imprese avevano sede a Friedrichshafen sul Lago di Costanza.\nCon lo scoppio della prima guerra mondiale, il dirigibile trov\u00f2 largo impiego come bombardiere e ricognitore d'altura. Il principale impulso deriv\u00f2 dalla Kaiserliche Marine e da Peter Strasser. Terminata la guerra, nonostante le condizioni del trattato di Versailles, gli Zeppelin tornarono al successo grazie a Hugo Eckener, che aveva preso la direzione della ditta alla morte del conte von Zeppelin nel 1917. \nMaestro della pubblicit\u00e0 e abile capitano, Eckener fece raggiungere agli Zeppelin l'apice della fama. In questo periodo la DELAG manteneva rotte regolari dalla Germania agli Stati Uniti e al Brasile. Il dirigibile di maggior successo di quel periodo fu l'LZ 127 \"Graf Zeppelin\" che percorse oltre un milione e mezzo di chilometri di navigazione, compresa la circumnavigazione del globo con un dirigibile, a tutt'oggi l'unica.\nLa Grande depressione e la ascesa al potere del Partito Nazista in Germania contribuirono al tramonto dei dirigibili per il trasporto di passeggeri. In particolare, tra Eckener e i nazisti correva un'antipatia intensa e reciproca. La Zeppelin venne nazionalizzata dal governo tedesco a met\u00e0 degli anni 1930 e chiuse pochi anni dopo a seguito del disastro del LZ 129 \"Hindenburg\", nel quale l'ammiraglia della Zeppelin prese fuoco in fase di atterraggio.\nA ogni modo, durante circa venti anni di operativit\u00e0 come compagnia aerea privata, fu un'azienda profittevole e con un perfetto record dal punto di vista della sicurezza, almeno fino al disastro dell\"Hindenburg\".\nStoria degli Zeppelin.\nIl primo Zeppelin.\nSembra che il conte Ferdinand von Zeppelin si interess\u00f2 alla costruzione di un \"pallone dirigibile\" dopo la guerra franco-prussiana del 1870-1871, dove assistette all'uso di palloni da parte dei francesi, durante l'assedio di Parigi. Inoltre, pot\u00e9 osservare l'uso militare dei palloni nel 1863 durante la guerra di secessione americana, alla quale partecip\u00f2 come osservatore militare per l'Unione.\nEgli inizi\u00f2 a perseguire seriamente il suo progetto poco dopo il suo ritiro dall'esercito nel 1890, all'et\u00e0 di 52 anni. Il 31 agosto 1895, ottenne un brevetto che comprendeva le seguenti caratteristiche principali, non tutte effettivamente implementate:\nUn comitato di esperti a cui present\u00f2 il piano nel 1894 mostr\u00f2 poco interesse, cos\u00ec il conte si mise in proprio per realizzare la sua idea. Nel 1898 fond\u00f2 la \"Gesellschaft zur F\u00f6rderung der Luftschiffahrt\" (Compagnia per la promozione del volo con aeronavi), contribuendo egli stesso a pi\u00f9 della met\u00e0 degli 800\u00a0000 marchi del capitale sociale. Deleg\u00f2 l'implementazione tecnica all'ingegner Theodor Kober e pi\u00f9 tardi a Ludwig D\u00fcrr.\nLa costruzione del primo Zeppelin inizi\u00f2 nel 1899 su una piattaforma di assemblaggio galleggiante, sul lago di Costanza nella baia di Manzell, a Friedrichshafen. Questa scelta era intesa a facilitare la difficile procedura di decollo in quanto la piattaforma poteva essere facilmente allineata alla direzione del vento. Il primo prototipo, l\"LZ 1\" (\"LZ\" sta per \"Luftschiff Zeppelin\") aveva una lunghezza di 128 m, ed era mosso da due motori a scoppio Daimler da 14,2 CV e bilanciato spostando un peso tra le due navette.\nIl primo volo di uno Zeppelin avvenne il 2 luglio 1900. Dur\u00f2 solo 18 minuti, fino a quando l\"LZ 1\" fu costretto ad atterrare sul lago, dopo che il meccanismo di avvolgimento del peso di bilanciamento si ruppe. Dopo la riparazione, la tecnologia si rivel\u00f2 efficace nei voli successivi, battendo il record di velocit\u00e0 di 6 m/s dell'aeronave francese \"La France\" di ben 3 m/s, ma non riusc\u00ec ancora a convincere i possibili investitori. Con le risorse finanziarie completamente esaurite, il conte von Zeppelin fu costretto a disassemblare il prototipo e chiudere la compagnia.\nLa doppia rinascita.\nFu soprattutto grazie agli entusiasti dell'aviazione che l'idea di von Zeppelin ebbe prima una seconda e poi una terza possibilit\u00e0 e pot\u00e9 svilupparsi in una tecnologia ragionevolmente affidabile; solo allora, le aeronavi poterono essere usate profittevolmente per l'aviazione civile e vendute ai militari.\nLe donazioni e i profitti di una speciale lotteria, assieme a qualche finanziamento pubblico e ad altri 100\u00a0000 marchi messi a disposizione dal conte von Zeppelin stesso, permisero la costruzione dell\"LZ 2\", che decoll\u00f2 per la prima e unica volta il 17 gennaio 1906. Dopo che entrambi i motori si ruppero, lo Zeppelin fu costretto a un atterraggio forzato sulle Alpi dell'Algovia, dove, mentre era provvisoriamente ancorato, fu danneggiato da una tempesta senza alcuna possibilit\u00e0 di essere riparato.\nIl suo successore, il modello \"LZ 3\", che incorporava tutte le parti ancora utilizzabili dell\"LZ 2,\" fu il primo Zeppelin ad avere reale successo, coprendo un totale di 4\u00a0398 km durante 45 voli, fino al 1908. Ora la tecnologia risult\u00f2 interessante anche per l'esercito tedesco, che compr\u00f2 l\"LZ 3\" e lo rinomin\u00f2 \"Z I,\" utilizzandolo come nave scuola fino al 1913, quando venne dismesso perch\u00e9 tecnologicamente datato.\nL'esercito era anche disposto a comprare lo \"LZ 4\", ma richiese una dimostrazione che il dirigibile potesse rimanere in volo per 24 ore. Mentre cercava di soddisfare la richiesta, l'equipaggio dell\"LZ 4\" dovette fare una sosta intermedia a Echterdingen vicino a Stoccarda. Qui, una tempesta strapp\u00f2 il dirigibile dall'ancoraggio nel pomeriggio del 5 agosto 1908: esso si schiant\u00f2 quindi contro un albero, prese fuoco e fin\u00ec incenerito. Nessuno si fer\u00ec seriamente, anche se due tecnici che riparavano i motori sfuggirono solo con un salto arrischiato. \nQuesto incidente avrebbe certamente portato a un nuovo fallimento economico del progetto, ma uno spettatore nella folla inizi\u00f2 spontaneamente una raccolta di donazioni che giunse all'impressionante cifra di 6\u00a0096\u00a0555 marchi. Il conte pot\u00e9 cos\u00ec fondare la \"Luftschiffbau Zeppelin GmbH\" (costruzioni aeronavali Zeppelin s.r.l.) e creare la \"Fondazione Zeppelin\": il progetto Zeppelin non solo risorse come la Fenice dalle ceneri, ma ottenne anche una considerevole sicurezza finanziaria.\nGli Zeppelin prima della Grande Guerra.\nNegli anni successivi, e fino allo scoppio della prima guerra mondiale nell'estate del 1914, furono costruiti un totale di altri 21 Zeppelin, dal modello \"Z 5\" al modello \"LZ 25\".\nNel 1909, l\"LZ 6\" divenne il primo Zeppelin a essere usato per il trasporto commerciale di passeggeri. Fu adottato a tale scopo dalla prima compagnia aerea del mondo, l'appena fondata \"Deutsche Luftschiffahrts-AG (DELAG)\". Altri sei dirigibili vennero venduti alla DELAG fino al 1914, e ricevettero dei nomi in aggiunta al numero di produzione, ad esempio: \"LZ 11 \"Viktoria Luise\"\" (1912) e \"LZ 17 \"Sachsen\"\" (1913). Quattro di queste aeronavi vennero distrutte in incidenti, principalmente mentre venivano trasferite nei loro hangar, senza vittime.\nComplessivamente le aeronavi della DELAG viaggiarono per circa 200\u00a0000 km, trasportando circa 40\u00a0000 passeggeri.\nI rimanenti quattordici Zeppelin dell'anteguerra furono acquistati dall'esercito e dalla marina tedeschi, che etichettarono i loro apparecchi \"Z I/II/...\" e \"L 1/2/...\", rispettivamente. Durante la guerra, l'esercito cambi\u00f2 il suo schema due volte: dopo lo \"Z XII\", passarono a usare i numeri \"LZ\", aggiungendo pi\u00f9 tardi un 30 per mascherare la produzione totale.\nQuando la prima guerra mondiale scoppi\u00f2, i militari si accaparrarono anche i tre restanti dirigibili della DELAG. A quell'epoca, ne avevano gi\u00e0 dismessi tre, mentre altri cinque vennero persi in incidenti, in due dei quali perirono delle persone: una tempesta spinse lo Zeppelin della marina \"LZ\u00a014\u00a0\"L\u00a01\"\" in fondo al Mare del Nord, affogando quattordici soldati, e l\"LZ\u00a018\u00a0\"L\u00a02\"\" scoppi\u00f2 in fiamme a causa dell'esplosione di un motore, uccidendo l'intero equipaggio.\nLa spiegazione ufficiale fu la seguente:\n\"Il dirigibile saliva e dalle valvole inferiori era uscito idrogeno e s'era formato, tra gli involucri ed il rivestimento della carcassa, un mantello di gas tonante, che aveva invaso il corridoio interno.\"\n\"La navicella era protetta nella parte anteriore da un tagliavento a vetri il quale creava dietro di s\u00e9 una potente rarefazione. La miscela tonante era stata allora aspirata nella navicella attraverso lo sportello di comunicazione col corridoio ed era venuta a contatto con qualche favilla del motore.\"\nNel 1914, gli Zeppelin avevano una lunghezza di 150-160 m e un volume di 22\u00a0000-25\u00a0000 m3, che permetteva loro di trasportare carichi di circa 9 tonnellate. Erano di solito mossi da tre motori Maybach-Motorenbau da 200 CV ciascuno, e potevano raggiungere velocit\u00e0 di circa 80 km/h.\nGli Zeppelin durante la prima guerra mondiale.\nGli Zeppelin vennero usati come bombardieri durante la prima guerra mondiale ma non ebbero molto successo. All'inizio del conflitto il comando tedesco riponeva grandi speranze in questi apparecchi, che sembravano avere notevoli vantaggi sugli aeroplani dell'epoca, erano quasi altrettanto veloci, meglio armati e con una capacit\u00e0 di carico in bombe superiore, oltre a un raggio d'azione e una durata enormemente maggiori. Ma tutti questi vantaggi non si tradussero bene nella realt\u00e0.\nIl primo impiego offensivo degli Zeppelin fu solo due giorni dopo l'invasione del Belgio, un singolo dirigibile, lo \"Z VI\" venne danneggiato dalle mitragliatrici e costretto ad atterrare nei pressi di Colonia. Altri due Zeppelin vennero abbattuti in agosto e uno fu catturato dai francesi. Il loro uso contro obiettivi ben difesi in incursioni diurne fu un errore e l'Alto Comando perse tutta la fiducia negli Zeppelin, lasciando al Servizio Aereo Navale ogni ulteriore impiego di tali mezzi.\nI dirigibili furono utilizzati principalmente in compiti di ricognizione sul Mare del Nord e il Mar Baltico, l'ammirabile resistenza degli Zeppelin port\u00f2 le navi da guerra tedesche in prossimit\u00e0 di numerosi vascelli alleati. Nel corso dell'intera guerra circa 1\u00a0200 voli di ricognizione vennero eseguiti. Il Servizio Aereo Navale diresse un buon numero di incursioni strategiche contro la Gran Bretagna, aprendo la strada alle tecniche di bombardamento e costringendo i britannici a mantenere in efficienza i sistemi di difesa antiaerea. I primi raid di Zeppelin vennero approvati dal Kaiser nel gennaio 1915. Le incursioni erano solo notturne e dirette su obiettivi militari e, dopo che fu adottato l'oscuramento, molte bombe caddero casualmente sull'Inghilterra orientale.\nLa prima di queste incursioni avvenne il 19 gennaio 1915, il primo bombardamento al mondo di civili: due Zeppelin sganciarono 50 kg di bombe altamente esplosive e, senza effetto, 3 kg di bombe incendiarie su King's Lynn, Great Yarmouth e i villaggi circostanti. In tutto vennero uccise cinque persone, anche se la reazione dell'opinione pubblica e della stampa fu totalmente sproporzionata rispetto al prezzo pagato in vittime. Ci furono altre diciannove incursioni nel 1915, che sganciarono 37 tonnellate di bombe e uccisero 181 persone, ferendone 455. Le difese britanniche erano inizialmente divise tra la Royal Navy e l'esercito, il quale prese il pieno controllo nel febbraio 1916; una variet\u00e0 di cannoni di piccolo calibro venne convertita per l'utilizzo antiaereo. Furono introdotti riflettori da contraerea; inizialmente erano gestiti dalla polizia, la cui inesperienza per\u00f2 port\u00f2 a scambiare molte nuvole illuminate per dirigibili. Le difese aeree contro gli Zeppelin erano improvvisate e le carenze dei primi aerei fecero s\u00ec che il primo successo fu ottenuto lanciando bombe su di essi. Il primo uomo che riusc\u00ec ad abbattere uno Zeppelin fu R.A.J. Warneford dell'RNAS, volando su un Morane Parasol, il 7 giugno 1915: sganciando sei bombe da 9 kg diede fuoco all\"LZ 37\" sopra Gent, ottenendo per questo la Victoria Cross.\nLe incursioni continuarono nel 1916: Londra venne bombardata accidentalmente in maggio e in luglio il Kaiser permise le incursioni dirette contro i centri urbani. Nel 1916 ci furono 23 raid, durante i quali si sganciarono 125 tonnellate di bombe, uccidendo 293 persone e ferendone altre 691. Le difese antiaeree intanto erano diventate pi\u00f9 ostiche e vennero introdotti nuovi Zeppelin che raddoppiavano l'altitudine operativa, da 1\u00a0800 a 3\u00a0750 metri. Per evitare i riflettori questi apparecchi volavano sopra lo strato di nubi quando possibile, abbassando un osservatore sotto di esse per dirigere il bombardamento. L'aumentata sicurezza fu controbilanciata dall'ulteriore sforzo richiesto agli equipaggi e dall'introduzione da parte dei britannici, a met\u00e0 del 1916, di un aereo da caccia in grado di sparare in avanti. La prima vittoria nella caccia notturna venne il 2 settembre 1916 quando W. Leefe-Robinson abbatt\u00e9 uno dei sedici dirigibili che componevano un gruppo di incursione su Londra. Anch'egli ottenne la Victoria Cross.\nL'introduzione di caccia efficaci equipaggiati con un nuovo tipo di pallottole esplosive segn\u00f2 la fine della minaccia degli Zeppelin. Nuovi Zeppelin entrarono in servizio, in grado di operare a 5\u00a0500 metri di quota, ma ci\u00f2 li esponeva a un freddo intenso e a forti venti, che con i loro improvvisi cambi di direzione dispersero molte incursioni. Nel 1917 e 1918 ci furono solo undici incursioni di Zeppelin contro l'Inghilterra, l'ultima delle quali avvenne il 5 agosto 1918 e caus\u00f2 la morte del capitano di corvetta Peter Strasser, comandante del Dipartimento Aeronavale della Marina tedesca.\nUn totale di ottantotto Zeppelin fu costruito durante la guerra. Oltre sessanta vennero persi, equamente divisi tra incidenti e azione nemica. Vennero intrapresi 51 raid, scaricando 5\u00a0806 bombe del peso totale di 196,5 tonnellate, che uccisero 557 persone e ne ferirono 1\u00a0358. Si \u00e8 sostenuto che queste incursioni furono efficaci, non tanto per i danni materiali quanto per essere riuscite a ostacolare e diversificare la produzione bellica, costringendo i britannici a impiegare dodici squadroni e 10\u00a0000 uomini nella difesa aerea.\nAltri raid furono compiuti sulla Francia (inclusa Parigi), un singolo raid coinvolse Napoli, mentre altre nazioni nemiche della Germania furono semplicemente sorvolate, cercando di sfruttare il panico che la comparsa di uno Zeppelin da bombardamento poteva suscitare nella popolazione.\nUno Zeppelin fu inoltre modificato per raggiungere, partendo dall'alleata Bulgaria, l'Africa Orientale Tedesca, e rifornire le truppe imperiali superando il blocco navale inglese; la missione si rivel\u00f2 un insuccesso grazie alle false informazioni rilasciate ad arte dai servizi segreti, che convinsero i tedeschi della resa di tutto il loro contingente africano. Il dirigibile interruppe cos\u00ec il suo viaggio quando era gi\u00e0 al di sopra del Sudan e ritorn\u00f2 in Europa, ove fu momentaneamente modificato per assumere compiti di bombardamento, compiendo in particolare il raid contro Napoli. And\u00f2 perso in un incidente mai chiarito mentre si dirigeva per un secondo raid contro l'Italia meridionale, inabissandosi in fiamme a sud-est di Otranto.\nDopo la prima guerra mondiale.\nGli Zeppelin vennero del tutto abbandonati in seguito alle sconfitte durante la Grande Guerra e i governi li riciclarono ad altri scopi. Dei modelli turistici vennero introdotti negli anni successivi, ma con meno successo delle mongolfiere.\nFilatelia.\nLa storia degli Zeppelin \u00e8 di particolare interesse per i collezionisti di francobolli. Dal 1909 al 1939, gli Zeppelin trasportavano la corrispondenza durante i loro voli internazionali, comprese buste affrancate e annullate, preparate da e per i collezionisti. Molte nazioni emisero francobolli ad alto valore facciale, intesi apposta per l'affrancatura della posta trasportata dagli Zeppelin. Tra le buste pi\u00f9 rare ci sono quelle a bordo del tragico volo dell'Hindenburg; le poche che sopravvissero hanno invariabilmente i bordi carbonizzati e valgono migliaia di euro."}
{"id": "11448", "revid": "984922", "url": "https://it.wikipedia.org/wiki?curid=11448", "title": "Ferchromide", "text": "La ferchromide \u00e8 un minerale descritto nel 1986 in seguito ad una scoperta avvenuta nella regione di Kumak, negli Urali meridionali in Russia. Il nome deriva dagli elementi che lo compongono. Il nome deriva dalla sua composizione. \u00c8 ferromagnetica.\nMorfologia.\nLa ferchromide \u00e8 stata scoperta sotto forma di granuli di dimensione inferiore al micrometro che formano aggregati di dimensione dell'ordine del centinaio di micrometri.\nOrigine e giacitura.\nLa ferchromide si ritrova nelle vene di quarzo con anfibolo e scisto. \u00c8 associata con bismuto nativo, chromferide, ferro nativo, grafite, halite, rame nativo, sylvite e marialite."}
{"id": "11449", "revid": "767487", "url": "https://it.wikipedia.org/wiki?curid=11449", "title": "Chromferide", "text": "La chromferide \u00e8 un minerale scoperto nella regione di Kumak, negli Urali meridionali in Russia. Il nome deriva dagli elementi che lo compongono. \u00c8 ferromagnetico.\nMorfologia.\nLa chromferide si presenta sotto forma di granuli di dimensione inferiore al micrometro in aggregati di qualche centinaio di micrometri.\nOrigine e giacitura.\nLa chromferide si ritrova nelle vene di quarzo con anfibolo e scisto. \u00c8 associata con bismuto nativo, ferro nativo, oro nativo, rame nativo, ferchromide, grafite, cohenite, halite, marialite."}
{"id": "11450", "revid": "295700", "url": "https://it.wikipedia.org/wiki?curid=11450", "title": "Marcel Griaule", "text": "Fu titolare della prima cattedra di etnologia alla Sorbona. Allievo di Marcel Mauss pass\u00f2 all'etnologia dopo avere studiato matematica.\nIn diverse spedizioni in Africa fra il 1931 ed il 1946, tra cui la famosa \"Missione Dakar-Gibuti\", ebbe modo di studiare e trascrivere la complessa cosmogonia del popolo dei Dogon. Questa missione venne descritta da Michel Leiris nel suo libro Africa Fantasma.\nNel 1938 pubblica Maschere Dogon dove analizza i rituali e le simbologie dei Dogon. Secondo Griaule le simbologie, i miti, i rituali e i sacrifici dei Dogon sono realt\u00e0 interconnesse in un sistema coerente e autonomo di pensiero che forma una vera e propria cosmologia. Uno dei libri di antropologia pi\u00f9 letti \u00e8 \"Il dio d'Acqua\" pubblicato per la prima volta nel 1948. Si tratta di un resoconto della cosmogonia Dogon presentata con lo stile di intervista fatta a un anziano cacciatore cieco Ogotemmeli. Questo libro contiene il pensiero Dogon che per Griaule va collocato sulla corrente del pensiero filosofico degli antichi. Con questo libro Griaule vuole dimostrare come un popolo africano pu\u00f2 possedere una cosmologia organizzata che evidenzia il rapporto tra sistema mitico e vita sociale. Questa cosmologia \u00e8 il punto di partenza per capire la vita sociale, economica, rituale e sessuale dei Dogon. Questa vita nella sua quotidianit\u00e0 non \u00e8 altro se non la rifunzionalizzazione operata dall'uomo in quanto attore sociale, del mito inteso come punto di riferimento ideale.\nQuesto libro suscit\u00f2 numerosi interrogativi tra gli antropologi. Era lecito ricostruire la cosmologia dei Dogon intervistando solo Ogotemmeli? Chi \u00e8 Ogotemmeli? Un vecchio saggio che parla del suo modo di interpretare la vita dei Dogon oppure un portaparola degli anziani Dogon? La cultura Dogon era fondata solo sul mito oppure era opportuno prendere in considerazione anche la storia?\nNel lavoro \"Il metodo dell'etnografia\", pubblicato postumo nel 1957 e scritto sulla base delle sue lezioni tenute alla Sorbona, emerse come il lavoro antropologico era da lui considerato \"un'operazione strategica\" in quanto, nella tortuosit\u00e0 delle inchieste, era necessario scegliere gli informatori e mediare le loro dichiarazioni.\nDopo la sua morte, le ricerche sui Dogon proseguirono per opera di altri, tra i quali la figlia Gen\u00e9vi\u00e8ve Calame-Griaule, affrontando la questione dei \"sistemi cosmologici\".\nAltri libri sono \"Torce d'uomini\" e \"I riti arcaici dell'Etiopia cristiana\"."}
{"id": "11451", "revid": "287204", "url": "https://it.wikipedia.org/wiki?curid=11451", "title": "Lista degli Zeppelin", "text": "Questo \u00e8 un elenco completo degli Zeppelin costruiti dalla compagnia tedesca Zeppelin. Altri tipi di dirigibile, che vengono a volte chiamati Zeppelin non sono compresi.\nLa Luftschiffbau Zeppelin GmbH di Friedrichshafen, Germania, numer\u00f2 i suoi dirigibili \"LZ 1/2/...\", dove \"LZ\" sta per \"Luftschiff (aeronave) Zeppelin\". in aggiunta, gli apparecchi usati per scopi civili normalmente avevano un nome, mentre alle aeronavi militari, venne data una \"numerazione tattica\":"}
{"id": "11452", "revid": "2093951", "url": "https://it.wikipedia.org/wiki?curid=11452", "title": "Mary di Danimarca", "text": "Il loro fidanzamento ufficiale nel 2003 e il matrimonio l'anno successivo sono stati oggetto di grande attenzione da parte dei media internazionali, che rappresentavano la storia come una moderna favola d'amore tra il principe ereditario e una comune cittadina di origine australiana. Se salir\u00e0 al trono al fianco del marito come ci si aspetta, diverr\u00e0 la prima regina australiana della storia.\nBiografia.\nInfanzia.\nMary \u00e8 la minore dei quattro figli nati dal matematico John Dalgleish Donaldson (nato il 5 settembre 1941) e da Henrietta \"Etta\" Clark Horne (12 maggio 1942-20 novembre 1997), assistente esecutivo del rettore dell'Universit\u00e0 della Tasmania. Henrietta \u00e8 morta per attacco cardiaco nel 1997. I genitori di Mary migrarono dalla Scozia all'Australia nel 1963. Mary ha tre fratelli maggiori:\nIl padre di Mary si \u00e8 risposato nel 2001; la sua seconda moglie \u00e8 l'autrice e scrittrice inglese Susan Elizabeth Horwood, conosciuta con lo pseudonimo di Susan Moody.\nMary \u00e8 nata e cresciuta a Hobart, in Tasmania; ha frequentato la Waimea Heights Primary School tra 1978-1982. Ha poi completato gli studi secondari presso Taroona High School ed il Hobart Matriculation College, prima di studiare presso l'Universit\u00e0 della Tasmania per cinque anni. Dopo la laurea Mary si \u00e8 trasferita a Melbourne per lavorare nel settore pubblicitario.\nDa ragazza, Mary \u00e8 stata molto attiva negli sport e in altre attivit\u00e0 extrascolastiche, sia a scuola che altrove. Ha studiato pianoforte, flauto, clarinetto e giocato a basket e hockey. Il suo amore per i cavalli l'ha portata a cavalcare in maniera competitiva da adolescente sul suo cavallo, Diana.\nEducazione.\nMary cominci\u00f2 la scuola elementare di Clear Lake City, ora di Houston, mentre il padre lavorava l\u00ec. Di ritorno a Hobart ha frequentato la Sandy Bay Infants School, la Waimea Heights Primary School e poi la Taroona High School in Tasmania. Per gli ultimi due anni della sua istruzione secondaria Mary ha frequentato l'Hobart College, dove si \u00e8 diplomata. Dal 1989 al 1994 Mary completa un corso di laurea combinato in Commercio e Giurisprudenza (BCOM, LLB) presso l'Universit\u00e0 di Tasmania. Tra il 1994 e il 1996, Mary si qualifica con attestati professionali in pubblicit\u00e0 dalla The Advertising Federation of Australia (AFA) e marketing diretto presso la Australian Direct Marketing Association.\nLa lingua madre di Mary \u00e8 l'inglese mentre il danese \u00e8 la sua seconda lingua, che ha studiato approfonditamente dopo il fidanzamento. Ha studiato anche francese durante i suoi studi secondari. Nel 2002, ha brevemente insegnato inglese a Parigi.\nCarriera.\nMentre studiava in Tasmania, Mary rifer\u00ec che era in affari in una societ\u00e0 chiamata Kingcash, con Brent Annells, con cui aveva una relazione di sette anni nel 1990.\nDopo la laurea nel 1995, ha lavorato per agenzie di pubblicit\u00e0 australiane e mondiali. Divenne una tirocinante in marketing e comunicazione con la DDB Needham, assumendo una posizione di account executive. Nel 1996, Mary \u00e8 stata impiegata dalla MOJO Partners come account manager. Nel 1998, sei mesi dopo la morte della madre, si \u00e8 dimessa ed ha viaggiato in America ed in Europa. Ad Edimburgo, ha lavorato per tre mesi come account manager per la Rapp Collins Worldwide; in seguito, all'inizio del 1999, \u00e8 stata nominata account director con l'agenzia internazionale di pubblicit\u00e0 Young &amp; Rubicam di Sydney.\nNel giugno 2000, Mary si trasferisce ad una piccola agenzia australiana, la Love Branding, lavorando per un breve periodo come primo account director della societ\u00e0. In seguito, dalla primavera (australiana) del 2000 fino al dicembre 2001, \u00e8 diventata direttore vendite e un membro del team di gestione della Belle Property, societ\u00e0 immobiliare specializzata in immobili di lusso. Nel primo semestre del 2002, Mary ha insegnato inglese in una scuola a Parigi ma, con il trasferimento definitivo in Danimarca, \u00e8 stata assunta da Microsoft Business Solutions (5 settembre 2002 - 24 settembre 2003) nei pressi di Copenaghen come consulente di progetto per lo sviluppo del business, della comunicazione e di marketing.\nMatrimonio.\nCorteggiamento e fidanzamento.\nMary Donaldson ha incontrato il principe ereditario Frederik di Danimarca al pub \"Slip Inn\" durante i Giochi della XXVII Olimpiade il 16 settembre 2000 a Sydney. Hanno condotto una relazione a distanza tenendosi in contatto tramite telefono, e-mail e lettere, mentre il principe Frederik si recava spesso a farle visita in Australia. Il 15 novembre 2001, il settimanale danese \"Billed Bladet\" descrisse Mary come la fidanzata di Frederik. Mary si trasfer\u00ec in Europa nel dicembre 2001 e, mentre lavorava come insegnante di inglese a Parigi, visit\u00f2 la Danimarca in privato; in quell'occasione \u00e8 stata fotografata mentre partecipava ad alcuni eventi privati (matrimoni, battesimi di amici) con Frederik. Mary e Frederik sono stati fotografati nel corso del 2003 in varie escursioni private in Danimarca. Il 24 settembre 2003 la Corte danese ha annunciato che la Regina Margherita II era intenzionata a dare il suo consenso al matrimonio nel corso della riunione del Consiglio di Stato prevista per l'8 ottobre 2003.\nIl fidanzamento ufficiale \u00e8 avvenuto l'8 ottobre 2003: il principe Frederik ha regalato a Mary un anello con un diamante taglio smeraldo e due rubini taglio smeraldo.\nIl matrimonio.\nMary Donaldson e il principe ereditario Frederik si sono sposati il 14 maggio 2004 nella Cattedrale di Copenaghen. Mary indossava un abito nuziale disegnato dallo stilista danese Uffe Frank (che ha lavorato tra gli altri per Valentino). I testimoni furono, da parte di lei, le sue due sorelle e la sua amica Amber Petty (annunciatrice di una radio commerciale in Australia); da parte di lui, suo fratello il principe Joachim. Tre delle nipoti di Mary, Erin e Kate Stephens e Madisson Woods, erano le damigelle; il nipote di Frederik il principe Nikolai di Danimarca ed il cugino di primo grado, il conte Richard von Pfeil und Klein-Ellguth erano paggi. Le nozze sono state celebrate a Copenaghen e al Palazzo di Fredensborg. Al matrimonio erano presenti tutte le case reali pi\u00f9 importanti d'Europa. Il colore predominante era il rosso.\nQuando la sposa \u00e8 entrata in Chiesa, \u00e8 stato intonato \"Zadok the Priest\" di Haendel. All'interno del corpetto del vestito, la sposa aveva cucito la fede della madre, Henrietta, scomparsa prematuramente. L'abito da sposa era composto da 24 metri di seta duchessa e organza. Per le decorazioni sono stati utilizzati 2 metri di pizzo, mentre il velo, molto pregiato, era stato creato da alcune suore in Irlanda per l'allora Principessa Ereditaria di Svezia Margherita. Lo strascico era lungo 8 metri, e per rafforzare il corpetto sono stati utilizzati ben 31 metri di tulle.\nl bouquet infine era composto da rose bianche ed eucalipti australiani, ma in mezzo vi era una rosa rossa, simboleggiante la madre della principessa, Henrietta. Gli anelli nuziali sono stati forgiati con oro Groenladese.\nDopo il rito, gli sposi hanno effettuato il classico giro in carrozza e si sono affacciati dal balcone del palazzo reale. Si \u00e8 tenuta quindi una festa, con il tradizionale valzer prima di mezzanotte e un toccante discorso di Frederik, che ha detto alla moglie: \"Questo \u00e8 il momento di noi due, dammi calma e felicit\u00e0. Ti amo, Mary\", facendo scendere le lacrime alla nuova principessa ereditaria di Danimarca. La coppia ha trascorso la luna di miele in Africa. Il giorno dopo il matrimonio il bouquet \u00e8 stato trasportato e posto sulla tomba di Henrietta, in Australia.\nIl Folketing (parlamento) danese ha approvato una legge speciale (legge di Mary) che dava la cittadinanza danese a Mary Donaldson in seguito al suo matrimonio, una procedura standard per i nuovi membri stranieri della famiglia reale. Mary possedeva gi\u00e0 la doppia cittadinanza dell'Australia e del Regno Unito. Precedentemente una presbiteriana, Mary \u00e8 diventata luterana. \nResidenza attuale.\nLa residenza ufficiale della famiglia del principe ereditario \u00e8 la The Chancellery House, un edificio dei primi del XVIII secolo, all'interno del Castello di Fredensborg, 40\u00a0km a nord di Copenaghen. In precedenza era la casa della nonna materna di Frederik, la Regina Ingrid. Essi hanno vissuto temporaneamente a Copenaghen al Palazzo di Amalienborg, mentre veniva ristrutturata la loro residenza permanente di citt\u00e0, il Palazzo di Frederik VIII. \nFigli.\nIl 15 ottobre 2005, Mary ha dato alla luce il principe Christian Valdemar Henri John al Rigshospitalet. Frederik era presente al parto. Il bambino era sano, del peso di 3,5\u00a0kg e misurava 51\u00a0cm. Il suo nome \u00e8 stato annunciato al battesimo il 21 gennaio 2006 nella Cappella del Palazzo di Christiansborg a Copenaghen. \nIl 21 aprile 2007, \u00e8 nata la principessa Isabella Henrietta Ingrid Margrethe del peso di 3,350\u00a0kg e 50\u00a0cm di lunghezza. \u00c8 stata battezzata nella cappella del Palazzo di Fredensborg il 1\u00ba luglio 2007 ed \u00e8 terza nella linea di successione.\nIl 6 agosto 2010 \u00e8 stato reso noto che la principessa ereditaria era incinta di due gemelli, attesi per il gennaio 2011 Secondo alcune fonti, la principessa ereditaria si \u00e8 dichiarata sorpresa della nuova gravidanza, secondo altre, Mary desiderava pi\u00f9 figli; la coppia ha negato di essersi sottoposta a trattamento per la fertilit\u00e0. L'otto gennaio, la principessa ereditaria ha dato alla luce un maschio (che suo marito Frederik scherzando ha chiamato Elvis, essendo nato lo stesso giorno del \"Re del Rock and Roll\") alle ore 10:30 (peso: 2,674\u00a0kg, lunghezza: 47\u00a0cm), ed una femmina alle ore 10.56 (peso: 2,554\u00a0kg, lunghezza: 46\u00a0cm). I nomi sono stati ufficializzati al battesimo che si \u00e8 tenuto alla Holmens Kirke a Copenaghen il 14 aprile. Essi sono principe Vincent Frederik Minik Alexander e principessa Josephine Sophia Ivalo Mathilde.\nImmagine pubblica.\nDopo il matrimonio, la coppia ha viaggiato a bordo dello yacht reale \"Dannebrog\" nella Danimarca continentale, in Groenlandia ed in Grecia per le Olimpiadi di Atene 2004. \nNel 2005 sono stati coinvolti nelle celebrazioni per il 200\u00ba anniversario di Hans Christian Andersen. Visitarono Londra, New York e l'Australia, dove Mary \u00e8 stata nominata Honorary HCA Ambassador in Australia nella Utzon Room della Sydney Opera House. Nel 2005 la famiglia reale ha visitato le Isole F\u00e6r \u00d8er. Hanno partecipato anche alle cerimonie per la sepoltura dell'imperatrice Maria Feodorovna in Danimarca e a San Pietroburgo. \nAffrontando il problema degli immigrati in Danimarca, Mary ha visitato le aree svantaggiate del Vollsmose (2006) e Gellerup (2007). \nMary \u00e8 stata votata Donna dell'anno 2008 da una rivista danese, \"Alt for damerne\". La principessa ha donato la sua ricompensa in denaro in beneficenza.\nLa principessa \u00e8 stata paragonata a Diana, principessa del Galles, e a Jacqueline Kennedy Onassis, (oltre che, anche dal punto di vista fisico, a Kate Middleton). Ha posato e rilasciato interviste per riviste tra cui \"Vogue\", \"Australian Women's Weekly\", \"Parade Magazine\" e \"Dansk\". Lei e il principe ereditario Frederik sono stati anche intervistati da Andrew Denton per il programma della ABC TV Australian \"Enough Rope\".\nLa principessa ha incontrato William e Kate, duchi di Cambridge, il 2 novembre 2011. \nLa Principessa \u00e8 madrina di:\nPatrocini.\nDal 2004 la principessa ereditaria Mary patrocina organizzazioni culturali, l'industria della moda danese, aiuti umanitari, scienza e ricerca, organizzazioni, sociali, sanitarie e umanitarie e organizzazioni sportive.. \nMary ha svolto un ruolo attivo nella promozione di un programma anti-bullismo basato su un modello australiano, sotto gli auspici di Save the Children della Danimarca. \nMary \u00e8 anche coinvolta in una nuova campagna di sensibilizzazione e pratiche di sicurezza tra i danesi sul cancro della pelle attraverso il Danish Cancer Society e si fa mecenate attiva dell'industria della moda danese, la terza industria nazionale per esportazioni, indossando capi nazionali. \nAttualmente \u00e8 impegnata nel sostenere i programmi anti-obesit\u00e0 attraverso l'Organizzazione mondiale della sanit\u00e0, Ufficio Regionale per l'Europa. \u00c8 anche Honorary Life Governor del Victor Chang Cardiac Research Institute con sede presso il Garvan Institute/St Vincent's Hospital di Sydney, membro del International Committee of Women Leaders for Mental Health e membro di vari club sportivi (equitazione, golf e yachting). \nNel giugno 2010 \u00e8 diventata patrona del UNFPA, Fondo delle Nazioni Unite per la Popolazione, \"per sostenere l'attivit\u00e0 dell'agenzia per promuovere la salute materna e maternit\u00e0 sicura in pi\u00f9 di 150 nazioni in via di sviluppo\".\nL'11 settembre 2007 ha annunciato l'istituzione del \"The Mary Foundation\". I fondi iniziali (1.100.000 corone danesi) sono stati raccolti in Danimarca e Groenlandia come regalo di nozze. Il fondo, guidato da Mary ed otto fiduciari, mira a migliorare la vita di persone isolate o escluse per motivi ambientali, ereditari, di salute o di altre circostanze.\nTitoli e trattamento.\nIl suo titolo ufficiale in danese \u00e8 \"Hendes Kongelige H\u00f8jhed Kronprinsesse Mary af Danmark, Grevinde af Monpezat\". Il titolo di Contessa di Monpezat \u00e8 onorifico."}
{"id": "11453", "revid": "59912", "url": "https://it.wikipedia.org/wiki?curid=11453", "title": "Nottolino quantistico", "text": "Nel 2001, Heiner Linke, fisico tedesco dell'Universit\u00e0 di Lund, \u00e8 riuscito a realizzare un nottolino quantistico, vale a dire un esperimento scientifico in grado di estrarre una corrente di elettroni a partire da un potenziale medio nullo. Questo risultato, a prima vista paradossale, pu\u00f2 essere spiegato con semplici regole di matematica. Vediamo prima alcuni concetti necessari a comprendere come sono possibili meccanismi di questo tipo.\nNottolini termici.\nI nottolini browniani, o termici, hanno una lunga storia in fisica. In una conferenza, il Premio Nobel per la fisica Richard P. Feynman si occup\u00f2 di descrivere il funzionamento teorico di un \"nottolino browniano\", e di spiegare l'impossibilit\u00e0 di generare, con tale meccanismo, un moto perpetuo.\nIl nottolino di Feynman consiste in una ruota dentata, una molla, un dente d'arresto, un asse munito di pale. L'asse si collega alla ruota dentata, la quale viene tenuta in posizione dal dente e dalla molla. I denti della ruota sono arcuati, in maniera da consentire la rotazione in un solo verso, opponendo resistenza al moto nel verso opposto incastrandosi nel dente, spinto verso il basso dalla molla. Il tutto \u00e8 immerso in un gas.\nL'agitazione termica delle molecole di gas le fa urtare contro le pale.\nGli urti nel verso corretto, se sufficientemente potenti, fanno compiere lo scatto di un dente al meccanismo. Gli urti nel verso opposto, invece, sono inefficaci a produrre un movimento, perch\u00e9 vengono sempre ostacolati dal dente di arresto. Tuttavia, questo contrasto genera calore, e ben presto il sistema formato dalla molla e dal dente diventa cos\u00ec caldo da non poter pi\u00f9 ostacolare nulla: la ruota resta alla merc\u00e9 del moto browniano.\nNon \u00e8 dunque possibile utilizzare una tale macchina per il moto perpetuo, in accordo con il secondo principio della termodinamica.\nNottolini browniani funzionanti.\nTuttavia, esiste un metodo per riuscire a ricavare un lavoro dall'agitazione termica, a patto di accettare, qualche volta, di compiere un lavoro opposto, e di fornire comunque energia al sistema dall'esterno in maniera casuale.\nUn requisito importante \u00e8 avere una struttura con un andamento di potenziale a dente di sega, in cui la distanza tra un massimo e il\nminimo successivo sia minore che nel verso opposto. Inoltre, deve essere presente un meccanismo frenante e una sorgente di energia casuale.\nAlcuni esempi di meccanismi del genere sono le pompe ioniche cellulari:\nqueste consistono, di solito, in una proteina a forma di imbuto, che alterna una configurazione a canale chiuso, in cui lo ione \u00e8 fortemente accoppiato al canale, a una a canale aperto, in cui lo ione interagisce debolmente con il canale. Il moto browniano delle molecole \u00e8 allora\nsufficiente a spingere lo ione in senso contrario al gradiente elettrochimico. Il passaggio da uno stato all'altro viene effettuato, di solito, grazie alla combustione di una molecola di Adenosina trifosfato (ATP).\nSimulazione di nottolino termico.\nTutto questo sembra poco probabile, eppure \u00e8 possibile simularne gli effetti con un semplice gioco \"da tavolo\". Ipotizziamo una serie di\n5 caselle alternate, bianche e nere. La pedina, all'inizio posta al centro, si sposta in base al risultato del lancio di due dadi e del colore della casella di partenza. Per vincere, occorre uscire dallo scacchiere avanzando. Si perde se si esce retrocedendo.\nAd esempio:\nLanciando 2 dadi, abbiamo 6 possibilit\u00e0 che venga 7, 2 che esca 11, 1 per il 12 e il 2, 2 per il 3, 3 per il 4.\nIniziamo con la pedina sul nero al centro. Le probabilit\u00e0 di vincere sono il prodotto delle possibilit\u00e0 di andare avanti dal bianco al nero, \nmoltiplicate per quelle in avanti dal nero al bianco: dunque formula_1. Le possibilit\u00e0 di perdere sono invece \nformula_2.\nSi perde dunque 100 volte ogni 80 vittorie.\nSupponiamo ora di avere un altro insieme di regole:\nLe probabilit\u00e0 di vittoria sono le stesse. Ora facciamo intervenire il processo casuale: applichiamo ora le une o le altre regole ogni volta in base al risultato del lancio di una moneta (testa o croce). Se ricalcoliamo le probabilit\u00e0 di vittoria, risultano allora il prodotto della media delle mosse in avanti dal bianco per quelle di mosse in avanti dal nero:\nformula_3.\nQuelle di sconfitta, in modo simile, saranno\nformula_4.\nOtteniamo quindi 81 sconfitte ogni 100 vittorie!\nListato C++ per un programma di simulazione.\n\u00c8 possibile simulare il processo attraverso un algoritmo. Il seguente listato \u00e8 un programma in C++ che simula 100.000 partite al gioco, con\nuna serie di 30 caselle (per modificare questi parametri, basta cambiare i valori delle variabili codice_1 e codice_2).\nSi pu\u00f2 sperimentare che si ottiene la vittoria circa 71 volte su 100, anche se si parte dalla casella 15, in cui bastano 14 passi per perdere mentre ne servono 15 per vincere.\n /* codice */ \n /* Copyright BlakWolf 2004 */\n /* Released under Gnu GPL V. 2 or later, at your option */\n #include &lt;set&gt; /* contenitore per regole */\n #include &lt;cstdlib&gt; /* rand() e srand() */\n #include &lt;ctime&gt; /* time() */\n #include &lt;iostream&gt;\n /* \n * Pedina\n * contiene la posizione sulla scacchiera \n struct Pedina {\n unsigned int posizione;\n \n * Regola \n * associa un risultato del dado\n * ad uno spostamento\n struct Regola {\n unsigned int Lancio;\n int Spostamento;\n Regola( const unsigned int&amp; lancio, const int&amp; spostamento) :\n Lancio(lancio),\n inline bool operator&lt; (const Regola&amp; r) const {\n return (Lancio &lt; r.Lancio);\n inline bool operator== (const Regola&amp; r) const {\n return (Lancio == r.Lancio);\n \n \n /* Insieme di regole\n * Contiene un insieme di regole del gioco\n * e le applica in funzione del tiro del dado \n class Ruleset {\n public:\n typedef std::set&lt;Regola&gt; Container;\n typedef Container::iterator Iterator;\n private:\n Container regole;\n public:\n Ruleset(Iterator from, Iterator to);\n int Applica(unsigned int&amp; Lancio);\n ~Ruleset(){};\n \n /* Inserisce le regole nel contenitore\n Ruleset::Ruleset(Ruleset::Iterator from, Ruleset::Iterator to){\n for (Iterator it = from; it != to; ++it)\n regole.insert(*it);\n \n /* Se trova una regola la applica, e ritorna lo spostamento\n * altrimenti ritorna 0 (spostamento nullo)\n int Ruleset::Applica(unsigned int&amp; Lancio){\n Iterator it = regole.find(Regola(Lancio, 0)) ;\n if (it == regole.end())\n return 0;\n return (it-&gt;Spostamento);\n \n int main() {\n unsigned int Dimensione = 30; /* lunghezza del percorso */\n int partite_da_giocare = 100000; /* partite */\n int Croce;\n unsigned int Lancio;\n Ruleset::Container Contenitore;\n // set n. 1 di regole per i quadrati pari\n // se escono 7 o 11, avanza di 1, se escono 2 3 12 indietreggia di 1\n Contenitore.insert(Regola(7, 1));\n Contenitore.insert(Regola(11, 1));\n Contenitore.insert(Regola(2, -1));\n Contenitore.insert(Regola(3, -1));\n Contenitore.insert(Regola(12, -1));\n Ruleset Bianchi_a(Contenitore.begin(), Contenitore.end());\n // set n. 1 di regole per i quadrati dispari\n // vedi sopra\n Contenitore.clear();\n Contenitore.insert(Regola(11, 1));\n Contenitore.insert(Regola(2, -1));\n Contenitore.insert(Regola(4, -1));\n Contenitore.insert(Regola(12, -1));\n Ruleset Neri_a(Contenitore.begin(), Contenitore.end());\n // set n. 2 di regole per i quadrati pari\n Contenitore.clear();\n Contenitore.insert(Regola(11, 1));\n Contenitore.insert(Regola(2, -1));\n Contenitore.insert(Regola(4, -1));\n Contenitore.insert(Regola(12, -1));\n Ruleset Bianchi_b(Contenitore.begin(), Contenitore.end());\n // set n. 2 di regole per i quadrati dispari\n Contenitore.clear();\n Contenitore.insert(Regola(7, 1));\n Contenitore.insert(Regola(11, 1));\n Contenitore.insert(Regola(2, -1));\n Contenitore.insert(Regola(3, -1));\n Contenitore.insert(Regola(12, -1));\n Ruleset Neri_b(Contenitore.begin(), Contenitore.end());\n int Contatore = 0; // partite giocate\n int Vittorie = 0; // partite vinte\n Pedina p;\n p.posizione = Dimensione / 2 ; /* Inizia la partita con la pedina al \n centro */\n std::srand(std::time(0)); /* Randomizzazione del seme */\n while (Contatore &lt; partite_da_giocare){\n Croce = (std::rand()\u00bb8) &amp; 1; // pari o dispari\n Lancio = (std::rand()\u00bb8) % 6 + 1; // dado 1\n Lancio += (std::rand()\u00bb8) % 6 + 1; // dado 2\n if (Croce) { /* Esce Croce */\n if (p.posizione &amp; 1) { /* Casella Dispari */\n p.posizione += Bianchi_a.Applica(Lancio);\n } else /* Casella Pari */\n p.posizione += Neri_a.Applica(Lancio);\n } else { /* Esce testa */\n if (p.posizione &amp; 1) { /* Casella Dispari */\n p.posizione += Bianchi_b.Applica(Lancio);\n } else /* Casella Pari */\n p.posizione += Neri_b.Applica(Lancio);\n \n if (p.posizione == Dimensione) { /* vittoria */\n p.posizione = Dimensione / 2; /* Rimetti il pedone al centro */\n ++Vittorie;\n ++Contatore;\n \n if (p.posizione == 0) { /* sconfitta */\n p.posizione = Dimensione / 2;\n ++Contatore;\n std::cout \u00ab \"Vittorie \" \u00ab Vittorie \u00ab \" Giocate \" \u00ab Contatore \u00ab \"(\"; \n std::cout \u00ab 100. * Vittorie / Contatore \u00ab \"%)\" \u00ab std::endl; \n \n /* fine codice */\nRealizzazione di nottolini quantistici.\nSpostando il discorso sul piano della fisica dei quanti, i componenti di un nottolino quantistico diventano l'interferenza tra le funzioni d'onda, la quantizzazione dei livelli energetici e l'effetto tunnel. \nLinke e i suoi colleghi hanno utilizzato allo scopo dei punti quantici triangolari. Questi consistono in buche di potenziale, in cui gli elettroni hanno difficolt\u00e0 a passare per il vertice.\nAd alta temperatura, gli elettroni si comportano all'incirca come nottolini browniani, in modo simile agli ioni nelle pompe molecolari: sottoposti ad un potenziale oscillante, fluiscono dal vertice e generano dunque una corrente anche se il potenziale medio \u00e8 nullo. A bassa temperatura, invece, il meccanismo si comporta come un nottolino quantistico: gli elettroni fluiscono dai lati del triangolo in quanto il gap di energia necessario a superare l'ostacolo per effetto tunnel \u00e8 minore in quella direzione.\nUtilizzi pratici.\nMotori molecolari.\nRealizzare motori di dimensioni molecolari richiede un ripensamento del concetto di funzionamento: nei motori macroscopici, l'energia viene utilizzata per produrre un movimento utile al motore, mentre in campo molecolare si devono bloccare quelli inutili nel caos delle agitazioni termiche o delle interferenze probabilistiche.\nDispositivi elettronici.\nLa possibilit\u00e0 di gestire singoli elettroni, pur con i limiti descritti in precedenza, senza dover calibrare con altrettanta precisione i campi, offre molte possibilit\u00e0 all'elettronica di precisione, come la realizzazione di pompe di elettroni per la nanoelettronica, o l'amplificazione dei segnali lungo cavi di dimensioni molecolari. Inoltre i nottolini quantistici possono essere impiegati per moderare i vortici di corrente all'interno dei superconduttori, problema fondamentale per la realizzazione di magneti e cavi a superconduzione."}
{"id": "11456", "revid": "1543377", "url": "https://it.wikipedia.org/wiki?curid=11456", "title": "Camacite", "text": "La camacite \u00e8 un minerale scoperto nel 1861 nell'isola di Disko in Groenlandia. Il nome deriva dalla parola greca \"kamask\" che significa asta, stecca. \u00c8 una lega naturale di ferro e nichel. La specie \u00e8 stata discreditata dall'IMA in quanto \u00e8 ritenuta una variet\u00e0 di ferro nativo ricca di nichel.\nGiacitura.\n\u00c8 il principale costituente delle meteoriti ferrose.\nForma in cui si presenta in natura.\nSi presenta in masse compatte ed uniformi."}
{"id": "11457", "revid": "438678", "url": "https://it.wikipedia.org/wiki?curid=11457", "title": "L'uomo che non c'era", "text": "L'uomo che non c'era (\"The Man Who Wasn't There\") \u00e8 un film noir del 2001 diretto da Joel Coen e interpretato da Billy Bob Thornton, Frances McDormand, James Gandolfini, Tony Shalhoub e da una giovane Scarlett Johansson.\nTrama.\n1949, Santa Rosa. Ed Crane racconta in prima persona la sua storia di aiutante barbiere poco loquace, annoiato e sognatore, in un salone di propriet\u00e0 del cognato Frank. Crane intuisce che sua moglie Doris lo tradisce con \"Big Dave\", amico comune e direttore del grande magazzino nel quale lei lavora come contabile. Fatalisticamente, per\u00f2, finge di non sospettare nulla, lasciando correre per il quieto vivere. Chiaramente deluso e stanco della sua vita di routine, sembra trovare sollievo solo nelle affettuose e innocenti attenzioni verso Birdy, giovanissima e acerba pianista dilettante di cui egli apprezza e sopravvaluta le doti musicali.\nAd accendere l'interesse di Crane, oltre alla giovane, \u00e8 un forse losco uomo d'affari, Craighton Tolliver, un truffatore piovuto nel negozio di barbiere da non si sa dove, il quale lo attrae per un nuovo tipo di affari: il lancio di una catena di moderne tintorie dotate di un innovativo, per l'epoca, sistema di lavaggio a secco. Il pittoresco figuro, dopo aver convinto Ed a partecipare all'investimento truffaldino con met\u00e0 della quota iniziale sparir\u00e0 dalla circolazione.\nPer procurarsi i soldi, Ed ha ricattato \"Big Dave\" fingendosi un anonimo pronto a denunciarlo per adulterio facendo cos\u00ec crollare la sua rispettabilit\u00e0 presso i concittadini e nei confronti della sua stessa moglie, unica proprietaria che certamente reagir\u00e0 all'adulterio cacciandolo dalla gestione dell'emporio. \"Big Dave\" paga ma si considera rovinato, perch\u00e9 \u00e8 stato costretto a rinunciare a diventare anche lui proprietario di un negozio dopo aver inutilmente fatto falsificare dall'amante i libri contabili. Dave sospetta di Tolliver, che aveva tentato anche con lui la stessa truffa per la stessa cifra chiesta dal ricattatore: lo trova e lo picchia a morte, venendo cos\u00ec a conoscenza del piano di Crane con il quale per vendicarsi organizza un incontro. Ne nasce una colluttazione tra i due durante la quale Crane per difendersi uccide Dave pugnalandolo con un forasigari.\nDel delitto viene accusata Doris, che non ha un alibi ed \u00e8 associata a Dave nella truffa contabile; per pagare la parcella di un famoso avvocato Frank decide di ipotecare il suo negozio da barbiere per aiutarli, ma quando sembra che la causa volga verso un esito positivo Doris, che era incinta di \"Big Dave\", si uccide in prigione. Frank diventa alcolista, ed \u00e8 Crane, rimasto pi\u00f9 solo di prima nella vita e nel lavoro, che tiene in piedi il negozio; nel frattempo, continua ad interessarsi a Birdy, di cui sogna di diventare manager della sua carriera, accompagnandola a San Francisco ad una audizione presso un rinomato maestro di piano, il quale per\u00f2 la giudica priva di vero talento.\nDurante il viaggio di ritorno, la ragazza, per riconoscenza delle attenzioni di Crane verso di lei, tenta un approccio sessuale ma l'uomo si oppone, l'auto sbanda e i due finiscono all'ospedale. Al suo risveglio Crane viene accusato di omicidio: non di Birdy, che si \u00e8 salvata, n\u00e9 di \"Big Dave\", il cui caso \u00e8 ormai chiuso, ma di Tolliver, dopo che il suo cadavere \u00e8 stato ripescato in uno stagno con indosso le carte dell'affare firmate da Crane che lo avrebbe ucciso per la truffa subita dopo aver convinto la moglie a falsificare i libri contabili.\nCon il negozio in mano alla banca, stavolta \u00e8 la casa che viene venduta per pagare lo stesso avvocato per il nuovo processo; ma una scenata in aula del cognato rovina l'arringa del difensore che chiede l'annullamento e un nuovo processo, ottenendolo. Ma a Ed, che non pu\u00f2 sostenere le spese dell'avvocato, viene assegnato un avvocato difensore d'ufficio che non riesce ad impedire la severa condanna alla sedia elettrica, che Ed accetter\u00e0 in completa rassegnazione per uscire da una vita cos\u00ec dolorosa e inutile.\nMentre attende il giorno della sua esecuzione, Ed scrive la propria storia per venderla a una rivista pulp, e la notte prima dell'esecuzione intravede un UFO nel cielo sopra il carcere, ma non ci d\u00e0 caso ritenendolo un altro mistero della vita inspiegato, prima di rientrare per essere condotto alla sedia elettrica. Durante i suoi ultimi attimi di vita mentre viene fulminato a morte, Ed non rimpiange le sue azioni e spera di rivedere Doris nell'aldil\u00e0, liberi dalle imperfezioni del mondo mortale.\nProduzione.\nIl soggetto del film risale alla met\u00e0 degli anni '90, ma il suo trattamento venne dai Coen accantonato momentaneamente quando si concentrarono nella realizzazione de \"Il grande Lebowski\". Tornati disponibili, i fratelli si trasferirono in Irlanda - dove lavorava Frances McDormand - per continuare a scrivere. Una volta completata, la sceneggiatura fu inviata ai produttori Eric Fellner e Tim Bevan della Working Title Films, i quali intendevano iniziare la produzione della pellicola nel 1999 ma, approfittando della disponibilit\u00e0 di George Clooney, preferirono dedicarsi ad un altro loro film in cantiere, \"Fratello, dove sei?\". Non appena le riprese e il montaggio terminarono a met\u00e0 del 2000, i Coen continuarono per la realizzazione del film \"The Man Who Wasn't There\", a quel tempo provvisoriamente intitolato \"The Barber Project\". Il finanziamento del film, che raccolse un budget approssimativo di venti milioni di dollari, avvenne attraverso \"Gramercy Pictures, Working Title Films\" e i produttori di \"Good Machine\", societ\u00e0 di Ted Hope e James Shamus, che in seguito fond\u00f2 Focus Features.\nSenza sapere ancora chi avrebbe interpretato il protagonista, Coen descrisse il personaggio di Doris - la moglie di Ed Crane - e di Frank - il proprietario del negozio di barbiere - assegnandone le parti rispettivamente per Frances McDormand e Michael Badalucco. Per il ruolo pi\u00f9 importante i registi scelsero un attore con cui non avevano mai lavorato prima: Billy Bob Thornton , che accett\u00f2 la proposta di incarnare il barbiere prima ancora di leggere la sceneggiatura: \u00abSapevo che sarebbe stato bello. Ci sono alcune persone con le quali sai che non puoi sbagliare\u00bb, ha detto l'attore. Per il ruolo del capo e dell'amante di Doris, i Coen convinsero a recitare nel film James Gandolfini, che ritenevano \u00abperfetto per il personaggio\u00bb. Altri due attori gi\u00e0 noti ai Coen, Jon Polito e Tony Shalhoub , si unirono al cast, completato da Adam Alexi-Malle, Katherine Borowitz , Richard Jenkins e l'allora adolescente Scarlett Johansson . Quando Jenkins ricevette la chiamata per partecipare al casting, rifiut\u00f2 la proposta perch\u00e9 aveva gi\u00e0 partecipato senza successo a tre provini per tre precedenti produzioni Coen. Tuttavia, i registi alla fine lo vollero come interprete del ruolo assegnatogli.\nLe riprese iniziarono il 26 giugno 2000 in California e si conclusero il 1\u00ba settembre, dopo dieci settimane di lavoro.\nLa fotografia di Roger Deakins fu semplice e tradizionale. La maggior parte degli scatti furono effettuati con la cinepresa all'altezza degli occhi, con obiettivi normali e una lunga profondit\u00e0 di campo. Rispetto ai vecchi film bianco e nero americani, Deakins utilizzava una vasta gamma di grigi e cercava di creare poco contrasto senza molte ombre forti, usando meno luci e pi\u00f9 grandi. Nonostante fosse ambientato in un'epoca che ricordasse il tempo passato Deakins usava le tecnologie contemporanee ma faceva in modo che il film riflettesse l'epoca in cui la storia narrata si svolgeva.\nLa pellicola era nel formato 35mm a colori poi convertita in bianco e nero durante la postproduzione. Questa procedura era dovuta, in parte, a motivi tecnici poich\u00e9 in quel periodo ormai la disponibilit\u00e0 di rotoli di pellicola in bianco e nero era molto bassa.\nIn realt\u00e0 per esigenze contrattuali e di marketing, in alcuni paesi il film \u00e8 stato rilasciato a colori. \u00abIl film \u00e8 stato realizzato per essere visto a colori\u00bb ha dichiarato Joel Coen ma ha aggiunto che a colori sarebbe sembrato \"orribilmente fuori luogo\" perch\u00e9 la scala di grigi utilizzata ha efficacemente sostituito i colori procurando la giusta atmosfera della storia narrata.\nDistribuzione.\nMedusa film\nUscita: 30 novembre 2001\nAccoglienza.\nIncassi.\nIl film ha incassato negli Stati Uniti 7.504.257 $ e complessivamente 18.916.623 $.\nCritica.\nUn film di genere \"noir\" e cinema giallo con influenze thriller, girato dai Coen originariamente a colori e poi portato al bianco e nero con particolari tecniche di desaturazione, \u00e8 ambientato a Santa Rosa, una cittadina di provincia della California, nell'epoca in cui il \"sogno americano\" andava poco a poco sostituendosi agli orrori della guerra da poco terminata. Sia Dave che Crane sognano di conquistare la felicit\u00e0 rischiando e arricchendosi con facili guadagni.\nLa pellicola, accompagnata da una colonna sonora costituita prevalentemente da musiche per pianoforte (il \"leitmotiv\" \u00e8 dato dalla \"Patetica\" di Beethoven, in particolare dal secondo movimento della sonata), \u00e8 ricca di citazioni interne: vi ricorrono alcuni dei temi e situazioni caratteristiche della filmografia dei fratelli Coen, tra cui la figura di un uomo esistenzialmente allo sbando e senza una sicura direzione come in \"Fargo\", in \"A Serious Man\", in \"Crocevia della morte\", in \"A proposito di Davis\" e, sia pure sul versante scanzonato, come ne \"Il grande Lebowski\". Con \"A Serious Man\" condivide anche una visione scettica della scienza, con il riferimento dell'avvocato Riedenschneider, difensore di Doris che si propone di confondere la realt\u00e0 processuale dimostrando che nessuno conosce la verit\u00e0 citando il principio di indeterminazione di Heisenberg:\nAl centro della narrazione vi \u00e8 un matrimonio infelice, e lo stesso racconto \u00e8 una progressione verso una catastrofe finale. Come in \"Crocevia della morte\", invece, la soluzione finale si poggia su un'apparenza di giustizia che tuttavia non corrisponde alla realt\u00e0: il protagonista finisce sulla sedia elettrica per un omicidio che non ha commesso, mentre quello davvero compiuto era, in effetti, per legittima difesa."}
{"id": "11460", "revid": "125680184", "url": "https://it.wikipedia.org/wiki?curid=11460", "title": "Prototipo", "text": "Il prototipo \u00e8 il modello originale o il primo esemplare di un manufatto, rispetto a una sequenza di eguali o similari realizzazioni successive. Normalmente costruito in modo artigianale e in scala 1:1, sul prototipo verranno effettuati collaudi, modifiche e perfezionamenti, fino al prototipo definitivo, da avviare in un lotto pilota ed infine alla produzione in serie.\nIl termine \u2014 prevalentemente utilizzato in riferimento a congegni, macchinari e veicoli \u2014 deriva dal greco \"\u03c0\u03c1\u03c9\u03c4\u03cc\u03c4\u03c5\u03c0\u03bf\u03c2\", composto di \"\u03c0\u03c1\u03c9\u03c4\u03bf\", \"precedente, primario\" e \"\u03c4\u03cd\u03c0\u03bf\u03c2\", \"tipo\".\nIl prototipo pu\u00f2 essere concettuale, funzionale, tecnico o di preserie, e in ogni caso pu\u00f2 svolgere funzioni differenti nell'azienda: pu\u00f2 servire per valutare costi, tempi di ciclo, risposta del mercato e cos\u00ec via. Il prototipo non \u00e8 una necessit\u00e0 avvertita solo dalle moderne aziende. Il ricorso al prototipo \u00e8, infatti, un'esigenza sentita sin dall'antichit\u00e0, quando ci si poteva affidare solo a carta e attrezzi da disegno, per cui la realizzazione del prototipo permetteva di effettuare importanti osservazioni sul progetto in corso.\nIndustria automobilistica.\nNel campo dell'industria automobilistica il prototipo viene generalmente inteso come un'autovettura o una \"maquette\" sperimentale, il cui percorso evolutivo porter\u00e0 alla realizzazione in serie di un nuovo modello di automobile da proporre al mercato.\nNella sostanza, il prototipo \u00e8 una vettura di studio che consente, attraverso prove e collaudi, di individuare e correggere eventuali deficienze di progetto, di tipo strutturale, ergonomico, funzionale, estetico o relativo ai limiti imposti dall'industrializzazione del prodotto.\nTuttavia, esistono anche prototipi non destinati alla produzione in serie, ma realizzati per scopi scientifici o dimostrativi, come le \"concept car\", per scopi pubblicitari o d'immagine, come le \"dream car\", o per essere utilizzati nelle competizioni sportive, come le Sport Prototipo, gergalmente definite le \"Prototipo\" o i \"Prototipi\".\nPsicologia.\nLa teoria del prototipo \u00e8 un sistema di categorizzazione graduata nell'ambito delle scienze cognitive, in base al quale alcuni membri di una categoria semantica occupano una posizione pi\u00f9 centrale di altri. Per citare un caso pratico, quando viene richiesto di dare un esempio del concetto \"mobile\", la sedia \u00e8 nominata pi\u00f9 frequentemente di sgabello. La teoria del prototipo \u00e8 stata applicata anche nella linguistica, come parte del sistema di associazione tra elementi fonologici e semantici."}
{"id": "11462", "revid": "122581748", "url": "https://it.wikipedia.org/wiki?curid=11462", "title": "Surrogato", "text": "In economia, un surrogato \u00e8 un sostituto di un altro determinato bene. Pu\u00f2 essere un prodotto di largo consumo, sviluppato in condizioni di necessit\u00e0 (tipicamente in tempo di guerra o sotto embargo) in sostituzione di un altro prodotto comune quando quest'ultimo non si pu\u00f2 pi\u00f9 importare o produrre a causa di una improvvisa interruzione delle vie commerciali. Viene spesso associato a bassa qualit\u00e0, e ha spesso connotazione negativa.\nDescrizione.\nDurante la prima guerra mondiale, la flotta della Triplice intesa impediva l'arrivo di trasporti via mare in Germania; nacquero cos\u00ec molti surrogati (\"ersatz\", che divenne anche la parola inglese), come la gomma sintetica (Buna della societ\u00e0 tedesca IG Farben, prodotta dal petrolio), il benzene per il riscaldamento e un caff\u00e8 ricavato dai fagioli arrostiti.\nIn Italia, durante la seconda guerra mondiale e anche prima, a causa dell'embargo della societ\u00e0 delle Nazioni e dell'autarchia, si cerc\u00f2 di produrre una serie di surrogati, come il carcad\u00e8 (surrogato del t\u00e8), il caff\u00e8 d'orzo o di cicoria, e si incoraggi\u00f2 il consumo del pesce al posto della carne, e del riso al posto della pasta.\nAnche nazioni che furono indirettamente afflitte da blocchi economici svilupparono surrogati, ad esempio la Svezia durante la seconda guerra mondiale: l\u00ec, un certo tipo di gas prodotto bollendo il legno (\"gengas\") venne usato come succedaneo del gasolio.\nI prodotti autarchici.\nIl grande sviluppo dei \"surrogati\" sotto la spinta dell'autarchia fece s\u00ec che essi prendessero il nome di \"prodotti autarchici\", conservando spesso il loro significato di \"prodotti scadenti\". Il termine venne applicato anche a settori difficilmente immaginabili: ad esempio venne costituita la societ\u00e0 \"Spea Societ\u00e0 prodotti esplodenti autarchici.\"\nSuccedaneo.\nSi usa il termine succedaneo per indicare un prodotto che, pur diverso di origine, \u00e8 idoneo a \"prendere il posto\" di un altro e che presenta qualit\u00e0 diverse, a volte non inferiori. \nAlcune fibre sintetiche, ad esempio, si pongono in buona concorrenza con le fibre naturali.\nLa stessa gomma sintetica, dapprima cattivo surrogato di quella naturale, si \u00e8 evoluta in polimeri sempre pi\u00f9 perfezionati. Invenzione tedesca, nel corso della seconda guerra mondiale trov\u00f2 uno sviluppo enorme quando gli Stati Uniti videro le loro fonti di caucci\u00f9 (la Malaysia e le Indie Olandesi) occupate dal Giappone."}
{"id": "11465", "revid": "125246594", "url": "https://it.wikipedia.org/wiki?curid=11465", "title": "Karl D\u00f6nitz", "text": "Il Gro\u00dfadmiral D\u00f6nitz serv\u00ec come comandante della flotta sottomarina (\"Befehlshaber der U-Boote\") nella campagna degli U-Boot tedeschi durante la seconda guerra mondiale. Sotto la sua amministrazione, la flotta degli U-Boot combatt\u00e9 la battaglia dell'Atlantico, tentando di \"assediare\" il Regno Unito bloccando i convogli navali carichi di rifornimenti vitali che giungevano dagli Stati Uniti e da altri Paesi.\nBiografia.\nSi form\u00f2 come cadetto nella Marina imperiale e allo scoppio della prima guerra mondiale, D\u00f6nitz si trov\u00f2 assegnato all'incrociatore \"Breslau\", facente parte della flotta del Mediterraneo con la nave ammiraglia \"Goeben\". Nell'agosto del 1914 la \"Breslau\", insieme alla \"Goeben\", fu trasferita alla marina da guerra ottomana pur mantenendo l'equipaggio tedesco. Durante una pausa per le riparazioni, D\u00f6nitz fu trasferito al comando di una base idrovolanti, da cui richiese di essere trasferito ai sommergibili.\nNell'ottobre del 1916 fu imbarcato come ufficiale aggiunto sull\"U-39\". Ottenne il suo primo comando, l\"UC-25\", nel febbraio del 1918. Nel settembre del 1918 fu assegnato al comando dell\"U-68\" nel Mediterraneo. Il 4 ottobre 1918, in seguito a un guasto tecnico durante un'azione fu costretto ad autoaffondare il sottomarino per evitarne la cattura e lui, con tutto il suo equipaggio, fu preso prigioniero dai britannici e internato fino al 1920. Tornato in Germania continu\u00f2 la carriera nella marina militare della Repubblica di Weimar dove, nel novembre 1928, fu promosso \"Korvettekapit\u00e4n\". Nel settembre del 1935 fu promosso \"Kapit\u00e4n zur See\" nella nuova \"Kriegsmarine\" del Terzo Reich e fu posto al comando della prima flotta di sottomarini (composta, all'inizio, da sole tre unit\u00e0).\nPrima della seconda guerra mondiale, D\u00f6nitz aveva premuto per la conversione della flotta tedesca, puntando quasi esclusivamente sulla produzione di U-Boot, e sostenendo una strategia limitata all'attacco dei mercantili britannici, che considerava gli obiettivi pi\u00f9 sicuri e remunerativi. Insisteva sul fatto che la distruzione della flotta di petroliere britanniche avrebbe tolto alla Royal Navy i rifornimenti di cui aveva bisogno per far funzionare le sue navi, il che equivaleva ad affondarle. Sostenne che con una flotta di 300 nuovi U-Boot Tipo VII, la Germania avrebbe costretto il Regno Unito a ritirarsi dal conflitto. Per neutralizzare le navi di scorta ai convogli, presenti in numero sempre maggiore, si avvalse della tecnica del cosiddetto branco di lupi, cio\u00e8 del raggruppamento di diversi sottomarini in formazioni di attacco in grado di sopraffare e disorientare le difese, attaccandole da pi\u00f9 direzioni contemporaneamente.\n. I due combattevano continuamente sulle priorit\u00e0 dei finanziamenti all'interno della marina, mentre allo stesso tempo erano in competizione con gli amici di Hitler, come Hermann G\u00f6ring, che riceveva molte attenzioni. Raeder aveva un atteggiamento in qualche modo ambiguo; in particolare, egli non sembrava credere che la flotta tedesca di grosse navi fosse di molta utilit\u00e0, commentando al tempo stesso che tutto ci\u00f2 che potevano sperare era di morire valorosamente. D\u00f6nitz non aveva quel fatalismo.\nD\u00f6nitz viene anche considerato un uomo accecato dall'ambizione, sempre ligio agli ordini di Hitler. In un film di propaganda in cui interpret\u00f2 s\u00e9 stesso lo si vede preparare cerimonie festose per i suoi sommergibili e ricoprire i marinai tedeschi di regali. La sua ammirazione per il F\u00fchrer fu maniacale (\u00abDavanti a lui, mi sento come una piccola salsiccia insignificante\u00bb) e Hitler lo ripag\u00f2 nominandolo, nel 1942, comandante della Marina da guerra. Raeder infatti fu sostituito da D\u00f6nitz dopo aver espresso a Hitler le proprie perplessit\u00e0 sull'attacco all'Unione Sovietica, l'operazione Barbarossa.\nRuolo nella seconda guerra mondiale.\nQuando la guerra inizi\u00f2 nel 1939, in anticipo rispetto a quanti \u2013 tra i quali lo stesso D\u00f6nitz \u2013 pensavano di entrarci non prima del 1942, gli U-Boot di D\u00f6nitz comprendevano solo 46 unit\u00e0, molte delle quali del tipo a corto raggio. Cionondimeno egli si arrangi\u00f2 con quello che aveva, costantemente provocato da Raeder e con Hitler che gli si appellava perch\u00e9 si dedicasse a operazioni dirette contro la flotta militare inglese. Queste operazioni avevano generalmente poco successo, al contrario di quelle che avevano per obiettivo quello indicato da D\u00f6nitz, cio\u00e8 le navi mercantili.\nDurante il 1941 le forniture di U-Boot Tipo VII erano migliorate, al punto che le operazioni iniziavano ad avere un reale effetto sull'economia di guerra britannica. Anche se la produzione di navi mercantili si innalz\u00f2 in risposta, siluri migliori, navi migliori e una migliore pianificazione operativa portarono a un numero crescente di affondamenti. Nel dicembre 1941 gli Stati Uniti entrarono in guerra e D\u00f6nitz pianific\u00f2 immediatamente l'operazione rullo di tamburo contro le spedizioni dalla costa orientale degli USA, che venne eseguita il mese successivo con risultati drammatici per gli Alleati.\nSospettando che gli Alleati avessero decifrato il codice di Enigma, D\u00f6nitz ordin\u00f2 alla sua flotta di U-Boot, il 1\u00ba febbraio 1942, di modificare il sistema di cifratura per le comunicazioni, anche se le altre forze armate tedesche continuarono a usare l'originale codice Enigma, convinte della sua invulnerabilit\u00e0. Per un certo periodo, questo cambio nel sistema di cifratura tra i sottomarini caus\u00f2 notevole confusione tra i decrittatori alleati. A causa di un errore nella trasmissione di un singolo messaggio, venne determinato che la nuova macchina di D\u00f6nitz era in realt\u00e0 una Enigma a quattro rotori, e il suo funzionamento venne svelato.\nPer la fine del 1942 la fornitura di U-Boot Tipo VII increment\u00f2 a tal punto che D\u00f6nitz fu finalmente in grado di condurre attacchi in massa, che divennero conosciuti come \"das Rudel\", il \u00abbranco di lupi\u00bb. Le perdite nei trasporti alleati salirono vertiginosamente, e ci fu per qualche tempo una seria preoccupazione sullo stato delle scorte di carburante britannico.\nDurante il 1943 la guerra nell'Atlantico prese una brutta piega per la Germania, ma D\u00f6nitz continu\u00f2 a spingere per la costruzione di altri U-Boot e per il loro sviluppo tecnologico. Alla fine della guerra la flotta di sottomarini nazista era di gran lunga la pi\u00f9 avanzata del mondo, e gli ultimi modelli come l'U-Boot Tipo XXI servirono come esempio per le costruzioni sovietiche e statunitensi dell'immediato dopoguerra.\nAdolf Hitler, nel suo testamento, scelse D\u00f6nitz come suo successore a Presidente del Reich, carica rimasta vacante ma i cui poteri erano ricoperti fino a quel momento dallo stesso Hitler come F\u00fchrer und Reichskanzler, dopo aver destituito G\u00f6ring e Himmler; il primo per aver cercato di autoassegnarsi il titolo di F\u00fchrer; il secondo per aver portato avanti una trattativa segreta di resa con gli Alleati, quindi per alto tradimento. Dopo che Hitler si suicid\u00f2 il 30 aprile 1945, D\u00f6nitz divenne l'ultimo capo della Germania nazista con il cosiddetto \"Governo di Flensburg\"; tratt\u00f2 la resa finale dell'8 maggio e govern\u00f2 fino al suo arresto da parte dei britannici, che avvenne il 23 maggio nella cittadina di Flensburg. Dedic\u00f2 la gran parte dei suoi sforzi ad assicurarsi che le truppe tedesche si arrendessero agli statunitensi e non ai sovietici, in quanto i tedeschi temevano che questi ultimi li avrebbero torturati e uccisi. Fu quindi portato al campo Ashcan e trasferito a Norimberga il 10 agosto.\nIl processo.\nA seguito della guerra, D\u00f6nitz fu giudicato come criminale di guerra al Processo di Norimberga. Contrariamente a molti altri imputati, non era accusato di crimini contro l'umanit\u00e0, e molti storici concordano che D\u00f6nitz non avesse preso parte all'Olocausto. Comunque, venne imputato per il coinvolgimento nell'intrapresa di una guerra di aggressione e crimini contro le leggi di guerra. Nello specifico, fu accusato di aver intrapreso una guerra sottomarina indiscriminata e di avere dato ordine, dopo l'affondamento del \"Laconia\", di non soccorrere i sopravvissuti delle navi attaccate dai sottomarini.\nTuttavia, la vicenda dell'ordine emanato a seguito degli eventi occorsi durante la vicenda del \"Laconia\" perse importanza dopo che l'ammiraglio Chester Nimitz ebbe testimoniato che la marina degli Stati Uniti, nella guerra contro il Giappone, aveva utilizzato nel Pacifico la guerra indiscriminata seguendo linee di condotta concordi con quelle stabilite dall'ordine emanato da D\u00f6nitz, cosicch\u00e9 i sottomarini degli Stati Uniti non avevano soccorso i sopravvissuti in tutte quelle occasioni in cui la loro sicurezza poteva essere in dubbio sin dal 7 dicembre 1941. Nonostante ci\u00f2, il tribunale trov\u00f2 D\u00f6nitz colpevole di \"crimini contro la pace\", per i quali fu condannato, e scont\u00f2 dieci anni nel carcere di Spandau, a Berlino Ovest. Tra tutti i verdetti emessi a Norimberga, \nLe sue memorie, intitolate \"Dieci anni e venti giorni\", apparvero in Germania nel 1958. Egli fece ogni tentativo per rispondere alla corrispondenza e alle cartoline autografate che riceveva. Quando mor\u00ec, nel 1980, numerosi tra i suoi sottoposti, nonch\u00e9 ufficiali di marina di altre nazioni, andarono a rendergli omaggio; oggi riposa nel cimitero di Aum\u00fchle."}
{"id": "11467", "revid": "767487", "url": "https://it.wikipedia.org/wiki?curid=11467", "title": "Tongxinite", "text": "La tongxinite \u00e8 un minerale scoperto nel distretto minerario di Yulong in Cina. Il nome deriva dalla parole cinesi \"tong\" (rame) e \"xin\" (zinco). La specie non \u00e8 riconosciuta dall'IMA perch\u00e9 la descrizione \u00e8 stata pubblicata senza approvazione.\nGiacitura.\nSi rinviene nella zona di ossidazione dei depositi di rame.\nForma in cui si presenta in natura.\nSi presenta in grani irregolari, come inclusione in altri minerali o sotto forma di cristalli microscopici. Le superfici rotte dalla temperatura fresca alla quale sono esposte presentano un'ossidazione superficiale."}
{"id": "11469", "revid": "4506", "url": "https://it.wikipedia.org/wiki?curid=11469", "title": "Satyendra Nath Bose", "text": ""}
{"id": "11471", "revid": "287204", "url": "https://it.wikipedia.org/wiki?curid=11471", "title": "Galassia ellittica", "text": "In astronomia, una galassia ellittica \u00e8 un tipo di galassia caratterizzato dalle seguenti propriet\u00e0:\nLe galassie ellittiche variano enormemente di grandezza, e annoverano tra di esse sia galassie molto piccole (non si sa se quelle davvero microscopiche, le nane sferoidali, siano anch'esse da considerarsi galassie ellittiche), sia le pi\u00f9 grandi galassie conosciute. M32 e M110, due satelliti della Galassia di Andromeda, sono galassie ellittiche nane. M87, la galassia principale dell'Ammasso della Vergine, \u00e8 un'enorme ellittica grande forse 10 volte la nostra Via Lattea e circondata da 15.000 ammassi globulari, contro i 157 della nostra galassia.\nMaffei 1 \u00e8 considerata, a 10 milioni di a.l. di distanza, la galassia ellittica gigante pi\u00f9 vicina alla nostra galassia.\nQuesto ritratto tradizionale delle galassie ellittiche le dipinge come galassie dove la formazione stellare \u00e8 finita dopo i primi momenti, e che adesso risplendono solo grazie a stelle che stanno invecchiando. Si pensava che una galassia ellittica non attraversasse alcun cambiamento durante la sua vita, se non per il graduale affievolimento di luminosit\u00e0.\nAlcune recenti osservazioni hanno per\u00f2 trovato ammassi aperti blu e giovani all'interno di alcune galassie ellittiche, assieme ad altre strutture che possono essere spiegate dalla fusione tra galassie. In questa nuova visione (ancora piuttosto sperimentale), le galassie ellittiche sarebbero il risultato di un lungo processo dove due o pi\u00f9 galassie pi\u00f9 piccole, di qualunque tipo, entrano in collisione e si fondono in un unico oggetto pi\u00f9 grande.\nQuesto processo di fusione a volte pu\u00f2 protrarsi fino ad epoche contemporanee, e non \u00e8 limitato alle galassie ellittiche. Per esempio, sappiamo che la nostra stessa Via Lattea \u00e8 impegnata a \"digerire\" un paio di piccole galassie in questo istante (un istante che va misurato in milioni di anni).\nStudi recenti hanno evidenziato che le galassie ellittiche ruotano meno velocemente delle galassie a spirale "}
{"id": "11476", "revid": "79968", "url": "https://it.wikipedia.org/wiki?curid=11476", "title": "U-Boot", "text": "U-Boot \u00e8 il termine tedesco per indicare genericamente sommergibili, ed \u00e8 l'abbreviazione di Unterseeboot, letteralmente \"battello sottomarino\". Il termine \u00e8 utilizzato nelle altre lingue per indicare i battelli sottomarini e sommergibili impiegati durante la prima e la seconda guerra mondiale dalla marina militare tedesca (Kaiserliche Marine e Kriegsmarine).\nTalvolta \u00e8 utilizzata la forma anglicizzata \"U-Boat\".\nStoria.\nGli obiettivi delle campagne degli U-Boot in entrambi i conflitti furono i convogli che portavano rifornimenti dagli Stati Uniti e dal Canada in Europa.\nIl termine U-Boot, seguito da un numero, esempio U-Boot 47 indica uno specifico vascello, mentre U-Boot Tipo II una determinata classe. Gli unici U-Boot che possono essere considerati veri e propri sottomarini, e non sommergibili, sono quelli che appartengono al Tipo XXI e al Tipo XXIII.\nI sottomarini della Deutsche Marine del dopoguerra sono \"U-Boot\" e continuano ad avere la denominazione degli \"U-Boot\", ad esempio \"U-Boot-Klasse 212 A\".\n16 sommergibili, catturati durante la seconda guerra mondiale, furono poi in servizio nella \"Kriegsmarine\" come \"U-Boot\".\nDiversi \"U-Boot\" tedeschi furono in servizio, nei primi anni seguenti la seconda guerra mondiale, in diverse marine a titolo di riparazioni di guerra.\nIl termine \"U-Boot\" pu\u00f2 indicare nelle altre lingue, diverse dal tedesco, i seguenti tipi di sommergibili:\nPrima guerra mondiale.\nNel maggio del 1915, l'U-20 (U-Boot Tipo U 19) tedesco affond\u00f2 il transatlantico RMS \"Lusitania\". Delle 1.345 vittime, 127 erano civili americani, tra i quali un noto produttore teatrale e un membro della famiglia Vanderbilt. L'evento fece rivolgere l'opinione pubblica americana contro la Germania e fu uno dei fattori principali dell'entrata in guerra degli Stati Uniti a fianco degli Alleati durante la prima guerra mondiale.\nIl 31 gennaio 1917 la Germania dichiar\u00f2 che i suoi U-Boot si sarebbero impegnati in una guerra sottomarina indiscriminata.\nSeconda guerra mondiale.\nDurante la seconda guerra mondiale, gli attacchi degli U-Boot furono la componente principale della Battaglia dell'Atlantico Nord orientale, che dur\u00f2 fino al termine della guerra. Durante le prime fasi della guerra e subito dopo l'ingresso degli Stati Uniti, gli U-Boot furono estremamente efficaci nella distruzione dei mercantili alleati. Le migliorie nella tattica dei convogli, il sonar, le bombe di profondit\u00e0, la decifrazione del Codice Enigma usato dai tedeschi e il raggio d'azione degli aerei di scorta servirono a volgere la sorte contro gli U-Boot. Alla fine la flotta degli U-Boot soffr\u00ec perdite estremamente pesanti, perdendo 789 unit\u00e0 (pi\u00f9 3 sommergibili inglesi catturati) su (di cui 25 alleate catturate) e circa marinai su un totale di . Inoltre la Germania possedeva 700 piccolissimi sommergibili. Va ricordato l'aiuto dei sommergibili italiani, che aiutarono con 32 unit\u00e0 e 109 navi affondate l'alleato tedesco. Gli U-Boot tedeschi e i sommergibili giapponesi e italiani affondarono in tutto 2828 navi alleate, per un totale di circa 15 milioni di tonnellate. Tra il 1939 e il 1942 gli U-Boot affondarono pressoch\u00e9 indisturbati varie navi da carico transitanti lungo la West Coast americana, causando ingenti danni. Quando gli inglesi trovarono il modo di decifrare Enigma e gli alleati riuscirono a prevedere anche i movimenti degli U-Boot, i tedeschi non interruppero il loro impiego in Atlantico.\nDurante la seconda guerra mondiale, la Kriegsmarine (la Marina Militare Tedesca) produsse diversi tipi di U-Boot, man mano che la tecnologia migliorava.\nDopoguerra.\nGermania.\nLa Bundesmarine, del dopoguerra (1956-1990), e la Deutsche Marine, dopo la riunificazione tedesca (dal 1990), hanno continuato a usare la nomenclatura utilizzata in precedenza per gli \"U-Boot\", ma riprendendo la numerazione da capo e aggiungendo il pennant number.\nLista di \"U-Boot\" della e :\nAltre nazioni.\nSei nazioni ottennero degli \"U-Boot\" della Kriegsmarine a titolo di riparazioni di guerra:"}
{"id": "11477", "revid": "212348", "url": "https://it.wikipedia.org/wiki?curid=11477", "title": "Codice Enigma", "text": ""}
{"id": "11478", "revid": "270833", "url": "https://it.wikipedia.org/wiki?curid=11478", "title": "Operazione Reinhard", "text": "Loperazione Reinhard (in tedesco: Aktion Reinhard o Aktion Reinhardt; conosciuta anche come Einsatz Reinhard o Einsatz Reinhardt) era il nome in codice utilizzato dai nazisti per indicare il progetto di sterminio degli ebrei polacchi all'interno del Governatorato Generale nel 1942. L\"Aktion Reinhard\", venne cos\u00ec chiamata in onore dell\"SS-Obergruppenf\u00fchrer\" Reinhard Heydrich, uno tra i principali pianificatori dello sterminio degli ebrei d'Europa, che mor\u00ec il 4 giugno 1942 a seguito di un attentato commesso il 27 maggio precedente da parte della resistenza ceca. \nTre campi di sterminio con camere a gas vennero costruiti durante l\"Aktion Reinhardt\" nel 1942: Be\u0142\u017cec (marzo), Sobib\u00f3r (aprile) e Treblinka (giugno). In questi tre campi trovarono la morte all'incirca 1,7 milioni di persone, in maggioranza ebrei polacchi.\nOrigini e unicit\u00e0 dei campi dell'Operazione Reinhard.\nI primi campi di concentramento (\"Konzentrationslager\") nazionalsocialisti furono fondati nel 1933, pochi mesi dopo l'ascesa al potere di Hitler. Il loro scopo era di rinchiudere e controllare oppositori politici, criminali comuni, \u00abasociali\u00bb e omosessuali. La politica nazista del primo periodo non includeva tra le categorie da internare gli ebrei; una serie di leggi sempre pi\u00f9 restrittive e umilianti li esclusero di fatto dalla vita civile tedesca allo scopo di forzarli all'emigrazione. Alcuni ebrei vennero internati nei campi di concentramento ma perch\u00e9 reputati oppositori politici e non come forma di persecuzione della razza ebraica (a differenza di quanto avvenne in seguito). Nonostante le condizioni di vita terribili, che andarono via via peggiorando e le numerose morti, questi campi non erano progettati, a differenza di quelli dell'operazione Reinhard, per l'omicidio di massa.\nUna radicalizzazione delle politiche di sterminio si ebbe a partire dallo scoppio della seconda guerra mondiale. Nell'ottobre 1939 fu lanciata la \"Aktion T4\", la soppressione di quelle che erano considerate \u00abvite indegne di essere vissute\u00bb cio\u00e8 dei disabili di nazionalit\u00e0 tedesca. Nel corso di questa operazione si fece per la prima volta utilizzo di camere a gas omicide e furono formati i \u00abquadri\u00bb specializzati dai quali, in seguito, si attinsero gli specialisti per l'operazione Reinhard. L\"Aktion T4\", nonostante la supposta segretezza, ebbe ufficialmente termine, tra le proteste dei cittadini e delle comunit\u00e0 religiose tedesche, nell'estate del 1941.\nDopo lo scoppio del conflitto con l'Unione Sovietica (giugno 1941) entrarono in funzione speciali unit\u00e0 (\"Einsatzgruppen\") formate da uomini della polizia e delle SS che avevano il compito di seguire le truppe tedesche avanzanti e \u00abliquidare\u00bb la popolazione ebraica dell'Est attraverso fucilazioni di massa.\nLe operazioni delle \"Einsatzgruppen\" destarono per\u00f2 preoccupazioni a Himmler che reputava troppo gravoso psicologicamente il compito affidato ai suoi uomini. Inoltre le \"Einsatzgruppen\" operavano all'aperto seguendo il fronte tedesco avanzante ed era praticamente impossibile garantire la segretezza necessaria delle \u00aboperazioni\u00bb. Dopo una visita sul fronte orientale nell'agosto 1941 Himmler diede ordine di trovare nuovi metodi di uccisione pi\u00f9 impersonali e meno gravosi per coloro che vi erano impegnati. Tale decisione condusse alla produzione di camere a gas mobili montate su autocarri e alimentate da monossido di carbonio prodotto dai tubi di scarico e convogliati sul piano di carico sigillato. I cosiddetti \"Gaswagen\" furono impiegati in Unione Sovietica e nel primo campo di sterminio, quello di Che\u0142mno, che entr\u00f2 in funzione l'8 dicembre 1941.\nNell'autunno 1941 Hitler decise la \u00absoluzione finale della questione ebraica\u00bb: lo sterminio di tutti gli ebrei che risiedevano sui territori occupati dalle forze naziste. In questo contesto nacquero i campi di sterminio (\"Vernichtungslager\") dell'operazione Reinhard. Tali campi - totalmente indipendenti dall'Ispettorato dei campi di concentramento ai quali facevano capo tutti i \"Konzentrationslager\" - furono mantenuti strettamente segreti e posti sotto la diretta autorit\u00e0 di Himmler. Strategicamente posizionati in zone scarsamente popolate della Polonia orientale, ma ben serviti da linee ferroviarie, Belzec, Sobibor e Treblinka furono utilizzati per lo sterminio degli ebrei dell'Europa orientale che gi\u00e0 allora erano stati concentrati nei ghetti polacchi e russi in attesa di una soluzione definitiva.\nA differenza dei campi di concentramento gi\u00e0 esistenti e di Auschwitz, che divenne in seguito il simbolo della Shoah, dove una buona parte dei prigionieri veniva fatta lavorare fino all'esaurimento prima di venire assassinata, i campi dell'operazione Reinhard vennero creati con l'unico scopo di uccidere gli ebrei, che vi giungevano, nel pi\u00f9 breve tempo possibile, divenendo cos\u00ec vere e proprie \u00abfabbriche della morte\u00bb. A parte piccolissime quote di deportati impiegati nei \"Sonderkommandos\", a Belzec, Sobibor e Treblinka non esistevano, come ad Auschwitz e nei \"Konzentrationslager\", strutture per lo sfruttamento della manodopera: i convogli ferroviari che giungevano incessantemente erano rapidamente scaricati e tutti i deportati erano inviati alle camere a gas nel giro di poche ore."}
{"id": "11479", "revid": "709565", "url": "https://it.wikipedia.org/wiki?curid=11479", "title": "Zyklon B", "text": "Zyklon B (pronuncia: ) era il nome commerciale di un agente fumigante a base di acido cianidrico (o acido prussico) utilizzato come agente tossico nelle camere a gas di alcuni campi di sterminio nazisti.\nAnche se utilizzato in un numero limitato di lager, principalmente ad Auschwitz e Majdanek, lo Zyklon B \u00e8 oggi ricordato come uno dei simboli della Shoah. L'uso della parola \"Zyklon\" (ciclone in tedesco) ha spinto varie comunit\u00e0 ebraiche a chiedere nel 2002 alla Bosch Siemens Hausger\u00e4te e alla Umbro di ritirare i loro tentativi di usare o registrare tale termine per loro prodotti.\nUso sulle persone.\nL'insetticida cianogenetico fu sviluppato negli anni venti da Fritz Haber, un ebreo tedesco, vincitore del Premio Nobel per la Chimica nel 1918, impiegato della Bayer. Haber fu poi costretto a emigrare nel 1934. L'insetticida fu usato dalla Germania nazista nelle camere a gas del campo di sterminio di Auschwitz e nel campo di concentramento di Majdanek. A seconda della concentrazione era denominato Zyklon A, B, C, D, E ed F; la concentrazione denominata Zyklon \"D\" era utilizzato come insetticida mentre la concentrazione \"E\" era utilizzata per la disinfestazione degli edifici in legno. Lo \"Zyklon B\" si presentava in forma di granuli composti di polpa di legno o terra diatomacea. Tali granuli, di colore bluastro, erano impregnati di acido cianidrico, di uno stabilizzatore e di gas lacrimogeno o irritante che aveva lo scopo di segnalare la presenza del gas prima della sua evaporazione. Una volta estratto dai suoi contenitori ermetici, l'acido cianidrico contenuto nei granuli evaporava a una temperatura di 26 gradi Celsius.\nLo Zyklon B fu inizialmente usato nei campi di concentramento per lo spidocchiamento e il controllo del tifo. Fu sperimentato per la prima volta il 3 settembre 1941, nel campo di Auschwitz, su 600 prigionieri di guerra russi e 300 ebrei. Lo Zyklon B era fornito dalle ditte tedesche Degesch (Deutsche Gesellschaft f\u00fcr Sch\u00e4dlingsbek\u00e4mpfung mbH - Societ\u00e0 Tedesca per la Disinfestazione) e dalla Tesch und Stabenow (Internationale Gesellschaft f\u00fcr Sch\u00e4dlingsbek\u00e4mpfung mbH, Hamburg), comunemente nota col nome \"TESTA\", due tra le societ\u00e0 che costituivano la IG Farben con amministratore Wurster che deteneva il brevetto. Il gas fu utilizzato in principio unito a un agente irritante aggiunto dalla stessa societ\u00e0; successivamente, per ordine dell'ufficiale Kurt Gerstein, l'irritante fu eliminato.\nA questo provvedimento la societ\u00e0 si oppose, perch\u00e9 il suo brevetto riguardava anche l'aggiunta dell'irritante. Esso fungeva da segnalatore della presenza del gas per proteggere gli inservienti che dovevano utilizzarlo, ma fu tolto in quanto le SS ritennero che in sua assenza il processo di uccisione fosse pi\u00f9 veloce. La stessa societ\u00e0 in origine forniva al campo, oltre al gas, anche il personale addetto a maneggiarlo. Nel 1942 la distribuzione del gas all'interno delle SS fu regolamentata dall'istituto di igiene di Berlino delle stesse SS, diretto da Mrugowsky.\nI nazisti ordinarono alla Degesch di produrre lo Zyklon B senza irritante, segnalatore di pericolo chimico, contravvenendo alle leggi tedesche. Dopo la seconda guerra mondiale, due direttori della Tesch furono processati da una corte militare britannica e poi giustiziati per aver preso parte alla fornitura del materiale. Dai bonifici di pagamento effettuati dalle SS a questa societ\u00e0 si deduce che furono forniti al campo di concentramento di Auschwitz:\nL'acido cianidrico a uccide una persona in circa 10 minuti. Da cinque a sette kg di Zyklon B erano fatti cadere nella camera della morte attraverso un'apertura nel soffitto per uccidere da 1.000 a 2.000 persone in pochi minuti. L'azione tossica si deve allo ione CN\u2212, il quale si lega agli enzimi ossidanti preposti alla respirazione cellulare, in particolar modo all'enzima citocromo-ossidasi, provocando l'anossia. I sintomi da intossicazione erano la perdita di coscienza e le convulsioni e dopo circa 15 minuti sopraggiungeva la morte.\nSe l'uso di tale metodo si rivelava antieconomico, i nazisti preferivano utilizzare iniezioni di fenolo: ad Auschwitz fu utilizzata una soluzione acquosa di fenolo, iniettata direttamente nel ventricolo sinistro, con morte in 10-15 secondi. L'utilizzo del gas all'interno del campo era riservato a personale specializzato. In origine, come detto, tale personale era fornito della societ\u00e0 produttrice, mentre in seguito fu costituito un gruppo di \"disinfettori\" (\"Desinfektoren\") membri del servizio sanitario delle SS, e successivamente furono impiegati sottufficiali delle SS.\nLa tesi negazionista.\nTra i principali negazionisti dell'Olocausto, Robert Faurisson sosteneva che non esistessero prove verificabili che avessero dimostrato il funzionamento tecnico dello sterminio mediante camere a gas con Zyklon B. In particolare Faurisson tentava di contestare la testimonianza del comandante di Auschwitz Rudolf H\u00f6ss, secondo la quale una squadra speciale (Sonderkommando), costituita da ebrei, metteva in moto un apparecchio di ventilazione ed entrava pochi minuti dopo la gasazione, magari fumando o mangiando, prendeva i cadaveri, li portava fuori, e poi verso i forni crematori per incenerirli.\nLa tesi, dimostratasi falsa, di Faurisson sosteneva che, avendo lo Zyklon B come caratteristica quella di attaccarsi fortemente alle superfici, e di penetrare nella pelle, sarebbe stato fisicamente impossibile che coloro che entravano a contatto con i cadaveri degli ebrei potessero fumare perch\u00e9 l'acido cianidrico \u00e8 altamente esplosivo.\nLe tesi chimico/ingegneristiche di Faurisson e degli altri negazionisti, pur non avendo alcun peso nella storiografia scientifica, sono state sottoposte a critica e smontate da vari studiosi. In particolare, nel corso del processo per diffamazione intentato dal negazionista britannico David Irving alla studiosa statunitense Deborah Lipstadt venne presentata una completa expertise scientifica a cura del chimico statunitense Richard Green, che contribu\u00ec al rigetto della causa da parte della corte. Tale tesi ribatt\u00e9 specificamente tutte le affermazioni di Faurisson e degli altri negazionisti. Le tesi negazioniste hanno infine trovato ampia smentita non solo nelle aule di tribunale ma anche nella storiografia.\nCondanna.\nIl 30 settembre 1946, i giudici del tribunale del Processo di Norimberga condannarono le SS, dichiarandole un'organizzazione criminale. I giudici sottolinearono questa sentenza dichiarando che: \"Le SS furono usate per scopi criminali, che comprendevano: la persecuzione e lo sterminio degli ebrei, brutalit\u00e0 ed esecuzioni nei campi di concentramento, eccessi nell'amministrazione dei territori occupati, l'amministrazione del programma di lavoro schiavistico e il maltrattamento e assassinio di prigionieri di guerra\". La sentenza continuava dichiarando che il sospetto di crimini di guerra avrebbe coinvolto tutte le persone \"che erano state ufficialmente accettate come membri delle SS [...] che divennero o rimasero membri dell'organizzazione sapendo che veniva usata per commettere atti dichiarati criminali dall'articolo 6 dello statuto di Londra sui crimini di guerra\"."}
{"id": "11481", "revid": "2191572", "url": "https://it.wikipedia.org/wiki?curid=11481", "title": "Mazara del Vallo", "text": "Mazara del Vallo (: , \"Mazzara\" in siciliano) \u00e8 un comune italiano di abitanti del libero consorzio comunale di Trapani, in Sicilia. Affacciato sul Mar Mediterraneo, alla foce del fiume M\u00e0zaro, dista meno di 200\u00a0km dalle coste tunisine del Nord Africa. \u00c8 sede dell'omonima diocesi.\nIl \"vecchio centro storico\", un tempo racchiuso dentro le mura normanne, include numerose chiese monumentali, alcune risalenti all'XI secolo. La parte pi\u00f9 antica ha i tratti tipici dei quartieri a impianto urbanistico islamico tipico delle medine, chiamato \"Casbah\" (anche \"Kasbah\"), con le viuzze strette e tortuose, rappresenta una delle pochissime testimonianze architettoniche rimaste della presenza araba in Sicilia e in Italia.\nGeografia fisica.\nIl centro abitato di Mazara del Vallo si adagia su un dolcissimo declivio che da un\u2019altitudine di alcune decine di metri scende verso il mare.\nIl resto del territorio \u00e8 abbastanza pianeggiante, due fiumi lo attraversano, il Mazaro e l'Arena. Il primo divide in due il centro abitato, il secondo l'immediata periferia est. Su quest'ultimo, al confine col comune di Castelvetrano, \u00e8 stata eretta una diga che \u00e8 omonima del lago artificiale a cui ha dato origine, il Lago Trinit\u00e0.\nNella campagna circostante sono presenti zone umide, siti d\u2019interesse comunitario e riserve naturali. Una loro descrizione pi\u00f9 dettagliata \u00e8 inserita nella sezione aree naturali.\nClima.\nGli inverni sono miti e la temperatura non scende solitamente sotto i 9\u00a0\u00b0C. Le estati sono generalmente caratterizzate da una fresca ventilazione continua di tipo orografico orientata da nord-ovest: si tratta di un vento \"d'imbatto\" che si alza puntualmente alle 11:00 per calare verso le 19:00. Il clima \u00e8 umido tutto l'anno. Lo scirocco, vento da sud-est, apporta un aumento dell'umidit\u00e0 appesantendo l'aria. Le condizioni sciroccali possono protrarsi, anche se di rado, cinque giorni.\nIl regolare regime dei venti appena descritto, rende Mazara del Vallo un sito ideale per gli sport velici: la localit\u00e0 risulta m\u00e8ta di appassionati di kite e windsurf provenienti da tutto il mondo, essendo inserita nell'elenco delle \"location\" ideali per tale disciplina.\nStoria.\nLa Storia di Mazara del Vallo \u00e8 strettamente legata alla sua posizione geografica, essendo la punta della Sicilia pi\u00f9 vicina alla costa africana. Tuttavia le sue origini sono antecedenti alla nascita della navigazione marittima. Infatti i primi insediamenti umani nel territorio mazarese risalgono al paleolitico superiore. Presso Roccazzo sono state rinvenute tracce di \"grattatoi\", \"bulini\", \"lame di selce\" e altri prodotti artigianali. Successivi insediamenti, risalenti al mesolitico, sono stati rinvenuti presso i Gorghi Tondi. Si hanno testimonianze di insediamenti umani anche durante il neolitico, con le tombe a grotticella, e durante l'eneolitico, con diversi insediamenti capannicoli e necropoli. Durante l'et\u00e0 del bronzo gli insediamenti si concentrano lungo le valli del Mazaro e dell'Arena, nelle contrade \"Gattolo\", \"Granatelli\" e \"Malopasso\". Intorno al 1000 a.C. i Sicani della zona lasciano tombe monumentali a dromos.\nNell'XI secolo a.C. si hanno i primi contatti con i Fenici, che trovano in Mazara un luogo ideale per effettuare soste durante i lunghi viaggi verso la Spagna. Inizialmente sono transitorie, successivamente fondano un emporio, con stabilimenti e depositi permanenti, come testimoniato dai vasi, vetri e monete di origine fenicia ritrovati tra la foce del Mazaro e Capo Feto. Altri resti che confermano la presenza fenicia a Mazara si hanno negli scavi nel Palazzo dei Cavalieri di Malta, distante appena pochi metri dalla foce del Mazaro. Ma solo durante il periodo greco-selinuntino la citt\u00e0 diviene un centro urbano organizzato, un fiorente emporio di Selinunte, un primo periodo di grande espansione della citt\u00e0, tanto che vengono coniate monete proprie con la scritta (\"emp\u00f2rion\"). Distrutta Selinunte ad opera dei Cartaginesi nel 409 a.C., Mazara attraversa un periodo di circa 150 anni in cui si alternano la dominazione siracusana e quella cartaginese, fino alla conquista dell'isola da parte di Roma. Il periodo punico e romano \u00e8 testimoniato dall'abbondanza di ritrovamenti in citt\u00e0: sarcofagi, urne cinerarie, lapidi funerarie, mosaici, e ville romane. Gi\u00e0 dai primi secoli il cristianesimo muove i primi passi in citt\u00e0, ed \u00e8 in questo periodo che nasce San Vito, patrono della citt\u00e0. Il pi\u00f9 probabile luogo di riunione dei primi proseliti della nuova religione furono le grotte di San Bartolomeo, in contrada Miragliano.\nLe incursioni dei Vandali e dei Goti non risparmiarono la citt\u00e0, che visse un periodo di decadenza socio-economica e demografica. Gli abitanti, infatti, temendo le incursioni barbariche, si allontanarono dal centro cittadino spostandosi nelle campagne circostanti. Solo nel 533, quando Belisario, alla guida dei Bizantini, sconfisse i Vandali, la citt\u00e0 ritrov\u00f2 un clima di tranquillit\u00e0, cominciando a ripopolarsi. L'eccessiva pressione fiscale della nuova dominazione, per\u00f2, ostacol\u00f2 l'allora nascente commercio ed artigianato locale. Fu solo con i musulmani d'Africa, Arabi e, soprattutto, Berberi, sbarcati a Capo Granitola, nei pressi di Mazara il 16 giugno 827, che si ebbe il risveglio economico della citt\u00e0, che divenne il pi\u00f9 grosso centro giuridico della Sicilia e un importante punto commerciale, artistico e letterario. Tra i giuristi si ricordano Imam al-Mazari, Abu Abd Allah al-Mazari, Ibn Abd al-Farag; tra i letterati Ibn Rasiq, Ibn Safar, Ibn al-Birr, Ibn Makki, Abd al-Halim. La popolazione raggiunse i 30.000 abitanti, e la citt\u00e0 divenne la seconda del Vallo, dopo Palermo.\nNel 1072, con i Normanni, la citt\u00e0 vide l'edificazione della Cattedrale, e l'istituzione di una nuova Diocesi. Nel periodo dal 1093 al 1097, divenne sede governativa e dimora del conte Ruggero. Nel 1154 il geografo Idrisi soggiorn\u00f2 a Mazara, e la descrisse nel libro di Ruggero. Dopo i Normanni, la citt\u00e0 conobbe un nuovo periodo di depressione: Federico II di Svevia nel 1216 decise di trasferire tutti i musulmani presenti sul territorio nella Piana di Lucera, in Puglia, nuocendo gravemente alla locale produzione agricola ed artigianale. Neanche con la successiva dominazione angioina le cose cambiarono. Sul finire del 1317, re Federico III d'Aragona con tutta la sua corte fiss\u00f2 la propria dimora nella citt\u00e0. Tornato a Palermo, nel luglio 1318 eman\u00f2 una serie di provvedimenti che poche citt\u00e0 dell'epoca potevano vantare: abol\u00ec i tributi dei baroni sulle vettovaglie, concesse l'uso della legna nelle foreste di Berrybaida e di Castelvetrano, istitu\u00ec una fiera franca della durata di 30 giorni.\nLa citt\u00e0 conobbe anche un periodo di dominio signorile, sotto i Peralta (1392-1397), i conti Cabrera (1418-1445), il duca di Calabria Ferdinando (1450-1479), la regina Giovanna (1479-1518) ed infine il conte Cardona (1521-1531). Durante questo periodo storico, la citt\u00e0 dovette riscattare la propria libert\u00e0 per ben due volte, a proprie spese, ritornando al Regio Demanio, sotto il quale conobbe, nel Seicento, anni di miseria, culminati nel tumulti del 1647. In questi periodi fu la Chiesa mazarese a lenire la sofferenza della popolazione, devolvendo l'intero ricavato dei tributi della Diocesi. \nNel secolo successivo la citt\u00e0 partecip\u00f2 con entusiasmo ai moti indipendentistici del 1820, 1848 e 1860, e durante il plebiscito del 21 e 22 ottobre 1860, i cittadini sottoscrissero l'unit\u00e0 nazionale, con soli venti elettori contrari. L'unit\u00e0, tuttavia, non apport\u00f2 miglioramenti alle condizioni della citt\u00e0, e i lavoratori pi\u00f9 umili si organizzarono nel locale fascio dei lavoratori nel 1893. L'insofferenza delle classi meno abbienti sfoci\u00f2 nei moti del 31 dicembre 1893-3 gennaio 1894, repressi con la dichiarazione dello stato d'assedio da parte di Francesco Crispi, che determin\u00f2 lo scioglimento dei fasci.\nSegu\u00ec un periodo di depressione economica e demografica, iniziato con i flussi migratori verso gli Stati Uniti d'America, l'Australia e gli stati del Sud America, e culminato con la prima guerra mondiale. Tra il 1920 e il 1930, la flotta remo-velica divenne una flotta a propulsione meccanica, e questo determin\u00f2 un aumento del pescato. La seconda guerra mondiale sospese momentaneamente lo sviluppo economico della citt\u00e0 che riprese subito dopo la fine dell'evento bellico.\nSimboli.\nLo stemma della citt\u00e0 di Mazara del Vallo \u00e8 stato concesso con decreto del presidente della Repubblica del 16 luglio 1996 con una pi\u00f9 esatta blasonatura in sostituzione del precedente decreto di riconoscimento del Capo del Governo del 20 dicembre 1928.\nNello stemma sono riportate le principali opere compiute dai Normanni: sulla destra, \u00e8 raffigurato il castello con le sue tre torri, fatto edificare dal conte Ruggero I nel 1072; a sinistra \u00e8 raffigurato il campanile della Cattedrale, a cinque piani, che nel periodo musulmano era il minareto della Moschea Magna. In cima a tale campanile si trova una croce; oggi invece \u00e8 posta una statua di San Vito. Al centro l'immagine del Santissimo Salvatore, patrono della citt\u00e0 insieme a san Vito.\nLa parte inferiore dello stemma raffigura le mura normanne di Mazara, e viene raffigurata la \"Porta centrale\".\nMonumenti e luoghi d'interesse.\nMazara del Vallo \u00e8 sede di numerosi luoghi di interesse storico, che rievocano le diverse influenze culturali che ne hanno caratterizzato la storia.\nArchitetture religiose.\nLe chiese principali sono:\nAree naturali.\nLa Regione ha riconosciuto all'interno del territorio di Mazara la riserva naturale integrale del Lago Preola e Gorghi Tondi (comprensiva del Margio Murana), affidata in gestione al WWF Italia, da non confondere con le varie sezioni WWF sparse per le regioni. L'area oltre che R.N.I. regionale, \u00e8 anche Zona di protezione speciale (ZPS) e Zona speciale di conservazione (ZSC).\nLa Regione nel 1977 ha istituito l'Oasi di Protezione e Rifugio della Fauna di Capo Feto, palude costiera, mai vincolata come riserva naturale nonostante sia l'ultima vera palude costiera della Sicilia sud-occidentale. Il sito naturale di Capo Feto \u00e8 inserito nella rete dell\u2019Unione Europea Natura 2000, con codice ITA010006 e nome \"Paludi di Capo Feto e Margi Span\u00f2\"\".\"\nOltre alle summenzionate zone umide permane un altro ambiente importante ai fini della conservazione naturale: le \"sciare\", (creste di rocce affioranti un tempo ricoperte da gariga e percorsi substeppici di graminacee e arbusteti mediterranei):\nSociet\u00e0.\nEtnie e minoranze straniere.\nI cittadini stranieri residenti a Mazara del Vallo sono , cos\u00ec suddivisi per nazionalit\u00e0:\nL'immigrazione.\nA Mazara del Vallo risiedono, spesso con le rispettive famiglie, circa 2.500 immigrati, provenienti soprattutto dal Maghreb, impiegati da oltre 25 anni nelle attivit\u00e0 pescherecce, agricole e artigianali della citt\u00e0. Risiedono principalmente nel centro storico cittadino, di impronta araba.\nL'immigrazione tunisina in Sicilia \u00e8 iniziata intorno alla fine degli anni sessanta, dopo poco meno di un millennio dalla vittoria decisiva sui musulmani del Conte Ruggero il Normanno nell'anno 1073, che riconquist\u00f2 l'isola.\nMalgrado l'opera di trasformazione compiuta da parte dei Normanni, la citt\u00e0 di Mazara conserva ancora oggi moltissime caratteristiche distintive della cultura arabo-berbera.\nIl segno pi\u00f9 evidente \u00e8 l'impronta islamica del tracciato viario dell'antica citt\u00e0 araba, oggi chiamato \"Kasbah\": vicoli e strade piccole e tortuose, che si dipartono da un asse centrale e portano a numerosi cortili, dove si aprono gli accessi alle abitazioni.\nI primi tunisini erano alcune decine e sbarcarono clandestinamente sulle coste mazaresi, nascondendosi nei casolari sparsi nelle tenute agricole o chi a bordo dei motopescherecci.\nConsiderata la facilit\u00e0 di reclutamento, seppure in forma clandestina, ben presto quelle poche decine di unit\u00e0 si moltiplicarono, con l'arrivo di parenti e conoscenti e l'immigrazione da Mazara si estese in brevissimo tempo ai paesi dell'entroterra: Castelvetrano, Campobello, Salemi, Alcamo e, successivamente, anche a Marsala e Trapani.\nIn poco tempo i tunisini iniziarono a sostituire la manodopera locale, che si rifiutava di svolgere attivit\u00e0 pi\u00f9 dure e pesanti, specialmente sui pescherecci, nelle campagne, e, in seguito, anche nei cantieri edili. La loro presenza pi\u00f9 massiccia ora \u00e8 collocata nella marineria; infatti circa la met\u00e0 degli equipaggi degli oltre 350 pescherecci mazaresi \u00e8 di origine tunisina.\nL'incremento della comunit\u00e0 tunisina e, di conseguenza, il maggiore sviluppo della marineria mazarese, si potrebbe attribuire alla disponibilit\u00e0 dei giovani tunisini, ai quali non viene concessa una qualifica maggiore di semplici marinai; le qualifiche pi\u00f9 importanti, come quelle di capitano, capo pesca, motorista e secondo motorista vengono infatti affidate ai nativi locali.\nUn tempo, la maggior parte degli imbarcati tunisini lavorava \"in nero\", e, oltre a percepire uno stipendio minore rispetto a quello dei colleghi italiani, non potevano usufruire dei diritti riguardanti l'indennit\u00e0 del fermo biologico, degli assegni familiari e dei contributi versabili per il raggiungimento della pensione. Oggi usufruiscono degli stessi diritti e doveri dei cittadini italiani, in quanto appoggiati dai sindacati e dai politici che, dal 2003, su proposta della Giunta e del Consiglio Comunale, hanno concesso a Mohamed Soufien Zitoun di partecipare al consiglio comunale come Consigliere Aggiunto, riconfermato nelle elezioni amministrative del giugno 2009. Da alcuni anni molti tunisini hanno aperto in citt\u00e0 diversi esercizi commerciali tipici della loro cultura e della loro tradizione.\nOggi vivono e lavorano a Mazara diverse migliaia di tunisini, molti regolari e tantissimi clandestini. Gli immigrati si sono insediati quasi tutti nei quartieri pi\u00f9 antichi, un tempo abitati dai loro antenati. In tal modo riprendono possesso di quelle case e di quei cortili che furono, un tempo, parte della Casbah. Moltissime famiglie abitano nelle zone di Porta Palermo e di Piazza Regina, altre hanno trovato alloggio anche nelle periferie e sono presenti nei diversi quartieri della citt\u00e0.\n\u00c8 stato proposto a tutti gli immigrati, titolari di un permesso di soggiorno e che abitano il cuore della citt\u00e0, di trasferirsi nelle case popolari. In questo modo il centro di Mazara del Vallo verr\u00e0 sottoposto ai necessari rinnovamenti e a ristrutturazioni al fine di riqualificare l'intera area.\nReligione.\nLa maggior parte della popolazione cittadina \u00e8 di religione cristiana cattolica, mentre il 15% circa \u00e8 islamica. I musulmani si riuniscono nell'unico luogo di culto, la moschea Ettakwa (), vale a dire \"Moschea del timor di Dio\", ospitata in un locale del centro storico. Da anni esistono proposte di costruzione di una moschea.. In citt\u00e0 \u00e8 presente anche una comunit\u00e0 della chiesa cristiana avventista del settimo giorno.\nTradizioni e folclore.\nL'Aurora.\nNel corso della mattinata della domenica di Pasqua, in Piazza della Repubblica ha luogo il rito dell'Aurora: un rito religioso che festeggia la risurrezione di Ges\u00f9. In provincia di Trapani si celebra solo a Mazara e a Castelvetrano, introdotta dai padri Carmelitani Scalzi non prima del 1667, anno in cui si insediarono in citt\u00e0. In alcuni comuni della Sicilia e della Calabria viene chiamata \"Affrontata\".\nPoco prima delle ore dieci, un Cristo risorto, avvolto da un manto rosso e con una bandiera bianca, viene condotto dalla chiesa di Santa Caterina, fin sotto l'ingresso di Piazza della Repubblica, sotto il passaggio che unisce la Cattedrale al Palazzo vescovile. Allo stesso tempo, una Madonna vestita di bianco e avvolta da un manto nero, preceduta da altri dodici confratelli della stessa compagnia, viene condotta all'altro capo della piazza, sulla \"via XX Settembre\". Ad un dato segno, il Cristo e la Madonna, cui \u00e8 stato tolto il mantello nero, vengono portati al centro della piazza, e, a breve distanza l'uno dall'altra, si inchinano tre volte. Nel frattempo, dalla statua della Madonna, che \u00e8 cava, vengono liberate delle colombe bianche o dei palloncini bianchi e la banda musicale suona a festa. Inizia quindi la processione che riporter\u00e0 le statue alle rispettive chiese: davanti i confratelli, successivamente il Cristo e, pi\u00f9 dietro, la Madonna.\nPrima del 1864, anno in cui venne abolita quest'usanza, nel bel mezzo del rito dall'allora \"via Maestranza\", oggi \"via Garibaldi\", sbucava un uomo, la Morte della Pasqua, vestito con un sacco di tela gialla, su cui era dipinto uno scheletro in nero, con in mano una falce e una cesta. Questo passava tra la folla, e toglieva ai bambini il \"campanaro\", un tipico dolce locale, e qualunque cosa avessero tra le mani, col tacito consenso dei genitori. Questo personaggio passava anche nelle botteghe di generi alimentari, prendendo sempre qualche cosa.\nQuesto rito viene ricordato anche da alcuni modi di dire comuni in citt\u00e0:\nLa festa della Madonna del Paradiso\nOgni anno il primo mercoled\u00ec dopo la prima domenica di luglio, viene celebrata la festa dell'Incoronazione della Madonna del Paradiso. In tale ricorrenza tutta la popolazione mazarese si riunisce con la Madonna ricorrendo tale avvenimento portando in processione la miracolata effigie. Il culto in onore di Maria Ss. del Paradiso, praticato a Mazara del Vallo sin dall'inizio del XVIII secolo, ricevette un impulso nel 1797 per opera dei padri Liguorini, che furono invitati a tenere un corso di esercizi spirituali di due mesi dal Vescovo del tempo, monsignor Orazio Della Torre, che govern\u00f2 la diocesi di Mazara del Vallo sino al 21 dicembre 1816. Nel corso degli esercizi, i partecipanti venivano istruiti sul perdono, sulla grazia e sulla gloria futura nella Cappella del Paradiso della Casa Santa, dove troneggiava l\u2019immagine dell\u2019Immacolata, opera di Sebastiano Conca. E l\u00ec avvenne il prodigio. Era il 3 novembre del 1797, verso le ore 21, quando l\u2019immagine della Beata Vergine, rivolse i suoi occhi verso i presenti. Ripetutosi varie volte il prodigio durante la notte ed il giorno seguente, fu disposta la traslazione della sacra immagine in Cattedrale, in forma solenne e con grandissima partecipazione. Il Capitolo Vaticano, il 10 aprile 1803, decret\u00f2 l\u2019incoronazione, che ebbe luogo a Mazara del Vallo il 10 luglio 1803. La Madonna del Paradiso \u00e8 patrona della Diocesi di Mazara del Vallo e compatrona della citt\u00e0 di Mazara del Vallo. Tra i tanti personaggi illustri che hanno sostato in preghiera ai piedi della Madonna nel santuario si ricorda la regina Maria Carolina e il principe Leopoldo nei giorni 9 e 13 giugno 1813. La festa liturgica della Madonna del Paradiso \u00e8 ogni anno dal 3 all'11 novembre che ricorrere l'Ottavario del miracolo, mentre la seconda domenica di luglio la festa dell'incoronazione che ricorre la festa cittadina che va dal primo mercoled\u00ec dopo la prima domenica di luglio fino alla terza domenica.\nIl festino di San Vito.\nTradizione fortemente sentita dai mazaresi \u00e8 \"\"'u fistinu di Santu Vitu\",\" (il festino di San Vito), una celebrazione in onore del patrono della citt\u00e0. Tali festeggiamenti hanno origine nel XVII secolo, quando, il 23 agosto 1614, i giurati deliberano di aggiungere al Santissimo Salvatore, gi\u00e0 patrono della citt\u00e0, il concittadino San Vito come compatrono. Tale deliberazione venne poi approvata l'8 settembre dello stesso anno dall'allora vescovo, monsignor Marco La Cava.\nLe celebrazioni, inizialmente tenute nei quattro giorni precedenti il 15 giugno, vennero successivamente spostate tra la penultima e l'ultima settimana di agosto.\nTradizionalmente il festino si apre con l\"'Annunzio\", un corteo in abiti seicenteschi che si snoda per le vie della citt\u00e0, ed effettua delle soste per permettere all'araldo di proclamare l'annuncio:\nNelle ore successive all\"'annunzio\" avviene il solenne trasporto dalla Chiesa di San Michele (dove il simulacro argenteo rimane tutto l'anno) fino alla Chiesa di San Vito in Urbe (casa di san Vito). Sia l'annuncio che il trasporto avvengono nella serata del mercoled\u00ec. In quella stessa notte ovvero nelle prime luci del gioved\u00ec la fuga di San Vito. Alle 3:30 una processione accompagnata da una fiaccolata porta il simulacro del Santo nella Chiesa di San Vito a Mare (luogo nel quale, secondo la tradizione indica il luogo della Fuga) dove segue la Sacra Rappresentazione della Fuga di Vito, Modesto e Crescenzio e il tradizionale \"Jocu di focu a diunu (Giochi di fuoco a digiuno).\" Nel pomeriggio di quello stesso gioved\u00ec la processione storico-ideale a quadri viventi, che illustra le vicende di San Vito e dei suoi educatori Modesto e Crescenzia.\nApre la processione la figura dell'antico stemma della citt\u00e0: una donna, con in mano una coppa, nell'atto di nutrire un serpente (\u00ab\"nutrit alios et spernit suos\"\u00bb).\nSeguono tre carri allegorici che rappresentano le virt\u00f9, che, secondo la tradizione, vengono attribuite al santo: \"Fede\", \"Speranza\" e \"Fortezza\". A questi seguono i \"quadri viventi\", che rievocano la vita del santo:\nChiude la processione il carro con la statua argentea del Santo, trainato da pescatori mazaresi in costume tradizionale. In questa stessa cerimonia il Vescovo della citt\u00e0 riceve da parte del sindaco le chiavi della citt\u00e0, che in seguito verranno appese nel braccio destro di San Vito. Tutto si conclude con lo spettacolo conclusivo in Piazza della Repubblica e l'ingresso di San Vito nella Cattedrale.\nI festeggiamenti si concludono la domenica con l'imbarco della statua su un peschereccio, la \"Benedizione del Mare\" e il lancio di una corona d' alloro in acqua, in memoria dei marinai mazaresi morti in mare. Allo sbarco il simulacro in processione viene riportato nella Chiesa di San Michele che verr\u00e0 conservato.\nCultura.\nIstruzione.\nBiblioteche.\nSono presenti tre biblioteche:\nRicerca.\nA Mazara ha sede l'Istituto per l'ambiente marino costiero, \"unit\u00e0 operativa\" del Consiglio Nazionale delle Ricerche, che si occupa delle studio delle risorse biologiche del mare.\nScuole.\nNel territorio comunale sono presenti:\nMedia.\nRadio.\nL'unica radio ancora in attivit\u00e0 \u00e8:\nIn passato operavano anche:\nTelevisione.\nA Mazara hanno sede due televisioni locali:\nEmittenti televisive definitivamente scomparse sono invece:\nArte.\nCinema.\nLe prime produzioni cinematografiche risalgono gi\u00e0 al 1966, con il documentario intitolato \"Diario di bordo\" curato dalla regia di Ansano Giannarelli e Piero Nelli. Il film, racconta il viaggio del motopeschereccio \"Brasilia Quinci\" fra il mar Mediterraneo e l'Oceano Atlantico, compiuto nel gennaio del 1966; nel 1967, il documentario vinse il Nastro d'argento per la miglior fotografia a cura del direttore della fotografia, Giuseppe Pinori, oltre a vincere altri svariati premi.\nNel 2001 la citt\u00e0 fu protagonista della miniserie televisiva \"Brancaccio\", diretta da Gianfranco Albano, dove venne girata gran parte della storia; il film, tratto da una vicenda di cronaca nera, racconta la storia del parroco Pino Puglisi assassinato dalla mafia il 15 settembre 1993.\nNel 2003, venne girato il documentario \"Il Satiro Danzante di Mazara del Vallo\", curato dal regista Salvo Cuccia; il documentario racconta l'importante scoperta della statua bronzea chiamata Satiro danzante, ritrovata nel 1998 a Mazara del Vallo.\nNel 2011 viene realizzato il film (inizialmente partorito come cortometraggio) \"Il gioco \u00e8 fatto?\", del regista mazarese Francesco Russo; girato in gran parte a Mazara del Vallo, il film, ambientato nella Sicilia degli anni sessanta, racconta la storia di Salvatore, dedito al vizio del gioco d'azzardo come il padre. La moglie in qualche modo, cerca di tirarlo fuori per salvare la famiglia. Il film nel 2011 vinse il premio come miglior opera prima al Terra di Siena Film Festival, e nel 2012 vinse il premio come miglior colonna sonora, al Film Festival di New Jersey. Nello stesso anno venne girato il cortometraggio \"Caramadre\" di Matteo Pianezzi.\nNel 2017 Mazara del Vallo venne scelta come location per girare alcune scene del film \"L'ordine delle cose\", diretto da Andrea Segre; il film, incentrato sul tema dell'immigrazione, \u00e8 stato girato a Piazza Plebiscito e presso la zona del porto.\nNel 2020 la citt\u00e0 \u00e8 stata scelta come location, per la serie televisiva \"Anna\" curata da Niccol\u00f2 Ammaniti; prodotta da Sky Italia, la serie verte intorno alla storia di Anna, una ragazzina di tredici anni sopravvissuta perch\u00e9 immune ad un misterioso virus proveniente dal Belgio, letale solo per gli adulti.\nDi seguito la lista parziale dei film girati interamente a Mazara del Vallo, o che riguardano alcune scene riprese dalla citt\u00e0.\nEventi.\nTra il 1979 e il 1986 a Mazara si sono tenuti gli Incontri fra i Popoli del Mediterraneo ideati e coordinate dal poeta mazarese Rolando Certa. Gli Incontri svolti a Mazara furono i primi nel loro genere in Italia e nel Mediterraneo e si occupavano di pace e cooperazione fra i popoli. Gli Incontri al loro apice hanno visto la partecipazione di 24 delegazioni provenienti da tutto il Mondo.\nTra il 23 e il 28 maggio 2011 si \u00e8 svolta la \"Settimana della Pace e della Solidariet\u00e0\", organizzata in collaborazione la \"Prem Rawat Foundation\" e l\"'Associazione Percorsi\". In occasione della visita di Prem Rawat, \u00e8 stata inaugurata la \"Stele della Pace\", sita in Piazza Mokarta, con incisa una frase in italiano, francese, inglese ed esperanto.\nLa citt\u00e0 di Mazara \u00e8 stata dal 18 al 25 agosto 2012, sede del 79\u00ba Congresso Italiano di Esperanto. In occasione di tale evento \u00e8 stata tradotta in esperanto anche la toponomastica del centro storico.\nEconomia.\nLe attivit\u00e0 economiche che contraddistinguono Mazara del Vallo sono principalmente la pesca, il turismo e l'agricoltura.\nL'economia cittadina \u00e8 trainata dal comparto pesca, comprese la lavorazione e la conservazione del pesce, e le costruzioni navali. La citt\u00e0 \u00e8 uno dei pi\u00f9 importanti e noti porti pescherecci del Mediterraneo, base di armamento di una flotta di circa 400 grandi motopescherecci d'altura (con circa 4.000 pescatori imbarcati), che rientrano ogni 50-60 giorni.\nIn agricoltura ricca \u00e8 la produzione di uve, inzolia, catarratto, zibibbo, agrumi e olive.\nInfrastrutture e trasporti.\nStrade.\nLa citt\u00e0 di Mazara \u00e8 punto finale dell'autostrada A29 Palermo-Mazara del Vallo, che si innesta sulla strada statale 115 Sud Occidentale Sicula. Quest'ultima costituisce la circonvallazione della citt\u00e0. Ad inizio agosto 2011, il CIPE ha deliberato lo stanziamento dei fondi per la realizzazione della \"bretella Mazara-Birgi\", che dovrebbe idealmente chiudere l\"'anello autostradale\" nella parte occidentale della Sicilia.\nNel territorio comunale, al confine settentrionale con il territorio di Marsala, insiste per un breve tratto anche la strada statale 188 Centro Occidentale Sicula che, a causa della sua eccessiva distanza dal centro abitato, non fa parte dei normali flussi di traffico.\nLa citt\u00e0 \u00e8 anche servita da diverse strade provinciali, che si addentrano nelle campagne mazaresi, e vengono quindi usate principalmente dai mezzi agricoli:\nMazara del Vallo \u00e8 inoltre collegata a Trapani, Marsala, Palermo ed Agrigento da autobus di linea. Dall'agosto 2011 esiste inoltre un collegamento bus con l'aeroporto di Trapani-Birgi operato dall'Azienda Siciliana Trasporti.\nFerrovie.\nPer quanto riguarda il trasporto su rotaia, in citt\u00e0 ha sede la Stazione di Mazara del Vallo della linea ferroviaria Palermo-Trapani (via Castelvetrano). \u00c8 presente anche una seconda stazione, la Stazione di San Nicola di Mazara, sita in Contrada San Nicola, ormai in disuso da tempo.\nPorti.\nIl porto della citt\u00e0 \u00e8 suddiviso in due bacini: il \"porto nuovo\" ed il \"porto canale\". Il primo \u00e8 artificiale, e, chiuso a ponente dalla diga foranea, si protende per 1.460 metri ad est dall'antemurale curvilineo, a difesa della banchina \"Mokarta\" e delle due darsene che si aprono sul versante occidentale, nonch\u00e9 della banchina \"Edrisi\" costituente, assieme alla \"banchina di buon vento,\" l'approdo turistico sul versante est. Il secondo, \u00e8 un antico porto naturale ricavato alla foce del fiume Mazaro, che si addentra per circa 700 metri.\nIl porto di Mazara del Vallo realizza funzioni commerciali, di scalo passeggeri, approvvigionamento petrolifero per la presenza di un deposito di carburanti costiero, di scalo industriale, ospitando diversi cantieri navali, ed infine scalo peschereccio, essendo la principale base di pescherecci d'altura del Mediterraneo.\n\u00c8 sede del Compartimento marittimo, l'unico, con quello di Salerno, autorizzato a registrare le matricole del naviglio maggiore alla stregua di una Direzione Marittima.\nNel porto si trovano altres\u00ec navi appoggio ed unit\u00e0 idrografiche adibite alla manutenzione del gasdotto sottomarino Italia-Algeria che sbocca nei pressi di Capo Feto, nonch\u00e9 di cavi a fibre ottiche che si dipartono sia dal litorale di Tonnarella che di San Vito, rispettivamente ad ovest e ad est della citt\u00e0.\nIl movimento commerciale nel porto viene operato presso le banchine \"Mokarta\" e \"Ruggero II\". Alla banchina \"Mokarta\" attraccano anche le navi da crociera in transito, mentre i servizi regolari di trasporto passeggeri fanno scalo alla banchina \"Ammiraglio Francese\" nel porto nuovo, o alla banchina \"Giovan Battista Quinci\", all'uscita del porto canale sul versante est.\nAncorati alla banchina \"Edrisi\" sul lato interno della diga antemurale si trovano dei pontili galleggianti, costituenti un approdo turistico capace di pi\u00f9 di 300 posti barca per naviglio da diporto di ogni dimensione, e dotato di tutti i servizi, a partire dall'approvvigionamento idrico e di carburante. Altra possibilit\u00e0 di ormeggio presso strutture organizzate \u00e8 data dalla \"banchina di buon vento\", che unisce la banchina Edrisi alla terraferma (\"piazzale Quinci\") mentre il porto canale (banchina \"Comandante Caito\") offre possibilit\u00e0 di ormeggio libero e gratuito alle unit\u00e0 in transito.\nA 0,7 miglia a est del porto commerciale si trova il porticciolo di San Vito, un secondo approdo turistico pi\u00f9 piccolo del precedente, ormai in disuso vista l'ingiunzione di sgombero dalla Capitaneria di Porto, costituito da una scogliera di soprafflutto lunga 90\u00a0m e da una scogliera di sottoflutto.\nAeroporti.\nLa citt\u00e0 \u00e8 dotata di un'elisuperficie, intitolata a Don Pino Puglisi, utilizzata principalmente per motivi sanitari e di emergenza. L'elisuperficie si trova a 49 metri s.l.m., ed \u00e8 entrata in funzione l'11 giugno 2007.\nTelecomunicazioni.\nLa citt\u00e0 di Mazara del Vallo \u00e8 sede di una importantissima landing station per cavi sottomarini. In particolare vi transitano i seguenti cavi:\nAmministrazione.\nGemellaggi.\nMazara \u00e8 gemellata con cinque citt\u00e0:\nMazara del Vallo ha sottoscritto un accordo di collaborazione con Bia\u0142ystok, in quanto citt\u00e0 che sostengono l'esperanto.\nSport.\nCalcio.\nLa squadra di calcio cittadina principale \u00e8 l'Associazione Sportiva Dilettantistica Mazara Calcio, dai colori sociali giallo-blu. Le maggiori affermazioni sportive si ebbero a partire dagli anni ottanta con la vittoria nel Campionato Interregionale 1984-1985, poi revocato a causa di un illecito sportivo che penalizz\u00f2 la squadra, la quale non venne promossa nella categoria superiore. Vanta 32 campionati nel Campionato Nazionale Dilettanti, di cui 19 stagioni consecutive: dal 1976 al 1995. Attualmente la societ\u00e0 milita nel campionato di Eccellenza Sicilia.\nVi \u00e8 poi altra squadra di calcio che milita in Eccellenza: l'A.S.D. S.C. Mazarese ed infine l'A.S.D. Trasmazzaro che milita in terza categoria.\nPallacanestro.\nEsiste una squadra di basket, l'A.S.D. Basket Mazara, che milita in Serie C regionale.\nPallamano.\nLa squadra cittadina che \u00e8 riuscita a raggiungere i maggiori traguardi sportivi \u00e8 stata la Pallamano Mazara che tra il 1995 e il 1998 ha disputato ben 3 campionati di Serie A - 1\u00aa Divisione Nazionale, primo livello del campionato italiano di pallamano maschile\nScherma.\nA Mazara del Vallo ha sede la ASD Mazara Scherma, dove ha iniziato l'attivit\u00e0 la campionessa di sciabola Loreta Gulotta."}
{"id": "11482", "revid": "57872", "url": "https://it.wikipedia.org/wiki?curid=11482", "title": "Vallecrosia", "text": "Vallecrosia (\"Vallecr\u00f6sia\" o \"Vallecr\u00f6sa\" in ligure) \u00e8 un comune italiano di abitanti della provincia di Imperia in Liguria.\nGeografia fisica.\nIl comune \u00e8 situato sul mar Ligure, presso la foce del torrente Verbone. Tra le vette del territorio vallecrosino il monte Bauso (228 m).\nIl clima \u00e8 temperato di tipo mediterraneo. Occasionalmente possono verificarsi deboli gelate, ma le nevicate sono molto rare.\nOrigini del nome.\nIn quanto antico suburbio di Albintimilium il nome originale dell\u2019area \u00e8 Vallis Vervonis, la Valle della Verbena, toponimo dovuto alla copiosa presenza di questa pianta sacra ai Romani che ancora oggi cresce rigogliosa, e battezz\u00f2 anche il corso d\u2019acqua della vallata, il torrente Verbone.\nSuccessivamente, per le peculiari caratteristiche geografiche la popolazione si spost\u00f2 nell\u2019entroterra, al riparo dalle incursioni in quella \"valle corta e stretta\", valle Crosa, essendo l\u2019unica della zona ad essere chiusa a monte dal Poggio di Perinaldo.\nStoria.\nSecondo alcuni studi effettuati dagli storici su alcuni ritrovamenti archeologici, si \u00e8 potuto datare all'epoca romana la probabile fondazione di un primo nucleo lungo la costa. La nascita del primario borgo costiero sarebbe da ricercarsi in una probabile espansione dell'antica Albintimilium - l'odierna Ventimiglia - che di fatto \"sconfin\u00f2\" in terre adiacenti per il crescente sviluppo demografico.\nLe sempre pi\u00f9 frequenti invasioni saracene spinsero la comunit\u00e0 di Vallecrosia a popolare il proprio entroterra fondando nuovi villaggi e borghi come Vallecrosia Alta.\nNel medioevo e in epoca moderna si sottomise al volere di Ventimiglia, decisione che fu confermata anche dopo il 1251 quando i Conti ventimigliesi si sottomisero alla Repubblica di Genova. Nonostante forti legami legassero le due citt\u00e0, e li legheranno nei secoli futuri, Ventimiglia esercit\u00f2 una forte pressione sui borghi e ville vicini tanto che spinsero diverse comunit\u00e0 a chiedere aiuto direttamente alla repubblica genovese.\nNel 1686 fu ufficialmente riconosciuta dalla Repubblica di Genova - sempre pi\u00f9 in contrasto con la comunit\u00e0 ventimigliese - la Magnifica Comunit\u00e0 degli Otto Luoghi: Bordighera, Borghetto San Nicol\u00f2, Camporosso, San Biagio della Cima, Sasso, Soldano, Vallebona e Vallecrosia si smarcarono dal controllo di Ventimiglia in una sorta di piccolo territorio indipendente, ma sotto il patronato di Genova e tale rimase sino alla caduta della repubblica nel XVIII secolo.\nCon la dominazione napoleonica la comunit\u00e0 di Vallecrosia rientr\u00f2 nel cantone di Bordighera nella giurisdizione delle Palme, con Sanremo come capoluogo; nel 1802 pass\u00f2 nel cantone di Ventimiglia nella giurisdizione degli Ulivi (capoluogo Oneglia). Dal 1805, con il passaggio della Repubblica Ligure nel Primo Impero francese, Vallecrosia rientr\u00f2 nel cantone bordigotto del Dipartimento delle Alpi Marittime. Fu annesso al Regno di Sardegna nel 1815 dopo il Congresso di Vienna del 1814, a seguito della caduta di Napoleone Bonaparte. Facente parte del Regno d'Italia dal 1861, dal 1859 al 1926 il territorio fu compreso nel I mandamento di Bordighera del circondario di Sanremo facente parte della provincia di Nizza (poi provincia di Porto Maurizio e, dal 1923, di Imperia).\nNel 1923 al territorio vallecrosino fu unito quello dei soppressi comuni di San Biagio della Cima e di Soldano; questi ultimi poi ricostituiti e separati da Vallecrosia nel 1925.\nDal 1973 al 30 aprile 2011 ha fatto parte della Comunit\u00e0 montana Intemelia.\nSimboli.\nLo stemma e il gonfalone del Comune di Vallecrosia sono stati concessi con decreto del presidente della Repubblica del 26 aprile 1954.\n \nMonumenti e luoghi d'interesse.\nArchitetture civili.\nSimbolo di Vallecrosia sono cinque torri che furono costruite per avvistare i saraceni provenienti dal mare. Il cosiddetto Torrione, \u00e8 visibile dalla costa vallecrosina, che risiede attualmente all'interno delle mura della scuola privata di Sant'Anna, un'altra torre \u00e8 visibile lungo la strada che congiunge il mare al vecchio borgo frazionario di Vallecrosia Alta. Altre tre case/torri sono presenti all\u2019interno del Borgo Medievale.\nNel cuore pulsante della citt\u00e0 sorge l\u2019antica Villa Aprosio, poi Municipio, residenza del colonnello Giovanni Aprosio, una deliziosa costruzione ottocentesca ora in stato di semi abbandono.\nTra gli edifici civili del territorio la villa Poggio Ponente, sita sulla via Poggio Ponente al numero 1, costruita da Mrs Boyce (1821-1891) nel 1866 con il nome di villa Bella Vista. La sua reputazione \u00e8 dovuta al fatto che la villa ospit\u00f2 per alcuni anni Elizabeth Bowes-Lyon e la sua famiglia, fra cui naturalmente la regina Elisabetta II.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Vallecrosia sono , cos\u00ec suddivisi per nazionalit\u00e0, elencando per le presenze pi\u00f9 significative:\nGeografia antropica.\nIl territorio comunale \u00e8 costituito, oltre al capoluogo, dalla frazione di Vallecrosia Alta per una superficie territoriale di 3,68\u00a0km\u00b2.\nConfina a nord con il comune di San Biagio della Cima, a sud \u00e8 bagnato dal mar Ligure, ad ovest con San Biagio della Cima e Camporosso, e ad est con Vallebona e Bordighera.\nLa frazione di Vallecrosia Alta \u00e8 la zona pi\u00f9 antica e medievale del territorio vallecrosino; il nucleo urbano pi\u00f9 vicino alla costa \u00e8 stato ampliato nel secondo dopoguerra e, di fatto, quasi ne costituisce un unico agglomerato urbano assieme ai vicini centri camporossino e bordigotto. Il borgo di Vallecrosia Alta, collegato verso levante da una mulattiera a Borghetto San Nicol\u00f2 (frazione di Bordighera) e a Vallebona, \u00e8 costituito da una struttura urbanistica a pianta triangolare, condizionata da un'ansa del torrente Verbone, con una maglia quasi regolari degli isolati.\nEconomia.\nBasa la sua produzione sulla floricoltura e, seppur limitatamente, sul turismo marino. Dal 1943 al 2011 a Vallecrosia si trovava la sede principale di un'importante industria produttrice di caramelle e affini - la Fassi - trasferitasi in tale anno nel nuovo centro di Chiusanico.\nInfrastrutture e trasporti.\nStrade.\nIl territorio comunale di Vallecrosia \u00e8 attraversato principalmente dalla strada statale 1 Via Aurelia che permette il collegamento con Camporosso, ad ovest, e Bordighera ad est. Altra arteria provinciale \u00e8 la SP 59 per San Biagio della Cima e che attraversa la frazione di Vallecrosia Alta.\nVallecrosia \u00e8 servita dalla linea filoviaria Sanremo-Ventimiglia, che ricalca il percorso della preesistente tranvia Ventimiglia-Bordighera; quest'ultima fu inaugurata nel 1901 ad opera della societ\u00e0 Woodhouse &amp; Baillie e venne soppressa nel 1936.\nFerrovie.\nSul territorio \u00e8 presente una piccola fermata lungo la tratta ferroviaria Genova-Ventimiglia."}
{"id": "11483", "revid": "697352", "url": "https://it.wikipedia.org/wiki?curid=11483", "title": "Trattato di Versailles (disambigua)", "text": "Trattato di Versailles \u00e8 il nome del trattato di pace stipulato tra gli Alleati e la Germania nel 1919 al termine della prima guerra mondiale. Sono ricordati con questo nome anche altri accordi internazionali:"}
{"id": "11485", "revid": "125955766", "url": "https://it.wikipedia.org/wiki?curid=11485", "title": "Giacomo I d'Inghilterra", "text": "Regn\u00f2 in Scozia dal 24 luglio 1567, dall'et\u00e0 di un anno, fino alla morte. Il paese fu governato da diversi reggenti durante la sua minorit\u00e0, che termin\u00f2 ufficialmente nel 1578, sebbene non abbia preso pieno controllo del suo governo fino al 1581. Il 24 marzo 1603, con il nome Giacomo I, succedette a Elisabetta I, ultima rappresentante della dinastia Tudor, che mor\u00ec nubile e senza figli.\nGiacomo fu un monarca popolare in Scozia, ma dovette affrontare molte difficolt\u00e0 in Inghilterra: fu soprattutto incapace di trattare con il Parlamento, che si mostr\u00f2 immediatamente ostile nei suoi confronti, e di gestire la delicata questione religiosa che infervorava da anni il paese. Il suo gusto per l'assolutismo politico, la sua irresponsabilit\u00e0 nella gestione finanziaria del regno e i suoi impopolari favoritismi esasperarono la contrapposizione tra monarchia e Parlamento. Tuttavia tale contrapposizione esplose nella guerra civile inglese solo col suo successore; infatti durante la vita di Giacomo I il governo del regno rimase relativamente stabile.\nAssieme ad Alfredo il Grande, Giacomo I \u00e8 considerato uno dei pi\u00f9 colti sovrani sia d'Inghilterra sia di Scozia. Durante il suo regno continu\u00f2 la straordinaria fioritura culturale dell\"'et\u00e0 elisabettiana\" nella letteratura, nelle arti e nelle scienze (talvolta la critica parla, per questa fase, di \"et\u00e0 giacobita\", distinta da quella elisabettiana vera e propria). Lo stesso Giacomo era uno studioso di talento, autore di opere sulle arti occulte come il \"Daemonologie\" (1597) e il \"Basilikon Doron\" (1599), nonch\u00e9 promotore della pi\u00f9 importante traduzione in inglese della Bibbia, nota come Bibbia di re Giacomo, tuttora unica versione ufficiale delle Sacre Scritture ammessa dalla Chiesa anglicana.\nBiografia.\nInfanzia.\nLa situazione della Scozia alla nascita di Giacomo non era delle pi\u00f9 tranquille: l'autorit\u00e0 di Maria Stuart era precaria e tanto lei quanto il marito (Enrico Stuart, Lord Darnley), entrambi di fede cattolica, dovevano fronteggiare il malcontento e le ribellioni dei nobili scozzesi, per lo pi\u00f9 calvinisti; inoltre, anche il matrimonio della coppia reale fu costellato di difficolt\u00e0, sia sul piano politico sia privato. Mentre Maria era incinta, Enrico si alle\u00f2 con i ribelli e arriv\u00f2 a dare l'ordine di assassinare Davide Rizzio, segretario personale e amico intimo della regina, di origini piemontesi.\nGiacomo nacque il 19 giugno 1566 nel Castello di Edimburgo e, in quanto figlio primogenito, divenne automaticamente Duca di Rothesay e Principe e Gran Luogotenente di Scozia. Fu battezzato in una cerimonia cattolica e ricevette il nome di Carlo Giacomo: il primo nome gli fu dato in onore del suo padrino, il re di Francia Carlo IX; Elisabetta I, come madrina \"in absentia\", invi\u00f2 a Edimburgo una magnifica fonte d'oro come dono per il battesimo del neonato.\nQuando Giacomo aveva solo otto mesi suo padre Enrico fu assassinato presso Kirk o' Field (10 febbraio 1567), a causa di intrighi di corte, probabilmente seguenti la morte di Davide Rizzio. Dopo la morte del marito, Maria decise di sposarsi una terza volta, con James Hepburn, conte di Bothwell, sospettato di essere l'artefice dell'assassinio di Lord Darnley: questo rese ancora pi\u00f9 impopolare la regina. Nel giugno 1567 alcuni ribelli protestanti arrestarono Maria, che venne imprigionata nel castello di Loch Leven. Qui la regina fu costretta ad abdicare al trono il 24 giugno in favore del figlio Giacomo, che aveva poco pi\u00f9 di un anno; a sostituire il giovane re durante la sua minor et\u00e0 sarebbe stato lo zio Giacomo Stuart, conte di Moray, che divenne reggente del regno.\nReggenze.\nGiacomo fu formalmente incoronato re nella chiesa di Holy Rude, Stirling, il 29 luglio 1567. Conformemente alla fede religiosa della maggioranza della classe dominante scozzese, fu educato come un membro della Chiesa di Scozia e da uomini di simpatie presbiteriane. Durante questi primi anni, il potere fu detenuto da una serie di reggenti, il primo tra i quali fu Giacomo Stuart, conte di Moray, fratello illegittimo di Maria. Questa riusc\u00ec a fuggire di prigione nel 1568, dando inizio a un breve periodo di violenze. Moray sconfisse le truppe di Maria nella Battaglia di Langside, costringendola a fuggire in Inghilterra, dove fu imprigionata da Elisabetta.\nGiacomo Stuart fu assassinato da uno dei sostenitori di Maria nel 1570 e gli succedette alla reggenza il nonno paterno di Giacomo, Matthew Steward, quarto conte di Lennox, che fu a sua volta assassinato l'anno successivo; e cos\u00ec fu anche per il terzo reggente, John Erskine, I conte di Mar. Infine la reggenza pass\u00f2 a James Douglas, IV conte di Morton, che durante le due precedenti reggenze era stato il pi\u00f9 potente nobiluomo scozzese, pi\u00f9 degli stessi reggenti. Lo storico e poeta George Buchanan fu responsabile dell'educazione di Giacomo.\nLord Morton ebbe successo nello sconfiggere definitivamente le famiglie che continuavano a sostenere Maria. La sua caduta non fu causata dai sostenitori di questa, ma dai cortigiani pi\u00f9 vicini al re, che sottolinearono al giovane re l'estensione dei suoi poteri e lo incoraggiarono ad assumere il controllo di s\u00e9 stesso. I cortigiani accusarono Morton di aver preso parte all'assassinio del padre di Giacomo: questi fu processato, condannato e giustiziato nel 1581; il potere fu da allora, almeno in teoria, detenuto dal re stesso, piuttosto che da un reggente.\nCiononostante, Giacomo VI non regn\u00f2 direttamente, ma si appoggi\u00f2 ai consigli dei suoi cortigiani pi\u00f9 intimi, come il cugino Esm\u00e9 Steward, duca di Lennox, o James Stuart, che ricevette il titolo di conte di Arran per la sua testimonianza contro Morton. Poich\u00e9 Lennox era cattolico, e Arran incline all'episcopalismo, i lord scozzesi presbiteriani non trovarono di loro gradimento il governo. Nel corso del raid di Ruthven 1582, alcuni nobili presbiteriani, guidati da William Ruthven, I conte di Gowrie, catturarono Giacomo e lo tennero prigioniero per quasi un anno nel castello di Ruthven, ora conosciuto con il nome di Huntingtower Castle, nel Perthshire. Anche Arran fu tenuto prigioniero, mentre Lennox fu bandito in Francia. Nel 1583 il re e Arran riuscirono a scappare: Gowrie fu giustiziato e i ribelli costretti a fuggire in Inghilterra. Il parlamento scozzese, asservito al re, promulg\u00f2 gli \"Atti neri\", che ponevano la Chiesa di Scozia sotto il controllo reale. Gli atti erano estremamente popolari e il clero si oppose e lo denunci\u00f2, tentando di tenere la sua influenza sotto controllo, prima che divenisse abbastanza potente e audace da attaccare il presbiterianesimo.\nSuccessione inglese.\nNel 1586 Giacomo VI ed Elisabetta I divennero alleati, grazie al trattato di Berwick. Giacomo pens\u00f2 di continuare ad appoggiare la regina nubile d'Inghilterra, dal momento che era un potenziale successore alla sua corona, in quanto discendente di Margherita Tudor. Suo padre Enrico VII aveva temuto che la corona inglese giungesse nelle mani degli Stuart e nel suo testamento aveva escluso Margherita e la sua discendenza dalla linea di successione. Sebbene tecnicamente esclusi a causa del testamento che, con un atto del Parlamento, aveva forza di legge, sia Maria sia Giacomo erano seri pretendenti alla Corona d'Inghilterra, in qualit\u00e0 di parenti pi\u00f9 stretti di Elisabetta, e dopo che quest'ultima fece giustiziare Maria per il suo coinvolgimento in un complotto contro la sua persona, Giacomo divenne, di fatto, il suo erede presunto.\nDopo la sua esecuzione, i sostenitori scozzesi di Maria divennero deboli e Giacomo pot\u00e9 agire in modo da ridurre l'influenza dei nobili cattolici in Scozia. Egli si rese ancora pi\u00f9 gradito ai protestanti sposando Anna di Danimarca, una principessa di una nazione protestante, figlia di Federico II di Danimarca. Il matrimonio fu celebrato per procura nel 1589 e nel 1590 di persona, quando Giacomo visit\u00f2 la Danimarca. Presto rientrato in patria, presenzi\u00f2 al processo alle streghe di North Berwick, in cui alcune persone furono condannate per aver usato la stregoneria nel tentativo di causare una tempesta e far naufragare la nave in cui viaggiavano il re e la regina. Questo lo rese molto preoccupato per la minaccia che streghe e stregoneria rappresentavano per lui: scrisse un trattato di demonologia e, come conseguenza, centinaia di donne furono condannate a morte per stregoneria.\nIn principio, Giacomo e la sua regina erano molto legati, ma i due gradualmente si estraniarono. La coppia ebbe otto figli, di cui uno nato morto e tre che sopravvissero all'infanzia, e si separ\u00f2 dopo la morte della figlia Sofia.\nGiacomo fronteggi\u00f2 una ribellione cattolica nel 1588 e fu costretto a riconciliarsi con la Chiesa di Scozia, acconsentendo ad abolire gli Atti Neri nel 1592. Giacomo, temendo che infierendo eccessivamente con i cattolici ribelli potesse provocare l'ostilit\u00e0 dei cattolici inglesi, concesse il perdono ad alcuni dei suoi oppositori, causando l'ostilit\u00e0, di conseguenza, dei protestanti. Fronteggi\u00f2 nel 1600 una cospirazione capeggiata da John Ruthven, III conte di Gowrie (figlio del conte giustiziato nel 1584), che dopo il fallimento della congiura, fu giustiziato assieme ai suoi complici, e in seguito anche i nobili protestanti giunsero a trattenersi davanti al re.\nDopo la morte di Elisabetta I, la corona sarebbe dovuta passare, secondo il testamento di Enrico VIII, a Lady Anna Stanley, ma Giacomo era, di fatto, l'unico pretendente abbastanza potente da difendere la sua rivendicazione. In effetti, fin dal 1601, i pi\u00f9 influenti politici della corte inglese si erano messi in contatto con Giacomo per preparare la sua ascesa. Nel 1601 fu iniziato in Massoneria nella loggia di \"Scone e Perthe\" da John Mylne e nel 1603, poche ore dopo la morte di Elisabetta, un consiglio di successione proclam\u00f2 Giacomo re di Inghilterra e Irlanda, ed egli fu incoronato il 25 luglio nell'Abbazia di Westminster. La Scozia e l'Inghilterra non divenivano per\u00f2 un unico regno, cosa che avverr\u00e0 con l'Atto di Unione del 1707.\nPrimi anni di regno in Inghilterra.\nIl consigliere capo di Giacomo fu Robert Cecil, figlio minore del ministro favorito di Elisabetta I William Cecil, I barone Burghley che divenne conte di Salisbury nel 1605. Giacomo amava le spese stravaganti: solo l'abilit\u00e0 di Cecil poteva evitare il disastro finanziario. Il re cre\u00f2 anche nuovi titoli di nobilt\u00e0 per ricompensare i suoi cortigiani: in totale furono sessantadue, mentre Elisabetta I, in cinquant'anni di regno, ne aveva creato solo otto. Inoltre Giacomo si invischi\u00f2 in una serie di conflitti con il Parlamento. Prima di succedere al trono, egli aveva scritto \"La vera legge delle libere monarchie\" (\"The True Law of Free Monarchies\") in cui egli sosteneva che il diritto divino dei re era sanzionato dalla successione apostolica: abituato al timido parlamento scozzese, non am\u00f2 lavorare con la sua pi\u00f9 aggressiva controparte inglese. Sia in Scozia sia in Inghilterra, la madre si era sempre considerata un monarca assoluto, responsabile delle sue azioni solo a Dio e non obbligato a consultarsi con nessun altro, e anche Giacomo fece lo stesso fino alla morte.\nUno dei primi atti di Giacomo fu quello di porre fine al coinvolgimento inglese nella guerra degli otto anni, con la firma del trattato di Londra, nel 1604. Dovette inoltre quasi immediatamente confrontarsi con i conflitti religiosi dell'Inghilterra: dopo il suo arrivo, gli fu subito presentata una petizione che chiedeva la tolleranza per i puritani. Nel 1604, nel corso della conferenza di Hampton Court, Giacomo dimostr\u00f2 di non voler acconsentire alle richieste dei puritani. Acconsent\u00ec invece a esaudire la richiesta di una traduzione ufficiale della Bibbia, versione nota come Bibbia di re Giacomo, e ampli\u00f2 e rese ancora pi\u00f9 severe le pene previste dall'Atto contro la Stregoneria (\"Witchcraft Act\").\nGiacomo incorse anche nella collera dei cattolici. Sebbene fosse stato equanime nei confronti dei cattolici, i suoi sudditi protestanti si erano assicurati che i cattolici non ottenessero uguali diritti. Cos\u00ec, nei suoi primi anni di regno, quando i suoi sudditi ignoravano le sue politiche di tolleranza nei confronti del cattolicesimo e conoscevano solo la sua educazione rigorosamente protestante, ci furono svariati complotti per rimuoverlo dal potere, il pi\u00f9 famoso dei quali fu la congiura delle polveri del 1605. I cospiratori cattolici, capeggiati da Robert Catesby, progettarono un attentato da effettuarsi provocando un'esplosione nella Camera dei Lord in un momento in cui il re e i membri di entrambe le Camere sarebbero stati presenti. Avrebbero poi posto sul trono come monarca assoluto la figlia di Giacomo, Elisabetta, che speravano potesse essere convertita al cattolicesimo. La congiura fu per\u00f2 scoperta, causando grande sensazione, ma la politica internazionale di Giacomo, che comunque continu\u00f2 e inaspr\u00ec le spietate repressioni dei cattolici, garant\u00ec la fine dei complotti.\nConflitto con il Parlamento.\nIl Parlamento entr\u00f2 in uno stato di paranoia anticattolica dopo la fallita congiura e vot\u00f2 nuovi sussidi al re, che rimase per\u00f2 insoddisfatto dei suoi introiti. Giacomo impose tasse senza il consenso parlamentare, sebbene nessun monarca avesse preso una decisione cos\u00ec ardita dal tempo di Riccardo II. L'illegalit\u00e0 di un simile procedimento fu denunciata da un mercante, John Bates, ma la Corte dello Scacchiere sentenzi\u00f2 in favore del re. La decisione della corte fu denunciata dal Parlamento, i cui rapporti con il re si erano ulteriormente raffreddati a causa del rifiuto dell'assemblea di approvare il piano del re che prevedeva libero commercio tra Inghilterra e Scozia.\nNel 1610 Salisbury propose al Parlamento il \"Grande Contratto\", un progetto in cui la Corona avrebbe rinunciato a tutti i suoi introiti feudali in cambio di un sussidio parlamentare annuale. Il piano tuttavia fall\u00ec a causa delle divisioni del Parlamento e Giacomo, frustrato, lo sciolse nel 1611.\nGravemente indebitato, Giacomo cominci\u00f2 a vendere onori e titoli per raccogliere soldi. Nel 1611 egli us\u00f2 lettere patenti per inventare una nuova dignit\u00e0, quella di baronetto, concessa al prezzo di 1\u00a0080 sterline. Una baronia ne costava circa 5\u00a0000, una viscontea 10\u00a0000 e una contea 20\u00a0000.\nLord Salisbury mor\u00ec nel 1612; un altro dei suoi pi\u00f9 stretti consiglieri, Robert Carr, I conte di Somerset, fu costretto ad abbandonare il suo ufficio in seguito a uno scandalo. Privato di questi aiutanti, Giacomo cominci\u00f2 a occuparsi di persona di problemi che prima aveva lasciato ai suoi ministri e la sua gestione si rivel\u00f2 disastrosa per le sue finanze. Un nuovo Parlamento dovette essere eletto nel 1614 per imporre nuove tasse, che per\u00f2 questi si rifiut\u00f2 di approvare. Incollerito, il re disciolse il Parlamento poco dopo averlo convocato, quando fu chiaro che non era possibile compiere progressi.\nUltimi anni.\nDopo lo scioglimento del Parlamento Giacomo govern\u00f2 senza il suo ausilio per sette anni. Di fronte alle difficolt\u00e0 finanziarie causate dalla mancata approvazione di nuove tasse da parte del Parlamento, pens\u00f2 di stringere un'utile alleanza con la Spagna, facendo sposare al figlio Carlo, Maria di Spagna, figlia del re Filippo III. La possibilit\u00e0 di un'alleanza con un regno cattolico non fu ben accolta dall'Inghilterra protestante: l'impopolarit\u00e0 di Giacomo fu ulteriormente aumentata dall'esecuzione di Walter Raleigh; anche in Scozia Giacomo era osteggiato per la sua insistenza riguardo all'approvazione dei cinque articoli di Perth, che erano considerati come un tentativo di introdurre pratiche cattoliche e anglicane nella Scozia presbiteriana.\nLo scoppio nel 1618 della guerra dei trent'anni sconvolse l'Europa. Giacomo I fu coinvolto a forza a causa del matrimonio di sua figlia Elisabetta con il protestante duca del Palatinato Federico V, uno dei protagonisti della prima fase della guerra; nell'ottica di una guerra fra potenze protestanti e cattoliche, il tentativo di un re anglicano di allearsi con la cattolica Spagna caus\u00f2 molta sfiducia nei suoi confronti, sia da parte del popolo sia da parte della classe dirigente.\nLa regina Anna mor\u00ec il 4 marzo 1619 a Hampton Court e fu sepolta a Westminster. In seguito si diffusero voci che Giacomo fosse stato poco turbato da questa morte a causa dei suoi romantici sentimenti per George Villiers. I due si erano incontrati nel 1614 e Villiers rapidamente conquist\u00f2 il favore del re, ottenendo onori su onori, fino a essere creato duca di Buckingham nel 1623, previo ripristino del titolo dopo oltre un secolo di vacanza.\nIl terzo Parlamento di Giacomo fu convocato nel 1621. La Camera dei Comuni acconsent\u00ec a garantire a Giacomo un piccolo sussidio, ma quindi, con dispiacere del re, passarono ad altri argomenti. Villiers, che era divenuto il principale consigliere del re, fu attaccato per il suo progetto di far sposare al principe di Galles un'Infanta di Spagna e la pratica di vendere monopoli e altri onori fu deprecata. La Camera dei Comuni fece processare Francis Bacon, allora Lord Cancelliere, per corruzione, e la Camera dei Lord (Bacon era visconte St. Albans), lo dichiar\u00f2 colpevole. Sebbene un simile evento non si verificasse da secoli, il processo non incontr\u00f2 l'opposizione di Giacomo, che riteneva, sacrificando Bacone, di ammorbidire l'opposizione parlamentare. A Bacon, in ogni caso, il re garant\u00ec il pieno perdono.\nUna nuova disputa costituzionale sorse poco dopo. Giacomo voleva aiutare il genero, l'Elettore Palatino, e chiese al Parlamento nuovi fondi. La Camera dei Comuni, in risposta, richiese di abbandonare il progetto di alleanza matrimoniale con la Spagna. Quando Giacomo dichiar\u00f2 che la Camera aveva superato i suoi limiti offrendo consigli non richiesti, questa protest\u00f2 replicando di avere il diritto di dibattere ogni argomento relativo al benessere del Regno. Giacomo ordin\u00f2 che la protesta fosse strappata dal Giornale dei Comuni e sciolse il Parlamento.\nNel 1623 il Duca di Buckingham e il Principe di Galles viaggiarono alla volta di Madrid nel tentativo di assicurare un matrimonio fra il principe stesso e la figlia di Filippo III. Furono per\u00f2 umiliati dagli uomini di corte spagnoli, che chiesero al Principe di Galles di convertirsi al cattolicesimo. Tornarono allora in Inghilterra avviliti e chiesero che si muovesse guerra alla Spagna. I protestanti li rinviarono indietro e Giacomo ammon\u00ec il Parlamento che assicur\u00f2 in qualche misura i fondi per la guerra. Il Parlamento venne prorogato con l'intesa che esso avrebbe pi\u00f9 tardi assicurato maggiori fondi per la guerra.\nIl Parlamento tuttavia non si riun\u00ec mai come previsto: Carlo, Principe di Galles, aveva promesso che, anche se avesse sposato una cattolica, non avrebbe revocato le restrizioni politiche che pesavano sui cattolici. Quando tuttavia acconsent\u00ec a sposare Enrichetta Maria di Francia, egli rinneg\u00f2 le sue precedenti promesse: Carlo si assicur\u00f2 che il Parlamento non si riunisse, per evitare un confronto sulla questione.\nGiacomo diede segni di demenza senile durante l'ultimo anno del suo regno: il potere di fatto pass\u00f2 nelle mani del principe di Galles e del duca di Buckingham, sebbene il re conservasse abbastanza potere per evitare che la guerra scoppiasse durante il suo regno. Mor\u00ec nel 1625, fu sepolto a Westminster e gli succedette il figlio con il nome di Carlo I.\nSessualit\u00e0.\nUno degli aspetti pi\u00f9 chiacchierati della vita di Giacomo fu la sua sessualit\u00e0. Un epigramma dell'epoca recitava \"Rex fuit Elisabeth, nunc est regina Jacobus\" (Elisabetta fu re: ora \u00e8 regina Giacomo).\n\u00c8 fuori questione che il re, nello scegliere i suoi favoriti, privilegiasse i gentiluomini giovani e belli, anche se di famiglia non particolarmente importante: la carriera di Robert Carr, I conte di Somerset, e di George Villiers ne sono uno esempio. Quando Giacomo rifer\u00ec al Privy Council nel 1617 dei favoritismi a quest'ultimo (nominato nel 1615 gentiluomo della camera da letto, nel 1616 cavaliere e visconte, per poi nominarlo conte l'anno successivo), dichiar\u00f2 candidamente:\n\"I, James, am neither a god nor an angel, but a man like any other. Therefore I act like a man and confess to loving those dear to me more than other men. You may be sure that I love the Earl of Buckingham more than anyone else, and more than you who are here assembled. I wish to speak in my own behalf and not to have it thought to be a defect, for Jesus Christ did the same, and therefore I cannot be blamed. Christ had John, and I have George.\"(\"Io, Giacomo, non sono n\u00e9 un dio n\u00e9 un angelo, ma un uomo come qualsiasi altro. Perci\u00f2 mi comporto come un uomo e confesso di amare quelli a me cari pi\u00f9 che non gli altri uomini. Potete essere sicuri che amo il Conte di Buckingham pi\u00f9 di chiunque altro, e pi\u00f9 di voi che siete qui riuniti. Io desidero parlare in nome mio e non credo sia un difetto, perch\u00e9 Ges\u00f9 Cristo ha fatto lo stesso, e pertanto non posso essere accusato. Cristo aveva Giovanni, io ho George.\")Inoltre, nel 1619, fece Villiers marchese e, nel 1623, duca di Buckingham, ripristinando appositamente il titolo. Tuttora si sono conservate lettere intime fra i due.\nDiscendenza.\nGiacomo I ebbe da Anna di Danimarca sette figli nati vivi:\nLetteratura.\nGiacomo I Stuart compare come personaggio nel romanzo \"La colonna di fuoco\" del 2017, ultimo capitolo di una trilogia di Ken Follett.\nCinema.\nVi \u00e8 un cameo di Jonathan Pryce nei panni di re Giacomo in \"The New World\" di Terrence Malick."}
{"id": "11486", "revid": "499020", "url": "https://it.wikipedia.org/wiki?curid=11486", "title": "Cadeo", "text": "Cadeo (IPA: , \"La Cad\u00e9\" o \"Cad\u00e9\" in dialetto piacentino) \u00e8 un comune italiano sparso di abitanti della provincia di Piacenza. La sede comunale \u00e8 situata nella frazione Roveleto (\"Ruvl\u00e9\").\nSituato lungo la Via Emilia Parmense, Cadeo, dista circa dal capoluogo di provincia Piacenza, dalla citt\u00e0 di Fidenza, in provincia di Parma, e circa dalla citt\u00e0 lombarda di Cremona.\nInsieme ad Alseno ha fatto parte dell'Unione dei Comuni della via Emilia Piacentina fino al suo scioglimento avvenuto il 1\u00ba gennaio 2021.\nHa dato i natali all'attrice Olimpia Cavalli e al pilota Tarquinio Provini.\nGeografia fisica.\nCadeo si trova nella pianura Padana a . Il territorio comunale \u00e8 attraversato dai torrenti Riglio, Chero e Chiavenna; nei pressi della frazione di Roveleto si trova la foce del Chero nel Chiavenna.\nIl territorio comunale \u00e8 attraversato, nei pressi della frazione di Saliceto, dal 45\u00ba parallelo, la linea equidistante fra il polo nord e l'equatore.\nOrigini del nome.\nL'origine etimologica del toponimo Cadeo deriva dal lazzaretto costruito nel 1112 che venne chiamato \"La casa di Dio\", da cui sarebbe derivato, poi, Cadeo.\nStoria.\nSi hanno notizie su Cadeo a partire dal 1112 quando viene aperto un Hospitale dedicato ai pellegrini in cammino verso Roma da un devoto chiamato Ghisulfo o Gandolfo.\nIn molte cronache del trecento e del quattrocento compare la menzione del castello di Cadeo, nel quale nel 1309 soldati ghibellini provenienti da Parma si radunarono contro la famiglia guelfa Da Fontana. A causa di questo episodio Alberto Scoto distrusse il castello nel corso dell'anno successivo.\nNel 1322 Galeazzo Visconti fa distruggere il paese, a causa dell'inimicizia con il priore di Cadeo Ribaldo del Cario, che per\u00f2 riesce a scampare all'attacco. Cadeo viene nuovamente distrutto nel 1336, ancora dai Visconti e nel 1353 da truppe cremonesi. Un'ultima devastazione, nel 1449 fu portata ad opera da Alberto Sanvitale.\nNel 1442 le rendite dell'ospedale vengono assegnate al Cardinale Castiglione, per opera del Papa. Cinque anni pi\u00f9 tardi passa ai Canonici lateranensi di Sant'Agostino. Sul finire del settecento l'hospitale diventa di propriet\u00e0 dell'Opera Pia Alberoni.\nIl 2 gennaio 1809 la diocesi di Pavia rinuncia alle parrocchie piacentine della pieve di Fontana Fredda e Roveleto di Cadeo e della pieve di val Nure che passarono quindi alla diocesi di Piacenza.\nCon la creazione dei comuni seguita alle riforme di Napoleone Cadeo viene inizialmente incluso nel comune di Carpaneto Piacentino, prima di diventare comune autonomo nel giugno del 1820. La sede del comune \u00e8 inizialmente ospitata in un palazzo davanti alla chiesa di San Pietro, poi, a partire dal 1931, viene trasferita nella frazione di Roveleto, che negli anni precedenti aveva aumentato considerevolmente le proprie dimensioni a seguito dello sviluppo di un piano di ampliamento per volont\u00e0 dell'allora sindaco Castellari, in un edificio posto davanti al Santuario della Beata Vergine del Carmelo.\nGeografia antropica.\nFrazioni.\nFanno parte del comune di Cadeo le frazioni di Saliceto, Fontana Fredda, Roveleto, Contradone di Sopra, Contradone di Sotto e La Chiusa.\nInfrastrutture e trasporti.\nIl comune di Cadeo \u00e8 attraversato dalla via Emilia, dall'Autostrada A1 e dalle due linee ferroviarie Milano-Bologna: quella ad alt\u00e0 velocit\u00e0 e quella tradizionale; su quest'ultima \u00e8 posta la stazione di Cadeo che, pur prendendo il nome dal capoluogo, si trova nella frazione di Roveleto.\nIl territorio comunale \u00e8 attraversato dalla strada provinciale 30 di Chiavenna che collega Roveleto con Chiavenna Landi, frazione di Cortemaggiore, e dalla strada provinciale 29 di Zena che unisce Cadeo a Carpaneto Piacentino.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nCadeo ha fatto parte dal 2013, anno di costituzione dell'ente, al 1\u00ba gennaio 2021, data del suo scioglimento, dell'Unione dei Comuni della via Emilia Piacentina; originariamente, oltre a Cadeo, partecipavano all'unione i comuni di Alseno, Fiorenzuola d'Arda e Pontenure. Con l'abbandono degli ultimi due, formalizzato il 1\u00ba gennaio 2018, a costituire l'unione rimasero i comuni di Cadeo e Alseno. A seguito dell'uscita del comune di Fiorenzuola la sede, dell'ente, che vi era originariamente posta, venne trasferita a Roveleto, presso la sede del comune di Cadeo.\nSport.\nAtletica Leggera.\nNel comune opera la Libertas Cadeo, societ\u00e0 di atletica leggera fondata nel 1971 dal cavalier Luigi Civardi e attiva nel 2020 con circa 50 atleti. La societ\u00e0 detiene in concessione esclusiva per la pratica sportiva un'area situata a Roveleto, inaugurata nel 2020 e dedicata alla memoria del fondatore dell'associazione. I colori sociali sono l'arancione e il blu.\nTennis.\nIn ambito tennistico \u00e8 attiva nella frazione di Roveleto l'Associazione Tennis Cadeo che nel 2016 iscriveva complessivamente 4 squadre tra maschili e femminili ai campionati di Serie D3 e D4. L'associazione dispone di 3 campi ( 2 in terra battuta sintetica e 1 in greenset), 2 dei quali coperti\nCalcio.\nNel territorio comunale sono presenti due squadre di calcio il G.S. Cadeo, squadra rappresentante il capoluogo e la frazione di Roveleto, militante nel 2020-2021 nel campionato di Terza Categoria e la Polisportiva Salicetese A.S.D. rappresentante la frazione di Saliceto e militante nel campionato 2020-2021 in Seconda Categoria, campionato raggiunto dopo la promozione al termine dell'annata 2015-2016. Il G.S. Cadeo disputa le proprie partite casalinghe al campo Eleuteri a Roveleto, mentre la Salicetese al campo Giuseppe Politi posto nella frazione di Saliceto.\nCiclismo.\nA Cadeo ha avuto sede dal 1967, anno di fondazione della compagine, fino al 2008, con il trasferimento a Carpaneto Piacentino, il GS Cadeo, squadra di ciclismo attiva a livello giovanile nelle cui fila hanno militato futuri professionisti come Giancarlo Perini, Andrea Faccini e Giairo Ermeti. A seguito del trasferimento della sede sociale nel limitrofo comune di Carpaneto, la squadra ha cambiato nome diventando Gs Cadeo Carpaneto. La squadra \u00e8 attiva nelle categorie giovanissimi, esordienti maschili e femminili, allieve e juniores maschili e femminili."}
{"id": "11489", "revid": "1534511", "url": "https://it.wikipedia.org/wiki?curid=11489", "title": "Raggi cosmici", "text": "In fisica i raggi cosmici sono particelle energetiche provenienti dallo spazio esterno, alle quali \u00e8 esposta la Terra e qualunque altro corpo celeste, nonch\u00e9 i satelliti e gli astronauti in orbita spaziale. La loro natura \u00e8 molto varia (l'energia cinetica delle particelle dei raggi cosmici \u00e8 distribuita su quattordici ordini di grandezza), cos\u00ec come varia \u00e8 la loro origine: il Sole, le altre stelle, fenomeni energetici come novae e supernovae, fino ad oggetti remoti come i quasar.\nStoria.\nNel 1785, Charles Coulomb not\u00f2 che un elettroscopio si scaricava spontaneamente, quindi l'aria compresa tra le sue foglioline metalliche non poteva essere del tutto isolante.\nDopo la scoperta della radioattivit\u00e0 (dovuta nel 1896 ad Antoine Henri Becquerel, Marie Curie e Pierre Curie), si poterono constatare gli effetti delle radiazioni sulle propriet\u00e0 isolanti dell'aria, giacch\u00e9 la velocit\u00e0 di scarica di un elettroscopio aumentava sensibilmente avvicinandogli delle sorgenti radioattive, ma fra il 1901 e il 1903 numerosi ricercatori notarono che gli elettroscopi si scaricavano anche se schermati, deducendone che alla scarica spontanea contribuiva una radiazione altamente penetrante.\nL'origine extraterrestre di parte di questa radiazione (i cosiddetti raggi cosmici) \u00e8 stata scoperta soprattutto grazie agli studi, indipendenti e contemporanei, dell'austriaco Victor Franz Hess e dell'italiano Domenico Pacini, quest'ultimo per mezzo di esperimenti eseguiti fra il 1907 e il 1911 e descritti in una memoria pubblicata nel Nuovo Cimento nel 1912, l'austriaco per mezzo di esperimenti eseguiti fra il 1911 e il 1912 (il volo che consent\u00ec la dimostrazione fu quello del 7 agosto 1912) e pubblicati ugualmente nel 1912.\n Pacini pot\u00e9 escludere l'origine terrestre delle radiazioni studiandole nelle acque marine di Livorno e in quelle del lago di Bracciano fra giugno e ottobre 1911 e registrandone la diminuzione dell'intensit\u00e0 all'aumentare della profondit\u00e0; Hess registrandone l'aumento dell'intensit\u00e0 con l'altezza per mezzo di un pallone aerostatico. Victor Hess vinse il premio Nobel per la fisica nel 1936 per le sue pionieristiche ricerche nel campo della radiazione cosmica (Pacini era morto da due anni e dunque non pi\u00f9 eleggibile). Werner Kolhorster effettu\u00f2 ulteriori misure negli anni a seguire (1911-1914), fino all'altezza di 9\u00a0km, utilizzando palloni aerostatici, e conferm\u00f2 i risultati di Hess migliorandone la precisione. \nDopo Hess, fu Robert Millikan, negli anni '20, a interessarsi a questa radiazione e a lui si deve il nome di \"raggi cosmici\": come Pacini e Hess, egli riteneva che fossero composti principalmente da raggi gamma. Arthur Compton ipotizz\u00f2 invece che fossero composti da particelle cariche: successive misurazioni dimostrarono la validit\u00e0 di questa seconda ipotesi. La distribuzione delle radiazione, infatti, variava con la latitudine magnetica, come ci si attende da particelle cariche sotto l'influenza del campo geomagnetico terrestre.\nNel 1931, il fisico italiano Bruno Rossi not\u00f2 che, se la carica delle particelle era positiva, esse dovevano provenire in maniera preferenziale da ovest: tocc\u00f2 ad \u00c1lvarez e Compton dimostrare sperimentalmente la correttezza dell'idea di Rossi.\nNegli anni intorno al 1940, Enrico Fermi spieg\u00f2 il possibile meccanismo di accelerazione dei raggi cosmici, in particolare nei resti di supernova. Il meccanismo di Fermi resta ancora il modello principale per la spiegazione dell'emissione.\nL'astrofisico sovietico Nikolaj Aleksandrovi\u010d Kozyrev, isolato dalla cortina di ferro della San Pietroburgo degli anni '60 e perci\u00f2 ignaro di molte scoperte scientifiche \"occidentali\" sulla meccanica quantistica e sulla fisica delle particelle, si dedic\u00f2 dal 1959 fino alla morte all'investigazione, teorica e sperimentale, di raggi di natura cosmica provenienti dalle stelle.\nNei primi anni '60, il fisico Giuseppe Cocconi, lavorando al Brookhaven National Laboratory, fu il primo ad ipotizzare che i raggi cosmici ad alta energia fossero di provenienza extragalattica, ipotesi poi confermata. Cocconi ipotizz\u00f2 anche che all'emissione di raggi cosmici carichi si accompagnasse l'emissione di raggi gamma; anche quest'ipotesi fu confermata e oggi i raggi gamma vengono utilizzati come tracciatori dell'accelerazione cosmica di particelle.\nI raggi cosmici furono oggetto di studio anche del fisico americano Robert Oppenheimer.\nDescrizione.\nIn media, una particella incide su ogni centimetro quadrato di superficie sulla Terra ogni secondo.\nLa maggior parte dei raggi cosmici che arrivano sulla Terra \u00e8 un prodotto secondario di sciami particellari formati nell'atmosfera dai raggi cosmici primari, con interazioni che tipicamente producono una cascata di particelle secondarie a partire da una singola particella energetica. Tali particelle possono essere osservate con speciali apparecchiature: per evitare interferenze con l'ambiente, molti laboratori di fisica si trovano nel sottosuolo, come il laboratorio del Gran Sasso.\nI raggi cosmici hanno aiutato lo sviluppo della fisica delle particelle: dallo studio di tale radiazione spaziale, sono state scoperte particelle come il positrone (la prima particella di antimateria mai scoperta), il muone, e le particelle strane, in un'epoca nella quale la tecnologia degli acceleratori non era sviluppata. Ancora oggi, tuttavia, l'energia dei raggi cosmici \u00e8 milioni di volte superiore rispetto a quella che si pu\u00f2 ottenere dagli acceleratori terrestri.\nNei casi in cui manchi lo schermo dell'atmosfera, come nei satelliti artificiali, i raggi cosmici pongono un problema notevole: l'elettronica di bordo deve essere irrobustita e schermata pena malfunzionamenti, e nel caso di missioni con equipaggio umano gli astronauti sono sottoposti agli effetti ionizzanti impartiti dai raggi cosmici ai tessuti biologici.\nRaggi cosmici primari.\nAl di l\u00e0 dell'atmosfera, i raggi cosmici sono costituiti da protoni (per circa il 90%) e da nuclei di elio (quasi il 10%); tuttavia, anche elettroni ed altri nuclei leggeri, fotoni, neutrini ed in minima parte antimateria (positroni ed antiprotoni) fanno parte dei \"raggi cosmici primari\". Giunte nell'atmosfera terrestre, tali particelle interagiscono con i nuclei delle molecole dell'atmosfera, formando cos\u00ec, in un processo a cascata (vedi figura), nuove particelle proiettate in avanti, che prendono il nome di \"raggi cosmici secondari\".\nLa composizione e lo spettro in energia sono stati dettagliatamente studiati per la radiazione cosmica primaria. Il flusso relativo all'idrogeno \u00e8 poco pi\u00f9 del 90%, un po' meno del 10% per l'elio, per gli elementi leggeri come litio, berillio e boro, e per altri elementi dal carbonio al neon.\nLo spettro (numero di raggi incidenti per unit\u00e0 di energia, per unit\u00e0 di tempo, per unit\u00e0 di superficie per steradiante) dei raggi cosmici primari \u00e8 ben descritto da una legge a potenza nella forma formula_1 con formula_2 per valori dell'energia inferiori a . Per valori superiori dell'energia, si ha un irripidimento, con formula_3 che diviene pari a 3. Il punto in cui tale cambio di pendenza ha luogo viene denominato \"ginocchio\".\nPer energie ancora pi\u00f9 alte (intorno ai 1018 e ), lo spettro dei raggi cosmici torna ad essere meno ripido, dando luogo ad un ulteriore cambio di pendenza che viene chiamato \"caviglia\".\nCaratteristiche dei raggi cosmici secondari.\nLa radiazione secondaria al livello del mare \u00e8 costituita da due componenti (molle e dura) che hanno diverso comportamento nell'attraversamento di mezzi molto densi (ferro, piombo, \u2026).\nLa \"componente molle\" (circa il 30% della radiazione secondaria), composta da elettroni e fotoni e, in minima parte, da protoni, kaoni e nuclei, \u00e8 capace di attraversare solo pochi centimetri di assorbitore. La \"componente dura\" (circa il 70%), composta da muoni, riesce a penetrare spessori di materiali assorbenti di oltre un metro.\nIl flusso medio delle particelle che compongono la radiazione, vale a dire il numero di particelle, di energia dell'ordine del Gev, che raggiungono il livello del mare per unit\u00e0 di tempo e di superficie \u00e8 stimato essere dell'ordine di\nI raggi cosmici hanno una distribuzione angolare rispetto alla normale alla superficie della Terra descrivibile come funzione della latitudine:\nNaturalmente, la distribuzione nell'angolo azimutale (longitudine) \u00e8 uniforme: formula_6.\nLe particelle che compongono la radiazione sono molto energetiche. Si stima che il flusso medio a livello del mare abbia un'energia media di .\nIl leptone \"\u03bc\" (muone) \u00e8 una particella elementare a spin 1/2, massa (circa duecento volte la massa dell'elettrone), e vita media . Esiste in due stati di carica (positiva e negativa) e sperimenta due tipi di interazione, oltre quella gravitazionale: l'interazione elettromagnetica e quella debole. Come detto in premessa, i \"\u03bc\" sono prodotti nell'alta atmosfera principalmente dal decadimento di \"\u03c0\" carichi:\nAlla produzione, essi sono caratterizzati da velocit\u00e0 relativistiche e, per via del fenomeno della dilatazione temporale, riescono a giungere al livello del mare, dove si osserva che i \u03bc+ sono circa il 20% in pi\u00f9 dei \"\u03bc\"-.\nRaggi cosmici ad altissima energia.\nUno dei misteri pi\u00f9 oscuri della cosmologia moderna sono i raggi cosmici con energie dell'ordine di , ossia la quantit\u00e0 di energia di una palla da tennis colpita da un professionista (oltre 100\u00a0km/h) concentrata in una sola particella, solitamente un protone. Per contro, la massa a riposo del protone \u00e8 circa . La velocit\u00e0 di tali particelle \u00e8 meno di una parte su 105 inferiore alla velocit\u00e0 della luce, e, a causa dello scattering nel fondo di microonde, dovrebbero avere un'origine entro 200 milioni di anni luce da noi (altrimenti verrebbero assorbite dall'interazione con la radiazione cosmica di fondo). Tuttavia, non si conosce alcun oggetto celeste in grado di generare queste particelle con una tale energia all'interno di questo limite. Qualche anno fa, l'esperimento AGASA in Giappone aveva segnalato l'esistenza di un flusso anomalo di tali enigmatiche particelle; i risultati di AGASA non sono stati tuttavia confermati dall'esperimento Auger, pi\u00f9 sensibile.\nRaggi cosmici galattici - nuove scoperte.\nA seguito di osservazioni da parte dell'Osservatorio Australe Europeo, utilizzando il sistema Very Large Telescope coordinato con l'osservatorio spaziale Chandra per la rilevazione dei raggi X, e con i rivelatori di raggi gamma MAGIC, HESS, VERITAS e Fermi-GLAST, si \u00e8 recentemente scoperto il meccanismo che sta alla base dell'accelerazione delle particelle che costituiscono i raggi cosmici galattici (fino all'energia del ginocchio).\nSi \u00e8 dimostrato che i raggi cosmici di energia intermedia (fino a 10000 TeV) che permeano lo spazio interstellare e bombardano costantemente il nostro pianeta, provenienti dalla Via Lattea, vengono accelerati nei resti delle esplosioni delle supernove (oggetti di massa pari a qualche massa solare). Si \u00e8 quindi visto che l'energia termica totale causata dall'esplosione delle stelle viene spesa in gran parte per accelerare alcune particelle a velocit\u00e0 prossime a quelle della luce.\nRaggi cosmici extragalattici - nuove scoperte.\nNel 2004, il grande rivelatore a terra chiamato Osservatorio Pierre Auger ha cominciato a raccogliere dati; esso campiona attualmente una superficie di oltre 3000 chilometri quadrati (circa tre volte la superficie del comune di Roma) nella pampa argentina vicino a Malargue. L'osservatorio Auger sta fornendo informazioni fondamentali sui raggi cosmici, in particolare indicando che la direzione dei raggi cosmici di energia estremamente alta (superiore ad alcuni joule per particella, ossia a centinaia di milioni di TeV) \u00e8 correlata ai nuclei delle galassie al di fuori della Via Lattea, e in particolare \u00e8 stata riconosciuta come sorgente la galassia Centaurus A. Sembra quindi provato che l'origine dei raggi cosmici di altissima energia sia legata ai collassi gravitazionali in prossimit\u00e0 dei buchi neri supermassicci (con masse superiori anche a un miliardo di masse solari).\nL'astronomia con i raggi cosmici carichi \u00e8 comunque difficile, perch\u00e9, anche con strumenti grandissimi come Auger, il numero di eventi raccolti \u00e8 piccolo (qualche decina all'anno), e non \u00e8 possibile \u201cpuntare\u201d oggetti esterni al supergruppo locale di galassie intorno alla Via Lattea.\nRaggi cosmici e attivit\u00e0 solare.\n A sua volta il flusso di particelle cosmiche che giungono sulla Terra varia con il variare dell'attivit\u00e0 solare. Quando l'attivit\u00e0 solare aumenta, aumenta anche il vento solare, un flusso di particelle cariche che si propaga nello spazio insieme al suo forte campo magnetico. Ma tale campo magnetico posto tra il Sole e la Terra deflette i raggi cosmici, velocissime particelle cariche provenienti dal sole e dallo spazio intergalattico, i quali, stante la loro elevata energia di urto, hanno la propriet\u00e0 di ionizzare l'atmosfera, specie l\u00e0 dove questa \u00e8 pi\u00f9 densa (e quindi gli urti sono pi\u00f9 numerosi) ovvero nella parte pi\u00f9 prossima al suolo. Le molecole d'aria elettrizzate dai raggi cosmici possono andare a costituire centri di nucleazione, insieme al pulviscolo atmosferico, A sua volta, . Quindi perch\u00e9 . Invece quando l'attivit\u00e0 solare \u00e8 pi\u00f9 debole sar\u00e0 maggiore la copertura nuvolosa dell'atmosfera terrestre per cui diminuisce l'energia che arriva sino alla superficie, energia che viene respinta dalle nuvole.\n vediamo come l'attivit\u00e0 solare sia aumentata nel corso degli ultimi 300 anni e in particolare negli ultimi 50 anni. Negli ultimi 30 anni l'aumento dell'attivit\u00e0 solare ha tenuto lontano dalla Terra gran parte dei raggi cosmici e quindi vi \u00e8 stata una minore formazione di nubi in prossimit\u00e0 del suolo e . Nell'ultimo decennio invece l'attivit\u00e0 solare sembra aver subito un lento declino: il sole, nel suo ciclo undecennale, dopo avere raggiunto il minimo di attivit\u00e0 nelle macchie solari nel 2007, in seguito ha dato solo timidi segnali di risveglio. Dal 2004 al 2011 sono stati 821 i giorni senza macchie, contro una media di 486. Negli ultimi 100 anni soltanto tra il 1911 e il 1914 il sole era stato cos\u00ec eccezionalmente pigro. Questa circostanza giustificherebbe l'; uno studio del 2000 sembra aver mostrato che il riscaldamento globale dall'inizio dell'ultimo secolo possa essere stato causato dall'attivit\u00e0 solare: gli autori dello studio per\u00f2 non escludono altre cause nel riscaldamento degli ultimi decenni."}
{"id": "11500", "revid": "2069609", "url": "https://it.wikipedia.org/wiki?curid=11500", "title": "Petalo", "text": "Un petalo (dal greco: \u03c0\u03ad\u03c4\u03b1\u03bb\u03bf\u03bd, \"p\u00e9talon\", foglia, lamina, derivante da \u03c0\u03b5\u03c4\u03ac\u03bd\u03bd\u03c5\u03bc\u03b9, \"pet\u00e1nnymi\", aprire, stendere) \u00e8 un particolare tipo di foglia metamorfosata facente parte del tipico apparato fiorale delle angiosperme. L'insieme dei petali prende il nome di corolla che, assieme al calice formato dai sepali, costituisce il perianzio, ossia la parte sterile del fiore. A seconda della specie vegetale i petali possono presentarsi nelle pi\u00f9 svariate forme, dimensioni e colori, spesso caratteristici di una particolare linea filogenetica, tanto da essere stati in passato un utilissimo discriminante tassonomico. Non sempre petali e sepali sono chiaramente distinguibili; in tal caso si parla quindi di tepali.\nIn genere \u00e8 possibile distinguere una parte apicale libera, detta \"lembo\", ed una parte basale in continuit\u00e0 con l'apparato fiorale, detta \"unghia\", che collega il petalo al ricettacolo. Le funzioni dei petali sono essenzialmente due: quella di protezione delle strutture riproduttive pi\u00f9 interne al fiore (stami e pistilli) e l'attrazione degli animali impollinatori tramite colorazioni intense, forme particolari e secrezioni odorose. Salvo rare eccezioni, i petali non hanno attivit\u00e0 fotosintetica, mancandovi la clorofilla."}
{"id": "11501", "revid": "682976", "url": "https://it.wikipedia.org/wiki?curid=11501", "title": "Pistillo", "text": ""}
{"id": "11515", "revid": "599013", "url": "https://it.wikipedia.org/wiki?curid=11515", "title": "Formazione stellare", "text": "La locuzione formazione stellare identifica il processo e la disciplina che studia le modalit\u00e0 mediante le quali ha origine una stella. Quale branca dell'astronomia, la \"formazione stellare\" studia anche le caratteristiche del mezzo interstellare e delle nubi interstellari in quanto precursori, cos\u00ec come gli oggetti stellari giovani e il processo di formazione planetaria in quanto immediati prodotti.\nNonostante le idee che ne stanno alla base risalgano gi\u00e0 all'epoca della rivoluzione scientifica, lo studio della formazione stellare nella sua forma attuale vede la luce solamente tra la fine del XIX e gli inizi del XX secolo, in concomitanza con i numerosi progressi che l'astrofisica teorica comp\u00ec all'epoca. L'avvento dell'osservazione a pi\u00f9 lunghezze d'onda, soprattutto nell'infrarosso, diede i contributi pi\u00f9 sostanziali per comprendere i meccanismi che stanno alla base della genesi di una nuova stella.\nIl modello attualmente pi\u00f9 accreditato presso la comunit\u00e0 astronomica, detto \"modello standard\", prevede che una stella nasca a partire dal collasso gravitazionale delle porzioni pi\u00f9 dense (dette \"nuclei\") di una nube molecolare e dal successivo accrescimento dell'embrione stellare, originatosi dal collasso, a partire dai materiali presenti della nube. Tale processo ha una durata che pu\u00f2 variare tra alcune centinaia di migliaia e alcuni milioni di anni, a seconda del tasso di accrescimento e della massa che la stella nascitura riesce ad accumulare: si stima che una stella simile al Sole impieghi all'incirca un centinaio di milioni di anni per formarsi completamente, mentre per le stelle pi\u00f9 massicce il tempo \u00e8 notevolmente inferiore, nell'ordine dei 100\u00a0000 anni. Il modello spiega bene le modalit\u00e0 che conducono alla nascita delle singole stelle di massa piccola e media (tra 0,08 e 10 volte la massa solare) e trova riscontro anche nella funzione di massa iniziale; risulta pi\u00f9 lacunoso invece per quanto riguarda la formazione dei sistemi e degli ammassi stellari e delle stelle massicce. Per tale ragione sono stati sviluppati dei modelli complementari che includono gli effetti delle interazioni tra gli embrioni stellari e l'ambiente in cui si formano ed eventuali altri embrioni nelle vicinanze, importanti ai fini delle stesse dinamiche interne dei sistemi e soprattutto della massa che le stelle nasciture riusciranno a raggiungere.\nLe fasi successive della vita della stella, a partire dalla sequenza principale, sono di competenza dell'evoluzione stellare.\nStoria.\nLo studio della formazione stellare, nella sua forma moderna, \u00e8 databile tra il XIX e il XX secolo, anche se le idee che ne stanno alla base affondano le loro radici nel periodo rinascimentale quando, poste le fondamenta per la rivoluzione scientifica, fu messa in discussione la visione geocentrica del cosmo a vantaggio di quella eliocentrica; grazie al contributo di grandi personalit\u00e0 come Copernico e Keplero e, pi\u00f9 tardi, Galileo, lo studio dell'universo divenne materia di studio non pi\u00f9 teologica ma scientifica.\nLe teorie sulla formazione delle stelle vedono il loro primo abbozzo nelle ipotesi formulate per spiegare la nascita del sistema solare.\nUno dei primi fu Cartesio, che nel 1644 propose una teoria \"scientifica\" basata sull'ipotesi della presenza di vortici primordiali di materia in contrazione caratterizzati da masse e dimensioni differenti; da uno dei pi\u00f9 grandi ebbe origine il Sole, mentre i pianeti si formarono dai vortici pi\u00f9 piccoli che a causa della rotazione globale si misero in orbita intorno ad esso: si trattava dell'abbozzo di quella che sar\u00e0 la cosiddetta \"ipotesi della nebulosa\", formulata nel 1734 da Emanuel Swedenborg, successivamente ripresa da Kant (1755) e perfezionata da Laplace (1796), il cui principio sta tutt'oggi, seppur con sostanziali modifiche e migliorie, alla base di quello che secoli dopo e nonostante alterne vicende sar\u00e0 definito \"modello standard della formazione stellare\". Tale teoria suggerisce che il Sole e i pianeti che lo orbitano abbiano tratto origine tutti da una stessa nebulosa primordiale, la nebulosa solare. La formazione del sistema avrebbe avuto inizio dalla contrazione della nebulosa, che avrebbe determinato un aumento della propria velocit\u00e0 di rotazione, facendo s\u00ec che essa assumesse un aspetto discoidale con un maggiore addensamento di materia in corrispondenza del suo centro, da cui sarebbe nato il proto-Sole. Il resto della materia circumsolare si sarebbe dapprima condensato in anelli, da cui poi avrebbero avuto origine i pianeti.\nSebbene abbia goduto di gran credito nel XIX secolo, l'ipotesi laplaciana non riusciva a spiegare alcune particolarit\u00e0 riscontrate, prima fra tutte la distribuzione del momento angolare tra Sole e pianeti: i pianeti infatti detengono il 99% del momento angolare, mentre il semplice modello della nebulosa prevede una pi\u00f9 \"equa\" distribuzione del momento angolare tra Sole e pianeti; per questa ragione tale modello \u00e8 stato largamente accantonato all'inizio del XX secolo. La caduta del modello di Laplace ha stimolato gli astronomi a ricercare delle valide alternative; si trattava per\u00f2 spesso di modelli teorici che non trovavano alcun riscontro osservativo. L'individuazione poi, nel corso degli ultimi decenni del Novecento, di strutture analoghe al disco protosolare attorno ad oggetti stellari giovani port\u00f2 alla rivalutazione dell'idea laplaciana.\nUn contributo importante alla comprensione di cosa desse inizio alla formazione di una stella fu dato dall'astrofisico britannico James Jeans agli inizi del XX secolo. Jeans ipotizz\u00f2 che all'interno di una vasta nube di gas interstellare la gravit\u00e0 fosse perfettamente bilanciata dalla pressione generata dal calore interno della nube, ma scopr\u00ec che si trattava di un equilibrio assai instabile, tant'\u00e8 che facilmente poteva rompersi a favore della gravit\u00e0, facendo collassare la nube e dando inizio alla formazione di una stella. L'ipotesi di Jeans trov\u00f2 ampio riscontro quando, a partire dagli anni quaranta, furono individuate in alcune nebulose oscure delle costellazioni del Toro e dell'Auriga alcune stelle che sembravano in rapporto con le nubi all'interno delle quali erano state individuate; esse inoltre erano di un tipo spettrale caratteristico delle stelle pi\u00f9 fredde e meno massicce, mostravano nei loro spettri righe di emissione ed avevano una notevole variabilit\u00e0. L'astronomo sovietico Viktor Ambarcumjan sugger\u00ec, verso la fine degli anni quaranta, che si trattasse di oggetti molto giovani; nello stesso periodo Bart Bok studiava alcuni piccoli aggregati di polveri oscure, oggi noti come globuli di Bok, e ipotizz\u00f2 che questi, assieme alle nubi oscure pi\u00f9 grandi, fossero sede di attiva formazione stellare; tuttavia fu necessario attendere lo sviluppo dell'astronomia dell'infrarosso, negli anni sessanta, prima che queste teorie venissero confermate dalle osservazioni.\n\u00c8 stato proprio l'avvento dell'osservazione infrarossa a incentivare lo studio della formazione stellare: Mendoza, nel 1966, scopr\u00ec che alcune stelle di tipo T Tauri possedevano un importante eccesso di emissione infrarossa, difficilmente imputabile alla sola estinzione (l'assorbimento della luce da parte della materia posta davanti alla sorgente luminosa che si manifesta con un arrossamento della stessa) operata dal mezzo interstellare; tale fenomeno fu interpretato ipotizzando la presenza di strutture di polveri dense attorno a tali astri in grado di assorbire la radiazione delle stelle centrali e di riemetterla sotto forma di radiazione infrarossa. L'ipotesi fu confermata tra la fine degli anni novanta e i primi anni duemila grazie ai dati osservativi ottenuti tramite strumentazioni innovative, come il ben noto telescopio spaziale Hubble, il telescopio spaziale Spitzer e il Very Large Telescope con le sue ottiche adattive, di densi dischi di materia attorno a stelle in fase di formazione o appena formate; l'interferometria ottica ha inoltre permesso di individuarne numerosi esempi e di visualizzare altre strutture legate a stelle in fasi precoci della loro esistenza, quali getti e flussi molecolari.\nDove nascono le stelle: le regioni di formazione stellare.\nUna stella \u00e8 fondamentalmente uno sferoide di plasma costituito per la gran parte da idrogeno, dalla cui fusione l'astro ricava l'energia necessaria per contrastare l'altrimenti inevitabile collasso gravitazionale della grande massa di materia che lo compone. Condizione necessaria dunque perch\u00e9 una stella possa formarsi \u00e8 una fonte di idrogeno, reperibile nel mezzo interstellare (ISM, dall'inglese \"interstellar medium\") presente comunemente all'interno di una galassia.\nUna tipica galassia spiraliforme, come la Via Lattea, contiene grandi quantit\u00e0 di mezzo interstellare, che si dispone principalmente lungo i bracci che delineano la spirale, ove la gran parte della materia che lo costituisce, qui convogliata a causa del moto di rotazione della galassia, pu\u00f2 formare strutture diffuse. La situazione cambia procedendo lungo la sequenza di Hubble, fino ad arrivare alle pi\u00f9 esigue quantit\u00e0 di materia presenti nel mezzo interstellare delle galassie ellittiche; conseguentemente, man mano che si riduce la quantit\u00e0 di ISM vien meno la possibilit\u00e0 che si formino strutture nebulari diffuse, a meno che la galassia carente non acquisisca materiale da altre galassie con cui eventualmente interagisce.\nIl mezzo interstellare \u00e8 inizialmente piuttosto rarefatto, con una densit\u00e0 compresa tra 0,1 e 1 particella per cm\u00b3, ed \u00e8 composto per circa il 70% in massa da idrogeno, mentre la restante percentuale \u00e8 in prevalenza elio con tracce di elementi pi\u00f9 pesanti, detti genericamente \"metalli\". La dispersione di energia sotto forma di radiazione nell'infrarosso lontano (meccanismo questo assai efficiente) traducendosi in un raffreddamento della nube, fa s\u00ec che la materia del mezzo si addensi in nubi distinte, dette genericamente nubi interstellari, classificate in maniera opportuna a seconda dello stato di ionizzazione dell'idrogeno. Le nubi costituite in prevalenza da idrogeno neutro monoatomico sono dette regioni H I (\"acca primo\").\nMan mano che il raffreddamento prosegue, le nubi divengono sempre pi\u00f9 dense; quando la densit\u00e0 raggiunge le 1000 particelle al cm\u00b3, la nube diviene opaca alla radiazione ultravioletta galattica. Tale condizione, unita all'intervento dei granuli di polvere interstellare in qualit\u00e0 di catalizzatori, permette agli atomi di idrogeno di combinarsi in molecole biatomiche (H2): si ha cos\u00ec una nube molecolare.\nI maggiori esemplari di queste strutture, le nubi molecolari giganti, possiedono densit\u00e0 tipiche dell'ordine delle 100 particelle al cm\u00b3, diametri di oltre 100 anni luce, masse superiori a 6 milioni di masse solari (M\u2609) ed una temperatura media, all'interno, di 10\u00a0K. Si stima che circa la met\u00e0 della massa complessiva del mezzo interstellare della nostra galassia sia contenuta in queste formazioni, suddivisa tra circa 6000 nubi ciascuna con pi\u00f9 di 100\u00a0000 masse solari di materia al proprio interno. La presenza, frequentemente riscontrata, di molecole organiche anche molto complesse, come amminoacidi ed IPA, all'interno di queste formazioni \u00e8 il risultato di reazioni chimiche tra alcuni elementi (oltre all'idrogeno, carbonio, ossigeno, azoto e zolfo) che si verificano grazie all'apporto energetico fornito dai processi di formazione stellare che hanno luogo al loro interno.\nSe la quantit\u00e0 di polveri all'interno della nube molecolare \u00e8 tale da bloccare la radiazione luminosa visibile proveniente dalle regioni retrostanti, essa appare come una nebulosa oscura; tra le nubi oscure si annoverano i gi\u00e0 citati globuli di Bok, \"piccoli\" aggregati di idrogeno molecolare e polveri che si possono formare indipendentemente o in associazione al collasso di nubi molecolari pi\u00f9 vaste. I globuli di Bok, cos\u00ec come le nubi oscure, si presentano spesso come delle sagome scure contrastanti con il chiarore diffuso dello sfondo costituito da una nebulosa a emissione o dalle stelle di fondo. Si pensa che un tipico globulo di Bok contenga circa 10 masse solari di materia in una regione di circa un anno luce (a.l.) di diametro, e che da essi abbiano origine sistemi stellari doppi o multipli. Oltre la met\u00e0 dei globuli di Bok noti contengono al loro interno almeno un oggetto stellare giovane.\nL'eventuale raggiungimento di densit\u00e0 ancora superiori (~10\u00a0000 atomi al cm\u00b3) rende le nubi opache anche all'infrarosso, che normalmente \u00e8 in grado di penetrare le regioni ricche di polveri. Tali nubi, dette \"nubi oscure all'infrarosso\", contengono importanti quantit\u00e0 di materia (da 100 a 100\u00a0000 M\u2609) e costituiscono l'anello di congiunzione evolutivo tra la nube e i nuclei densi che si formano per il collasso e la frammentazione della nube. Le nubi molecolari e oscure costituiscono il luogo d'elezione per la nascita di nuove stelle.\nL'eventuale presenza di giovani stelle massicce, che con la loro intensa emissione ultravioletta ionizzano l'idrogeno ad H+, trasforma la nube in un particolare tipo di nube a emissione noto come regione H II (\"acca secondo\").\nNella nostra Galassia sono note numerose regioni di formazione stellare; le pi\u00f9 vicine in assoluto al sistema solare sono il complesso della nube di (400\u2013450 a.l.) e la Nube del Toro-Auriga (460\u2013470 a.l.), al cui interno stanno avvenendo processi di formazione che riguardano stelle di massa piccola e media, come pure nella ben nota e studiata Nube di Perseo, tuttavia ben pi\u00f9 distante delle altre due (980 a.l.). Tra le regioni H II degne di nota spiccano la Nebulosa della Carena, la Nebulosa Aquila e la famosa Nebulosa di Orione, facente parte di un esteso complesso molecolare, che rappresenta la regione pi\u00f9 prossima al sistema solare (1300 a.l.) al cui interno si stia verificando la formazione di stelle massicce.\nSi ipotizza che le nubi da cui nascono le stelle facciano parte del \"ciclo del mezzo interstellare\", ovvero la materia costituente il mezzo interstellare (gas e polveri) passa dalle nubi alle stelle e, al termine della loro esistenza, torna nuovamente a far parte dell'ISM, costituendo la materia prima per una successiva generazione di stelle.\nScale temporali.\nNello studio del processo di formazione stellare sono prese in considerazione due diverse scale temporali. La prima \u00e8 il \"tempo di Kelvin-Helmholtz\" (scala temporale termica, formula_1), che corrisponde al tempo necessario perch\u00e9 l'energia potenziale gravitazionale sia convertita in energia termica e la fusione nucleare possa avere inizio. \u00c8 inversamente proporzionale alla massa, dal momento che, quanto pi\u00f9 essa \u00e8 maggiore, tanto pi\u00f9 rapidi sono il collasso e il riscaldamento. Rapportando i valori di massa (M), raggio (R) e luminosit\u00e0 (L) con i medesimi parametri riferiti al Sole (massa solare M\u2609, raggio solare R\u2609, luminosit\u00e0 solare L\u2609), il suo valore \u00e8 stimabile in:\nPer una stella di massa solare equivale a circa 20 milioni di anni, ma per un astro di 50 masse solari si riduce ad un centinaio di migliaia di anni.\nLa seconda scala temporale \u00e8 rappresentata dal \"tempo di accrescimento\", ovvero il tempo necessario perch\u00e9, a un dato tasso di accrescimento, si accumuli una certa massa; esso \u00e8 direttamente proporzionale alla massa stessa: \u00e8 intuitivo, infatti, che sia necessario pi\u00f9 tempo per raccogliere quantit\u00e0 di materia maggiori. \u00c8 inoltre inversamente proporzionale alla temperatura del gas, dal momento che l'energia cinetica, e di conseguenza la pressione, aumentano all'incrementare della temperatura, rallentando dunque l'accumulo di materia.\nModello standard della formazione stellare.\nIl collasso della nube.\nUna nube interstellare rimane in uno stato di equilibrio dinamico finch\u00e9 l'energia cinetica del gas, che genera una pressione verso l'esterno, e l'energia potenziale della gravit\u00e0, con verso centripeto, si equivalgono. Dal punto di vista matematico questa condizione si esprime tramite il teorema del viriale il quale stabilisce che, per mantenere l'equilibrio, l'energia potenziale gravitazionale deve essere uguale al doppio dell'energia termica interna. La rottura di questo equilibrio a favore della gravit\u00e0 determina il manifestarsi di instabilit\u00e0 che innescano il collasso gravitazionale della nube.\nLa massa limite oltre la quale la nube andr\u00e0 certamente incontro al collasso \u00e8 detta massa di Jeans, che \u00e8 direttamente proporzionale alla temperatura ed inversamente proporzionale alla densit\u00e0 della nube: quanto pi\u00f9 bassa \u00e8 la temperatura e quanto pi\u00f9 alta la densit\u00e0, tanto minore \u00e8 la massa necessaria perch\u00e9 possa avvenire tale processo. Per una densit\u00e0 di 100\u00a0000 particelle al cm\u00b3 e una temperatura di 10 K il limite di Jeans \u00e8 pari a una massa solare.\nIl processo di condensazione di grandi masse a partire da locali addensamenti di materia all'interno della nube, dunque, pu\u00f2 procedere solo se questi ultimi possiedono gi\u00e0 una massa sufficientemente grande. Infatti, via via che le regioni pi\u00f9 dense, avviate al collasso, inglobano materia, localmente si raggiungono masse di Jeans meno elevate, che portano quindi a una suddivisione della nube in porzioni gerarchicamente sempre pi\u00f9 piccole, finch\u00e9 i frammenti non raggiungono una massa stellare. Il processo di frammentazione \u00e8 agevolato anche dal moto turbolento delle particelle e dai campi magnetici che si vengono a creare. I frammenti, detti \"nuclei densi\", hanno dimensioni comprese tra 6000 e 60\u00a0000 unit\u00e0 astronomiche (UA), densit\u00e0 dell'ordine di 105\u2013106 particelle per cm\u00b3 e contengono una quantit\u00e0 di materia variabile; l'intervallo di masse \u00e8 assai ampio, ma le masse pi\u00f9 piccole sono le pi\u00f9 comuni. Questa distribuzione di masse ricalca la distribuzione delle masse delle future stelle, ovvero la funzione di massa iniziale, sennonch\u00e9 la massa della nube ammonta a circa il triplo della somma delle masse delle stelle che da essa avranno origine; questo indica che appena un terzo della massa della nube dar\u00e0 effettivamente origine ad astri, mentre il resto si disperder\u00e0 nel mezzo interstellare. I nuclei densi turbolenti sono \"supercritici\", ovvero la loro energia gravitazionale supera l'energia termica e magnetica e li avvia inesorabilmente al collasso.\nLa protostella.\nI nuclei supercritici continuano a contrarsi lentamente per alcuni milioni di anni a temperatura costante fintantoch\u00e9 l'energia gravitazionale viene dissipata mediante l'irraggiamento di onde radio millimetriche. Il manifestarsi di fenomeni di instabilit\u00e0 provoca un improvviso collasso del frammento, che porta ad un aumento della densit\u00e0 al centro fino a ~3 \u00d7 1010 molecole al cm\u00b3 e ad un'opacizzazione della nube alla sua stessa radiazione, che provoca un aumento della temperatura (da 10 a 60-100 K) ed un rallentamento del collasso. Il riscaldamento d\u00e0 luogo a un aumento della frequenza delle onde elettromagnetiche emesse: la nube ora irradia nell'infrarosso lontano, cui essa \u00e8 trasparente; in questo modo la polvere media un secondo collasso della nube. Si viene a creare a questo punto una configurazione in cui un nucleo centrale idrostatico attrae gravitazionalmente la materia diffusa nelle regioni esterne: \u00e8 il cosiddetto \"first hydrostatic core\" (primo nucleo idrostatico), che continua ad aumentare la sua temperatura in funzione del teorema del viriale e delle onde d'urto causate dal materiale a velocit\u00e0 di caduta libera. Dopo questa fase di accrescimento a partire dall'inviluppo di gas circostante, il nucleo inizia una fase di contrazione quasi statica.\nQuando la temperatura del nucleo raggiunge circa i 2000 K, l'energia termica dissocia le molecole di H2 in atomi di idrogeno, che subito dopo si ionizzano assieme agli atomi di elio. Questi processi assorbono l'energia liberata dalla contrazione, permettendole di proseguire per periodi di tempo comparabili col periodo del collasso a velocit\u00e0 di caduta libera. Non appena la densit\u00e0 del materiale in caduta raggiunge il valore di 10\u22128g cm\u22123, la materia diviene sufficientemente trasparente da permettere alla luce di sfuggire. La combinazione di moti convettivi interni e dell'emissione di radiazioni permette all'embrione stellare di contrarre il proprio raggio. Questa fase continua finch\u00e9 la temperatura dei gas \u00e8 sufficiente a mantenere una pressione abbastanza elevata da evitare un ulteriore collasso; si raggiunge cos\u00ec un momentaneo equilibrio idrostatico. Quando l'oggetto cos\u00ec formato cessa questa prima fase di accrescimento prende il nome di protostella; l'embrione stellare permane in questa fase per alcune decine di migliaia di anni.\nIn seguito al collasso la protostella deve aumentare la propria massa accumulando gas; ha cos\u00ec inizio una seconda fase di accrescimento che va avanti ad un ritmo di circa 10\u22126\u201310\u22125 M\u2609 all'anno. L'accrescimento del materiale verso la protostella \u00e8 mediato da una struttura discoidale, allineata con l'equatore della protostella, che si forma nel momento in cui il moto di rotazione della materia in caduta (inizialmente uguale a quello della nube) viene amplificato a causa della conservazione del momento angolare; tale formazione ha anche il compito di dissipare l'eccesso di momento angolare, che altrimenti causerebbe lo smembramento della protostella. In questa fase si formano inoltre dei flussi molecolari, frutto forse dell'interazione del disco con le linee di forza del campo magnetico stellare, che si dipartono dai poli della protostella, anch'essi probabilmente con la funzione di disperdere l'eccesso di momento angolare. L'urto di questi getti con il gas dell'inviluppo circostante pu\u00f2 generare delle particolari nebulose a emissione note come oggetti di Herbig-Haro.\nL'aggiunta di massa determina un incremento della pressione nelle regioni centrali della protostella, che si riflette in un aumento della temperatura; quando questa raggiunge un valore di almeno un milione di kelvin, ha inizio la fusione del deuterio, un isotopo dell'idrogeno (H); la pressione di radiazione che ne risulta rallenta (ma non arresta) il collasso, mentre prosegue la caduta di materiale dalle regioni interne del disco di accrescimento sulla superficie della protostella. La velocit\u00e0 di accrescimento non \u00e8 costante: infatti la futura stella raggiunge in tempi rapidi quella che sar\u00e0 la met\u00e0 della sua massa definitiva, mentre impiega oltre dieci volte pi\u00f9 tempo per accumulare la restante massa.\nLa fase di accrescimento \u00e8 la parte cruciale del processo di formazione di una stella, dal momento che la quantit\u00e0 di materia che l'astro nascente riesce ad accumulare condizioner\u00e0 irreversibilmente il suo destino successivo: infatti, se la protostella accumula una massa compresa tra 0,08 e 8\u201310 M\u2609 evolve successivamente in una stella pre-sequenza principale; se invece la massa \u00e8 nettamente superiore, la protostella raggiunge immediatamente la sequenza principale. La massa determina inoltre la durata della vita di una stella: le stelle meno massicce vivono molto pi\u00f9 a lungo delle stelle pi\u00f9 pesanti: si va dal bilione di anni delle stelle di classe M V fino ai pochi milioni di anni delle massicce stelle di classe O. Se invece l'oggetto non riesce ad accumulare almeno 0,08 M\u2609 la temperatura del nucleo permette la fusione del deuterio, ma si rivela insufficiente all'innesco delle reazioni di fusione dell'idrogeno pr\u00f2zio, l'isotopo pi\u00f9 comune di questo elemento (H); questa \"stella mancata\", dopo una fase di stabilizzazione, diviene quella che gli astronomi definiscono nana bruna.\nLa fase di pre-sequenza principale (PMS).\nL'emissione di vento da parte della protostella all'ignizione della fusione del deuterio determina la dispersione di gran parte dell'involucro di gas e polveri che la circonda; la protostella passa cos\u00ec alla fase di stella pre-sequenza principale (o stella PMS, dall'inglese \"pre-main sequence\"), la cui fonte di energia \u00e8 ancora il collasso gravitazionale e non la fusione dell'idrogeno come nelle stelle di sequenza principale. Si riconoscono due principali classi di stelle PMS: le variabili Orione, che hanno una massa compresa tra 0,08 e 2 M\u2609, e le stelle Ae/Be di Herbig, con una massa compresa tra 2 e 8 M\u2609. Non si conoscono stelle PMS pi\u00f9 massicce di 8 M\u2609, dal momento che quando entrano in gioco delle masse molto elevate l'embrione stellare raggiunge in maniera estremamente rapida le condizioni necessarie all'innesco della fusione dell'idrogeno e passa direttamente alla sequenza principale.\nLe variabili Orione si suddividono a loro volta in stelle T Tauri, stelle EX Lupi (\"EXor\") e stelle FU Orionis (\"FUor\"). Si tratta di astri simili al Sole per massa e temperatura, ma alcune volte pi\u00f9 grandi in termini di diametro e, per questa ragione, pi\u00f9 luminosi. Sono caratterizzate da alte velocit\u00e0 di rotazione, tipiche delle stelle giovani, e possiedono un'intensa attivit\u00e0 magnetica, oltre che getti bipolari. Le FUor e le EXor rappresentano delle categorie particolari di T Tauri, caratterizzate da cambiamenti repentini e cospicui della propria luminosit\u00e0 e del tipo spettrale; le due classi differiscono tra loro per tipo spettrale: le FUor sono, in stato di quiescenza, di classe F o G; le EXor di classe K o M.\nLe stelle Ae/Be di Herbig, appartenenti alle classi A e B, sono caratterizzate da spettri in cui dominano le linee di emissione dell'idrogeno (serie di Balmer) e del calcio presenti nel disco residuato dalla fase di accrescimento.\nLa stella PMS segue un caratteristico tragitto sul diagramma H-R, noto come traccia di Hayashi, durante il quale continua a contrarsi. La contrazione prosegue fino al raggiungimento del limite di Hayashi, dopodich\u00e9 prosegue a temperatura costante in un tempo di Kelvin-Helmholtz superiore al tempo di accrescimento; in seguito le stelle con meno di 0,5 masse solari raggiungono la sequenza principale. Le stelle da 0,5 a 8 M\u2609, al termine della traccia di Hayashi, subiscono invece un lento collasso in una condizione prossima all'equilibrio idrostatico, seguendo a questo punto un percorso nel diagramma H-R detto traccia di Henyey.\nAvvio della fusione dell'idrogeno e ZAMS.\nLa fase di collasso ha termine quando finalmente, nel nucleo della stella, si raggiungono i valori di temperatura e pressione necessari per l'innesco della fusione dell'idrogeno prozio; quando la fusione dell'idrogeno diviene il processo di produzione energetica predominante e l'eccesso di energia potenziale accumulata con la contrazione viene dispersa, la stella raggiunge la sequenza principale standard del diagramma H-R e l'intenso vento generato a seguito dell'innesco delle reazioni nucleari spazza via i materiali residui, rivelando alla vista la presenza della stella neoformata. Gli astronomi si riferiscono a questo stadio con l'acronimo ZAMS, che sta per \"Zero-Age Main Sequence\", \"sequenza principale di et\u00e0 zero\". La curva della ZAMS pu\u00f2 essere calcolata mediante simulazioni computerizzate delle propriet\u00e0 che le stelle avevano al momento del loro ingresso in questa fase.\nLe successive trasformazioni della stella sono studiate dall'evoluzione stellare.\nLimiti del modello.\nIl modello standard della formazione stellare \u00e8 una teoria coerente e confermata dai dati osservativi; tuttavia, presenta alcune limitazioni. Innanzi tutto, non spiega che cosa inneschi il collasso della nube, inoltre considera le stelle in formazione solo come entit\u00e0 singole, non prendendo in considerazione le interazioni che si instaurano tra i singoli astri in formazione all'interno di un gruppo compatto (destinato ad evolvere in un ammasso) o la formazione di sistemi multipli di stelle, fenomeni che anzi si verificano nella maggior parte dei casi. Infine, non spiega come si formino le stelle estremamente massicce: la teoria standard spiega la formazione di stelle fino a 10 M\u2609; masse superiori implicano per\u00f2 il coinvolgimento di forze che limiterebbero ulteriormente il collasso, arrestando la crescita della stella a masse non superiori a suddetto valore.\nChe cosa innesca il collasso della nube.\nPur esplicando in modo chiaro le modalit\u00e0 attraverso cui avviene, il modello standard non spiega \"che cosa\" dia inizio al collasso. Non sempre la formazione di una stella inizia in maniera del tutto spontanea, a causa delle turbolenze interne oppure per via della diminuzione della pressione interna del gas a causa del raffreddamento o della dissipazione dei campi magnetici. Anzi, pi\u00f9 spesso, come dimostrano innumerevoli dati osservativi, \u00e8 necessario l'intervento di qualche fattore che dall'esterno perturbi la nube, causando le instabilit\u00e0 locali e promuovendo dunque il collasso. A tal proposito numerosi sono gli esempi di stelle, per lo pi\u00f9 appartenenti ad ampie associazioni stellari, le cui caratteristiche mostrano che si sono formate quasi contemporaneamente: dal momento che un simultaneo collasso di nuclei densi indipendenti sarebbe un'incredibile coincidenza, \u00e8 pi\u00f9 ragionevole pensare che questo sia la conseguenza di una forza applicata dall'esterno, che ha agito sulla nube causando il collasso e la successiva formazione stellare. Tuttavia non sono infrequenti gli esempi di collassi iniziati spontaneamente: alcuni esempi di questo sono stati individuati tramite l'osservazione infrarossa in certi nuclei densi isolati, relativamente quiescenti, posti in nubi vicine tra loro. In alcuni di essi, come nel globulo di Bok Barnard 355, sono state riscontrate tracce di lenti moti centripeti interni e sono state osservate anche delle sorgenti infrarosse, segno che potrebbero essere avviati alla formazione di nuove stelle.\nDiversi possono essere gli eventi esterni in grado di promuovere il collasso di una nube: le onde d'urto generate dallo scontro di due nubi molecolari o dall'esplosione nelle vicinanze di una supernova; le forze di marea che si instaurano a seguito dell'interazione tra due galassie, che innescano una violenta attivit\u00e0 di formazione stellare definita \"starburst\" (si veda anche il paragrafo Variazioni nella durata e nel tasso di formazione stellare); gli energici super-flare di un'altra vicina stella in uno stadio pi\u00f9 avanzato di formazione oppure la pressione del vento o l'intensa emissione ultravioletta di vicine stelle massicce di classe O e B, che pu\u00f2 regolare i processi di formazione stellare all'interno delle regioni H II (schema sottostante).\nSi ipotizza inoltre che la presenza di un buco nero supermassiccio al centro di una galassia possa avere un ruolo regolatore nei confronti del tasso di formazione stellare nel nucleo galattico: infatti, un buco nero che sta accrescendo materia con tassi molto elevati pu\u00f2 diventare attivo ed emettere un forte getto relativistico collimato in grado di limitare la successiva formazione di stelle. Tuttavia, l'emissione radio attorno ai getti, cos\u00ec come l'eventuale bassa intensit\u00e0 del getto stesso, pu\u00f2 avere un effetto esattamente opposto, innescando la formazione di stelle qualora si trovi a collidere con una nube che gli transita nelle vicinanze. L'attivit\u00e0 di formazione stellare risulta fortemente influenzata dalle condizioni fisiche estreme che si riscontrano entro 10\u2013100 parsec dal nucleo galattico: intense forze di marea, incremento dell'entit\u00e0 delle turbolenze, riscaldamento del gas e presenza di campi magnetici piuttosto intensi; a rendere pi\u00f9 complesso questo quadro concorrono inoltre gli effetti dei flussi microscopici, della rotazione e della geometria della nube. Sia la rotazione che i campi magnetici possono ostacolare il collasso della nube, mentre la turbolenza favorisce la frammentazione, e su piccole scale promuove il collasso.\nInterazioni.\nEccettuando la lacuna sopra discussa, il modello standard descrive bene ci\u00f2 che accade in nuclei isolati in cui sta avvenendo la formazione di una stella. Tuttavia, la stragrande maggioranza delle stelle non nasce in solitaria, ma in folti ammassi stellari, e il modello non spiega l'influenza che tale ambiente esercita sulle stelle nascenti. Inoltre, rispetto a quanto ritenuto in passato, la formazione stellare \u00e8 un evento piuttosto violento: infatti l'osservazione infrarossa ha mostrato che la formazione di una stella interferisce negativamente sulla nascita degli astri adiacenti, dal momento che la radiazione e il vento prodotti nelle ultime fasi della formazione possono limitare la quantit\u00e0 di gas che pu\u00f2 accrescere liberamente sulle vicine protostelle.\nPer sopperire a tale lacuna sono state sviluppate due teorie.\nLa prima, detta \"teoria dell'accrescimento competitivo\", si concentra sulle interazioni tra nuclei densi adiacenti. La versione pi\u00f9 estrema di questa teoria prevede la formazione di numerose piccole protostelle, che si muovono rapidamente nella nube entrando in competizione tra loro per catturare quanto pi\u00f9 gas possibile. Alcune protostelle tendono a prevalere sulle altre, divenendo le pi\u00f9 massicce; altre potrebbero persino essere espulse dall'ammasso, libere di muoversi all'interno della galassia.\nLa concorrente, la \"teoria del nucleo turbolento\", privilegia invece il ruolo della turbolenza dei gas: la distribuzione delle masse stellari rispecchia, infatti, lo spettro dei moti turbolenti all'interno della nube piuttosto che una successiva competizione per l'accumulo di massa. Le osservazioni sembrano dunque favorire questo modello, anche se la teoria dell'accrescimento competitivo potrebbe sussistere in regioni in cui la densit\u00e0 protostellare \u00e8 particolarmente elevata (si veda anche l'immagine a lato).\nFormazione di gruppi stellari.\n\u00c8 ormai assodato che il processo di formazione stellare raramente porta alla nascita di un singolo oggetto; anzi, pi\u00f9 spesso il risultato \u00e8 la formazione di un gruppo di oggetti pi\u00f9 o meno intensamente legati dalla forza di gravit\u00e0, poich\u00e9, come si \u00e8 visto, solo una nube sufficientemente grande pu\u00f2 collassare sotto la sua stessa gravit\u00e0, dando origine a un certo numero di frammenti da cui nasceranno altrettante stelle o sistemi stellari multipli, che andranno a costituire un ammasso o un'associazione stellare.\nSistemi multipli.\nAnche se \u00e8 possibile che alcuni sistemi multipli (in particolare le binarie a lungo periodo) si siano formati dalla cattura gravitazionale reciproca tra due o pi\u00f9 stelle singole nate indipendentemente, tuttavia, data la bassissima probabilit\u00e0 di un simile evento (sarebbero comunque necessari almeno tre oggetti anche per la formazione di un sistema binario, dal momento che in base alla legge della conservazione dell'energia serve comunque un terzo elemento che assorba l'energia cinetica in eccesso affinch\u00e9 due stelle possano legarsi reciprocamente) e l'elevato numero di stelle binarie note, appare evidente che quello della cattura gravitazionale non sia il principale meccanismo di formazione di un sistema multiplo. Anzi, l'osservazione di sistemi multipli costituiti da stelle pre-sequenza principale d\u00e0 credito all'ipotesi secondo cui simili sistemi esistano gi\u00e0 durante la fase di formazione. Il modello che dunque ne esplica in modo accettabile l'esistenza suggerisce che questi si siano creati dalla suddivisione di un singolo originario nucleo denso in pi\u00f9 frammenti orbitanti attorno a un comune centro di massa, i quali collassano a formare le componenti del futuro sistema binario o multiplo.\nAlcune evidenze ricavate dalle immagini riprese dal telescopio spaziale Spitzer (al lato) mostrano che la formazione delle binarie strette (ovvero coppie stellari separate da pochi milioni di km) determinerebbe un aspetto asimmetrico degli envelope da cui sottraggono il materiale necessario per la loro formazione.\nAmmassi e associazioni stellari.\nGli ammassi e le associazioni stellari sono il prodotto del collasso e della frammentazione di una vasta porzione di una nube molecolare gigante, processo questo che pu\u00f2 durare diverse migliaia di anni; si stima che il tasso di formazione degli ammassi aperti nella nostra Galassia sia di circa uno ogni poche migliaia di anni.\nLe prime stelle dell'ammasso a vedere la luce sono le pi\u00f9 massicce, calde e luminose (di classe spettrale O e B), la cui intensa emissione ultravioletta ionizza rapidamente il gas della nube rendendola una regione H II. Il vento da queste prodotto e la pressione di radiazione spazzano via il gas non ancora collassato, isolando i bozzoli avviati alla formazione delle stelle di massa intermedia e piccola. Dopo alcuni milioni di anni, l'ammasso sperimenta la prima esplosione di supernova, che contribuisce ulteriormente ad espellere i gas residui. In questo scenario solamente una quantit\u00e0 di materia compresa tra il 10% e il 30\u201340% del gas originario della nube collassa per formare le stelle dell'ammasso, prima di essere espulso; di conseguenza viene a perdersi la gran parte della massa che potrebbe potenzialmente collassare in ulteriori stelle.\nTutti gli ammassi perdono una notevole quantit\u00e0 di materia durante la loro prima giovinezza e molti si disgregano prima ancora di essersi formati del tutto. Le stelle giovani rilasciate dal loro ammasso natale diventano cos\u00ec parte della popolazione galattica diffusa, ossia quelle stelle prive di legami gravitazionali che si confondono fra le altre stelle della galassia. Poich\u00e9 la gran parte delle stelle, se non tutte, quando si formano fanno parte di un ammasso, gli ammassi stessi vengono considerati come gli elementi fondamentali delle galassie; i violenti fenomeni di espulsione di gas che modellano e disgregano molti ammassi aperti alla loro nascita lasciano la loro impronta sulla morfologia e sulle dinamiche delle strutture galattiche.\nSpesso accade che due o pi\u00f9 ammassi apparentemente distinti si siano formati dalla stessa nube molecolare: \u00e8 il caso ad esempio di Hodge 301 e R136, nella Grande Nube di Magellano, che si sono formati dai gas della Nebulosa Tarantola; nella nostra Galassia invece si \u00e8 scoperto, ripercorrendo indietro nel tempo i loro movimenti nello spazio, che due grandi ammassi aperti relativamente vicini al sistema solare, le Iadi e il Presepe, si sarebbero formati dalla stessa nube circa 600 milioni di anni fa. Talvolta una coppia di ammassi aperti formatisi nello stesso periodo pu\u00f2 costituire un ammasso doppio; l'esempio pi\u00f9 noto nella Via Lattea \u00e8 quello dell'Ammasso Doppio di Perseo, formato da h Persei e da \u03c7 Persei, ma sono noti un'altra decina di ammassi doppi, soprattutto in altre galassie, come nella Piccola Nube di Magellano e nella stessa Grande Nube, entrambe galassie satelliti della nostra; \u00e8 comunque pi\u00f9 semplice identificare effettivamente come tali gli ammassi doppi nelle galassie esterne, dal momento che nella nostra Galassia la prospettiva pu\u00f2 far apparire vicini due ammassi che in realt\u00e0 sono distanti tra loro.\nFormazione delle stelle massicce.\nPresa alla lettera, la teoria standard della formazione stellare sembra precludere l'esistenza delle stelle massicce (M&gt;8 M\u2609), dal momento che il rapido raggiungimento delle condizioni necessarie per innescare la fusione dell'idrogeno causerebbe l'immediato arresto della fase di accrescimento e dunque una forte limitazione alla massa della futura stella. Pertanto, si ritiene che nel caso delle stelle massicce al modello standard si aggiungano dei meccanismi supplementari, ancor'oggi in certa misura oggetto d'ipotesi, che consentano a questi oggetti di raggiungere le quantit\u00e0 di materia che li caratterizzano.\nPer le stelle massicce il tempo di Kelvin-Helmholtz \u00e8 notevolmente inferiore al tempo di accrescimento: di conseguenza, queste stelle non passano attraverso la fase di PMS, ma raggiungono direttamente la sequenza principale. L'intensa emissione elettromagnetica (in particolare di ultravioletti \u2013 UV \u2013) che ne consegue porrebbe fine immediatamente alla fase di accrescimento, mantenendo dunque la massa della stella entro una decina di masse solari. In passato si riteneva che questa pressione di radiazione fosse sufficiente ad arrestare l'accrescimento della protostella; di conseguenza, risultava impensabile la formazione di stelle di massa superiore ad una decina di masse solari. Tuttavia, la scoperta di stelle aventi anche masse ben oltre le 100 M\u2609 ha indotto gli astrofisici a formulare dei modelli che potessero spiegarne la formazione.\nFino ai primi anni ottanta si riteneva che un ruolo importante nella formazione di una stella massiccia fosse rivestito dalle polveri miste ai gas della nube, che sembrerebbero svolgere una funzione di tampone tra l'irraggiamento della protostella massiccia ed il gas della nube. La radiazione UV disgrega le polveri nelle immediate vicinanze dell'astro o le confina a una certa distanza, sicch\u00e9 i granelli di polvere si accumulano andando a costituire un guscio la cui sorte dipende dalle caratteristiche chimico-fisiche delle polveri stesse. Se queste hanno un punto di sublimazione basso, la radiazione disgrega facilmente il guscio; l'irraggiamento non \u00e8 per\u00f2 sufficientemente potente da contrastare la caduta della materia, sicch\u00e9 essa prosegue fino al termine dei materiali a disposizione. Viceversa, se la temperatura di sublimazione delle polveri \u00e8 molto alta, il guscio assorbe la radiazione UV riemettendola nell'infrarosso; la pressione esercitata da questo irraggiamento secondario contrasta la caduta dei gas arrestando l'accrescimento. Tuttavia, la scoperta che in media il punto di sublimazione delle polveri \u00e8 piuttosto basso aliment\u00f2 le suggestioni che potessero esistere stelle con masse addirittura di 1000 masse solari; questo entusiasmo fu per\u00f2 frenato dall'ulteriore scoperta che le polveri sono costituite prevalentemente da grafite e silicati, che hanno un alto potere assorbente nei confronti della radiazione UV: di conseguenza, l'irraggiamento infrarosso secondario delle polveri avrebbe sempre prevalso sul collasso della nube, rendendo di fatto impossibile la formazione di una stella cos\u00ec massiccia. Alla fine degli anni novanta, un astrofisico giapponese ipotizz\u00f2 che il collasso avvenisse in maniera asimmetrica, e che un disco mediasse l'accrescimento, proprio come accade per le stelle di piccola massa. Diversi lavori teorici hanno rinforzato quest'ipotesi, mostrando che la produzione di getti e flussi molecolari a partire dal disco crea una cavit\u00e0 nel materiale nebuloso, formando un corridoio di sfogo attraverso il quale la grande radiazione di una protostella massiccia pu\u00f2 disperdersi senza inficiare eccessivamente l'accrescimento. L'ipotesi \u00e8 stata poi confermata da numerosi dati, sia teorici sia osservativi: sono state individuate, tramite procedimenti indiretti basati sulla luminosit\u00e0 della protostella riflessa dalla nube, diverse strutture discoidali, grandi alcune migliaia di unit\u00e0 astronomiche, che si ritiene appartengano a protostelle di classe B, che possederebbero una massa inferiore a 20 M\u2609 ed un tasso di accrescimento stimato in circa 10\u22124 M\u2609/anno. Gli studi condotti sull'emissione di maser CH3OH e H2O da parte di protostelle massicce ha indotto gli astrofisici a ipotizzare che il campo magnetico generato dalla protostella, proprio come nel caso delle stelle di piccola massa, giochi un ruolo importante nel vincolare le polveri, stabilizzando quindi il disco di accrescimento, e consenta inoltre di mantenere gli elevati tassi di accrescimento necessari per la nascita della stella.\nLa ricerca invece di dischi attorno alle protostelle supermassicce di classe O (che possono anche superare le 100 M\u2609) non ha ancora dato frutti, anche se sono state individuate delle imponenti strutture toroidali (~20\u00a0000 UA e 50-60 M\u2609) i cui tassi di accrescimento sono stimati tra 2 \u00d7 10\u22123 e 2 \u00d7 10\u22122 M\u2609/anno. Alla luce di questa scoperta si ipotizza che l'accrescimento delle stelle massicce sia mediato da questi imponenti ed instabili tori di gas e polveri, nel cui versante interno si trova il disco di accrescimento.\nAnche alla formazione delle stelle massicce \u00e8 stata applicata la teoria dell'accrescimento competitivo, la quale riesce a spiegare sia le grandi masse sia la tipica collocazione galattica di questa classe stellare. Infatti, la maggior parte delle stelle massicce note \u00e8 situata nelle zone centrali di grandi ammassi stellari o di associazioni OB, che corrispondono al \"fondo\" del pozzo gravitazionale della nube: le protostelle che si sono originate in questa posizione risultano avvantaggiate dal potenziale gravitazionale e riescono ad accumulare pi\u00f9 materia rispetto a quelle che si originano nelle altre aree della nube. In questo ambiente la densit\u00e0 di protostelle di massa intermedia pu\u00f2 risultare tale da favorire le possibilit\u00e0 di collisione; di conseguenza, le stelle di massa media formatesi in questo modo potrebbero poi fondersi per dar luogo a una stella massiccia. Questo scenario implica elevate densit\u00e0 dei gas, che una gran parte delle stelle massicce risultanti siano dei sistemi binari e che siano poche le stelle di massa intermedia che siano riuscite a competere con le stelle pi\u00f9 massive. Alcune osservazioni e simulazioni computerizzate confermano in parte quest'ipotesi, anche se presuppone delle densit\u00e0 di presenza protostellare talmente elevate (oltre 3 milioni di astri per anno luce cubo) da sembrare poco realistiche.\nDegni di nota sono i risultati, pubblicati nel gennaio 2009, di una simulazione computerizzata tesa a far luce sulle modalit\u00e0 che conducono alla nascita di una stella estremamente massiccia. La simulazione, in accordo con il modello standard della formazione stellare, prevede che la scintilla iniziale della nascita di una protostella massiccia sia il collasso di un frammento molecolare e la contemporanea costituzione del disco di accrescimento. La grande mole del disco lo rende tuttavia gravitazionalmente instabile, il che ne rende possibile la frammentazione e la formazione, a partire dai frammenti, di un certo numero protostelle secondarie; sebbene alcune di queste, a causa delle perturbazioni gravitazionali, possano essere espulse dal disco e dar luogo a singole stelle, la gran parte sembra invece destinata a precipitare al centro del disco per fondersi con la protostella principale, la quale acquisisce cos\u00ec una massa estremamente elevata. La simulazione ha anche dimostrato come mai gran parte delle stelle massicce note siano in realt\u00e0 dei sistemi multipli: si \u00e8 visto infatti che una o pi\u00f9 protostelle secondarie riescono a raggiungere, senza esser fagocitate dalla protostella primaria, una massa tale da svincolarsi dal disco della principale, formare a loro volta un proprio disco e fondersi con le protostelle secondarie che da esso traggono origine, divenendo quindi anche queste delle stelle massicce. L'osservazione di alcune regioni di formazione stellare da parte del telescopio spaziale Spitzer ha in parte confermato questo modello, anche se la piena verifica \u00e8 complicata: infatti \u00e8 difficile riuscire a cogliere le stelle massicce nell'atto della loro formazione, visto che si tratta comunque di una classe stellare piuttosto rara e che il processo che porta alla loro formazione si esaurisce in tempi assai brevi su scala astronomica.\nFormazione planetaria.\nUn fenomeno strettamente correlato alla formazione stellare \u00e8 quello della formazione planetaria. Tra le diverse teorie sviluppate in merito, quella che attualmente gode del maggior consenso presso la comunit\u00e0 astronomica \u00e8 la cosiddetta \"nebulosa solare\" (in inglese SNDM, sigla di \"Solar Nebular Disk Model\"), proposta per la prima volta da Swedenborg nel 1734 e successivamente ripresa da Kant e Laplace (si veda a tal proposito anche il paragrafo Cenni storici). Originariamente formulata per spiegare la formazione del sistema solare, si ritiene che la teoria sia valida anche per quanto concerne gli altri sistemi planetari.\nNon appena la stella conclude la fase protostellare e fa ingresso nella pre-sequenza principale, il disco di accrescimento diviene protoplanetario; la sua temperatura diminuisce, permettendo la formazione di piccoli grani di polvere costituiti da roccia (in prevalenza silicati) e ghiacci di varia natura, che a loro volta possono fondersi tra loro per dar luogo a blocchi di diversi chilometri detti planetesimi. Se la massa residua del disco \u00e8 sufficientemente grande, in un lasso di tempo astronomicamente breve (100\u00a0000\u2013300\u00a0000 anni) i planetesimi possono fondersi tra loro per dar luogo a embrioni planetari, detti protopianeti, di dimensioni comprese tra quelle della Luna e quelle di Marte. Nelle regioni del disco pi\u00f9 prossime alla stella, in un arco temporale compreso tra 100 milioni e un miliardo di anni, questi protopianeti vanno incontro ad una fase di violente collisioni e fusioni con altri corpi simili; il risultato sar\u00e0 la formazione, alla fine del processo, di alcuni pianeti terrestri.\nLa formazione dei giganti gassosi \u00e8 invece un processo pi\u00f9 complicato, che avverrebbe al di l\u00e0 della cosiddetta \"frost line\", che corrisponde ad una distanza dalla stella tale che la temperatura \u00e8 sufficientemente bassa da permettere ai composti contenenti idrogeno, come l'acqua, l'ammoniaca e il metano, di raggiungere lo stato di ghiaccio. I protopianeti ghiacciati possiedono una massa superiore e sono in maggior numero rispetto ai protopianeti esclusivamente rocciosi. Non \u00e8 completamente chiaro cosa succeda in seguito alla formazione dei protopianeti ghiacciati; sembra tuttavia che alcuni di questi, in forza delle collisioni, crescano fino a raggiungere una massa superiore alle 10 masse terrestri \u2013 M\u2295 \u2013 (secondo recenti simulazioni si stima 14-18), necessaria per poter innescare un fenomeno di accrescimento, simile a quello cui \u00e8 andata incontro la stella ma su scala ridotta, a partire dall'idrogeno e dall'elio che sono stati spinti nelle regioni esterne del disco dalla radiazione e dal vento della stella neonata. L'accumulo di gas da parte del nucleo protopianetario \u00e8 un processo inizialmente lento, che prosegue per alcuni milioni di anni fino al raggiungimento di circa 30 M\u2295, dopo di che subisce un'accelerazione che lo porta in breve tempo ad accumulare quella che sar\u00e0 la sua massa definitiva: si stima che pianeti come Giove e Saturno abbiano accumulato la gran parte della loro massa in appena 10\u00a0000 anni. L'accrescimento si conclude all'esaurimento dei gas disponibili; successivamente il pianeta subisce, a causa della perdita di momento angolare dovuta all'attrito con i residui del disco, un decadimento dell'orbita che risulta in un processo di migrazione planetaria, pi\u00f9 o meno accentuato a seconda dell'entit\u00e0 dell'attrito; questo spiega come mai in alcuni sistemi extrasolari siano stati individuati dei giganti gassosi a brevissima distanza dalla stella madre, i cosiddetti \"pianeti gioviani caldi\". Si ritiene che i giganti ghiacciati, come Urano e Nettuno, costituiscano dei nuclei falliti, formatisi quando oramai gran parte dei gas erano stati esauriti.\nNon tutte le stelle sono per\u00f2 in grado di creare le condizioni necessarie per consentire la formazione di pianeti: infatti, le stelle pi\u00f9 massicce, di classe O e B, emettono una quantit\u00e0 di radiazioni e vento tali da spazzare via completamente ci\u00f2 che resta del disco di accrescimento, disperdendo dunque la materia prima per la formazione di nuovi pianeti.\nVariazioni nella durata e nel tasso di formazione stellare all'interno di una regione.\nIl tempo che una regione circoscritta ha a disposizione per poter formare nuove stelle non \u00e8 una grandezza costante, bens\u00ec varia a seconda delle dimensioni della regione in cui tali processi hanno luogo. Diverse evidenze mostrano inoltre che anche il tasso di formazione stellare all'interno di una stessa regione pu\u00f2 mostrare delle variazioni; in particolare si \u00e8 visto che questo subisce un incremento man mano che la nube collassa. Rapidi processi di formazione stellare a tasso incrementale spiegano come mai si ha una quasi totale assenza di gas residuo negli ammassi stellari con un'et\u00e0 superiore a ~4\u00d7106 anni, in quanto il gran numero di stelle che si forma entro tempi astronomicamente brevi emette, appena raggiunta la sequenza principale, venti e radiazione in quantit\u00e0 tale da spazzare via i gas non collassati. Questo comporta che simili regioni abbiano a disposizione tempi piuttosto brevi, dell'ordine dei 106 \u2013 107 anni, per poter formare nuove stelle prima di essere dissolte dagli stessi astri che hanno generato.\nIncrementi abnormi nel tasso di formazione stellare, spesso innescati dall'interazione di due galassie, possono dare luogo a fenomeni conosciuti come \"starburst\" (letteralmente, \"scoppio di stelle\"); se il tasso di formazione stellare abnormemente alto interessa non una piccola regione ma l'intera galassia, essa allora prende il nome di galassia starburst.\nL'alto tasso di formazione stellare implica la formazione di un maggior numero di stelle massicce, che, concludendo la loro esistenza in tempi astronomicamente brevi, esplodono in supernovae, le cui onde d'urto, comprimendo i gas circostanti residui, rinnovano i processi di formazione stellare, accelerandoli fino a tassi anche cento volte quelli che si registrerebbero in condizioni normali. Queste reazioni a catena molto probabilmente durano qualche decina di milioni di anni, una durata relativamente breve su scala astronomica, giusto il tempo necessario a consumare la maggior parte dei gas e delle polveri di cui la catena necessita per proseguire.\nSecondo alcuni astronomi, si dovrebbe a fenomeni di starburst la formazione degli ammassi globulari.\nOsservazioni.\nUna stella nelle prime fasi della sua formazione risulta spesso pressoch\u00e9 invisibile, nascosta in profondit\u00e0 all'interno della nube molecolare e celata dalle polveri che assorbono gran parte della luce; tali regioni possono essere individuate come delle chiazze scure che risaltano rispetto ad uno sfondo pi\u00f9 luminoso, come nel caso dei globuli di Bok e delle nebulose oscure. Tuttavia, per avere una visione molto pi\u00f9 dettagliata delle prime fasi della vita di una stella, \u00e8 necessario far ricorso ad osservazioni a lunghezze d'onda maggiori di quelle del visibile, tipicamente l'infrarosso, la radiazione terahertz (THz o submillimetrica) e le onde radio, in grado di penetrare meglio la coltre di polveri e gas che cela gli embrioni stellari alla nostra vista.\nLa struttura delle nubi molecolari e gli effetti che su di esse hanno le protostelle possono essere studiati tramite mappe di estinzione nell'infrarosso vicino, nelle quali il numero di stelle per unit\u00e0 di superficie \u00e8 confrontato con un'area di cielo la cui estinzione \u00e8 quasi pari a zero. Le osservazioni nelle onde radio millimetriche e nella banda della radiazione THz evidenziano invece l'emissione delle polveri e le transizioni rotazionali del monossido di carbonio e di altre molecole presenti nelle nubi. La radiazione emessa dalla protostella e dalle stelle neoformate \u00e8 osservabile solamente nell'infrarosso, dal momento che l'estinzione del resto della nube in cui si trova \u00e8 in genere troppo alta per permetterne l'osservazione nel visibile. L'osservazione infrarossa risulta per\u00f2 difficoltosa dalla superficie terrestre, dal momento che l'atmosfera \u00e8 quasi completamente opaca agli infrarossi tra 20 ed 850 micrometri (\u03bcm), con l'eccezione della banda compresa tra 200\u00a0\u00b5m e 450\u00a0\u00b5m (\"finestra infrarossa\"), e che la Terra stessa emette una certa quantit\u00e0 di radiazione a queste lunghezze d'onda; pertanto ci si affida alle osservazioni compiute da satelliti e telescopi spaziali al di fuori dell'atmosfera.\nLa dimensione di una sorgente infrarossa dipende fortemente dalla lunghezza d'onda di osservazione: nell'infrarosso lontano (25\u2013350\u00a0\u00b5m) l'emissione appare proveniente da una regione estesa, mentre nell'infrarosso vicino (0,7\u20135\u00a0\u00b5m) l'emissione sembra provenire da una regione pi\u00f9 circoscritta. Conoscere la luminosit\u00e0 totale di questi oggetti \u00e8 di grande importanza, dal momento che questa grandezza dipende strettamente dalla massa della protostella che la produce: le sorgenti infrarosse pi\u00f9 luminose sono infatti oggetti stellari giovani di massa pi\u00f9 elevata.\nLa formazione delle singole stelle \u00e8 osservabile in maniera diretta solo nella Via Lattea, mentre nelle galassie pi\u00f9 distanti pu\u00f2 essere dedotta indirettamente grazie ad indagini spettroscopiche e alle interazioni che le stelle neoformate, in particolare quelle di massa pi\u00f9 cospicua, esercitano nei confronti dei gas da cui hanno tratto origine.\nLe regioni di formazione stellare sono inoltre importanti sorgenti di maser, con caratteristici schemi di pompaggio che risultano da transizioni multiple in molte specie chimiche: ad esempio, il radicale ossidrile (\u00b0OH) possiede emissioni maser a 1612, 1665, 1667, 1720, 4660, 4750, 4765, 6031, 6035 e 13\u00a0441 MHz. Assai frequentemente sono riscontrati in tali regioni anche maser ad acqua, metanolo e, pi\u00f9 di rado, a formaldeide ed ammoniaca.\nDiagramma colore\u2013colore.\nUn valido mezzo utilizzato nello studio dei processi di formazione stellare \u00e8 il diagramma colore\u2013colore, che permette di mettere a confronto la magnitudine apparente delle protostelle a differenti lunghezze d'onda dello spettro elettromagnetico. Trova particolare impiego nell'analisi infrarossa delle regioni di formazione stellare: infatti, dal momento che il disco di accrescimento che circonda l'embrione stellare riemette parte della radiazione che riceve dalla stella sotto forma di infrarossi, l'embrione mostrer\u00e0 un eccesso di emissione a queste lunghezze d'onda. Tale eccesso va per\u00f2 distinto da quello causato dall'arrossamento della luce di una stella, ovvero l'allungamento delle lunghezze d'onda dovuto allo \"scattering\" operato dalle polveri del mezzo interstellare, e dal \"redshift\", dovuto invece al moto spaziale dell'astro.\nI diagrammi colore\u2013colore permettono di isolare questi effetti. Poich\u00e9 sono ben note le relazioni colore-colore delle stelle di sequenza principale, \u00e8 possibile proiettare nel diagramma come riferimento il tracciato di una sequenza principale teorica, come \u00e8 visibile nel diagramma riportato a lato. Alla luce dello scattering operato dalle polveri interstellari, nel diagramma colore-colore si rappresentano solitamente delle porzioni, circoscritte da linee tratteggiate, che definiscono le regioni in cui ci si attende di osservare delle stelle la cui luce subisce un processo di arrossamento. Di norma, nel diagramma riferito all'infrarosso, si pone nell'asse delle ascisse la banda H \u2013 K e nell'asse delle ordinate la banda J \u2013 H (si veda la voce astronomia dell'infrarosso per informazioni sulle designazioni delle bande di colore). In un diagramma con questi assi, le stelle che cadono alla destra della sequenza principale e le stelle di sequenza principale arrossate dalle polveri sono significativamente pi\u00f9 brillanti, nella banda K, delle stelle di sequenza principale non arrossate. La banda K, inoltre, \u00e8 quella con la maggior lunghezza d'onda, per cui gli oggetti che hanno una luminosit\u00e0 abnormemente alta in questa banda mostrano il cosiddetto \"eccesso di emissione infrarossa\". L'emissione nella banda K di tali oggetti, in genere di natura protostellare, \u00e8 dovuta all'estinzione causata dai gas in cui essi sono immersi. I diagrammi colore\u2013colore inoltre permettono di determinare con buona approssimazione in che stadio di formazione si trova la futura stella semplicemente osservando la sua posizione nel diagramma.\nDistribuzione spettrale dell'energia (SED).\nSebbene la localizzazione, la dimensione e la luminosit\u00e0 forniscano informazioni essenziali sull'entit\u00e0 delle sorgenti infrarosse, per comprendere le caratteristiche di tali sorgenti \u00e8 necessario ricorrere anche ad un altro importante strumento, la \"distribuzione spettrale dell'energia\" (SED, acronimo dell'inglese \"spectral energy distribution\"), ovvero la variazione dell'intensit\u00e0 della radiazione in funzione della lunghezza d'onda \u03bb; nel caso dei processi di formazione stellare, gli astronomi studiano principalmente la porzione della SED nelle bande del vicino e medio infrarosso.\nLe stelle T Tauri e le protostelle possiedono delle SED caratteristiche. In base al contributo della radiazione emessa dalle polveri e dalla radiazione di corpo nero emessa, le T Tauri sono state suddivise nel 1984 in tre classi (I, II, III), ciascuna delle quali \u00e8 caratterizzata da peculiarit\u00e0 spettrali. Le sorgenti di classe I hanno spettri la cui intensit\u00e0 aumenta molto rapidamente al crescere della lunghezza d'onda \u03bb e irradiano maggiormente a \u03bb&gt;20\u00a0\u00b5m; le sorgenti di classe II hanno uno spettro molto pi\u00f9 piatto, con contributi quasi uguali nel vicino e nel lontano infrarosso; infine, le sorgenti di classe III possiedono uno spettro che irradia maggiormente per \u03bb&lt;2\u00a0\u00b5m e si affievolisce nettamente per \u03bb&gt;5\u00a0\u00b5m.\nQuesta classificazione \u00e8 stata estesa nel 1993 anche alle protostelle, cui \u00e8 stata assegnata la classe 0, caratterizzata da un'intensa emissione alle lunghezze della radiazione submillimetrica, che per\u00f2 diviene molto debole a \u03bb&lt;10\u00a0\u00b5m."}
{"id": "11517", "revid": "7", "url": "https://it.wikipedia.org/wiki?curid=11517", "title": "Football Americano", "text": ""}
{"id": "11523", "revid": "1226", "url": "https://it.wikipedia.org/wiki?curid=11523", "title": "Francesco Mazzola", "text": ""}
{"id": "11528", "revid": "1718925", "url": "https://it.wikipedia.org/wiki?curid=11528", "title": "Magna Grecia", "text": "La Magna Grecia (, ; , ) \u00e8 l'area geografica della penisola italiana mediterranea che fu anticamente colonizzata dai Greci a partire dall'VIII secolo a.C. \nVarie le ipotesi sull\u2019origine del nome: il termine si spiegherebbe con la prosperit\u00e0 e lo splendore culturale ed economico della regione al tempo dei pitagorici (6\u00b0-5\u00b0 sec. a.C.); o sarebbe stato dato dai coloni achei alla regione d\u2019insediamento in contrapposizione all\u2019angusta madrepatria. \nSebbene l'espressione \"Meg\u00e1l\u0113 Hell\u00e1s\" sia attestata per la prima volta relativamente tardi, nel II secolo a.C., in un passo dello storico greco Polibio, si ritiene tuttavia che la genesi del concetto sottostante sia avvenuta nel V secolo a.C., che segna l'apogeo della storia della Magna Grecia, in relazione ai fatti politici, economici, culturali e artistici raggiunti in quel periodo. \nStoria.\nOrigini.\nDopo la colonizzazione del Mar Egeo, tra il X e l'VIII secolo a.C., genti di origine greca (mercanti, contadini, allevatori, artigiani) comparvero nella parte meridionale dell'Italia (le attuali Basilicata, Calabria, Campania e Puglia) nell'ambito di un flusso migratorio originato da singole citt\u00e0 della Grecia antica, motivato sia dall'interesse per lo sviluppo delle attivit\u00e0 commerciali, che da tensioni sociali dovute all'incremento della popolazione a cui la magra produzione agricola non riusciva a dare sostentamento. Queste genti stabilirono la colonia di Pithecussai sull'attuale isola d'Ischia, poi giunte sulle coste Italiche fondarono diverse citt\u00e0 quali Kyme e Metapontion, poi Taras e Rhegion.\nPer tradizione, la localit\u00e0 dove stabilirsi era individuata seguendo l'indicazione che dava l'Oracolo del Santuario di Apollo a Delfi, che veniva interrogato dall'ecista, colui che era stato posto a capo degli aspiranti coloni. Per i discendenti delle genti greche stabilitesi nella Penisola italiana, questo fu il periodo in cui fu raggiunta la massima ricchezza economica, a cui s'aggiunse lo splendore in campo culturale ed artistico, avendo seguito l'evoluzione della Civilt\u00e0 Greca, in letteratura, filosofia e arte, con punte di sviluppo spesso superiori alla stessa madrepatria.\nCome conseguenza di questa realt\u00e0 di grande splendore, le zone colonizzate nella penisola italiana ci sono state tramandate col nome di Magna Grecia (Meg\u00e0le Hell\u00e0s): un nome che volle testimoniare l'orgoglio per aver dato vita, lontano dalla Grecia, ad una comunit\u00e0 di Greci che aveva raggiunto cos\u00ec alti livelli in campo sociale, culturale ed economico, da poter essere considerata, in confronto, pi\u00f9 grande della stessa madrepatria. Dunque verso il III secolo a.C., si cominci\u00f2 a definire le colonie greche dell'Italia meridionale come facenti parte della Magna Grecia (\"Meg\u00e0le Hell\u00e0s\"). Riferimento che si presume sia stato coniato nelle colonie stesse, per mostrare la loro grandezza in relazione alla vecchia Grecia.\nIl termine Magna Grecia si riferisce quindi alle popolazioni e civilt\u00e0, piuttosto che ad un'entit\u00e0 territoriale e politica.\nLa Sicilia, a partire dall'VIII secolo a.C., vide numerose colonie greche (come Zankle, Naxos, Selinus, Syraka, Akragas, ecc).\nLe differenti stirpi.\nLe genti originarie della citt\u00e0 di Calcide della grande isola Eubea, fondarono prima \"Pithecusa\" (Ischia), poi \"Kyme\" (Cuma) in Campania, quest'ultima insieme a coloni provenienti da Cuma eolica, e tra il 756 ed 730 a.C. le due citt\u00e0 di \"Zancle\" (Messina) e \"Rhegion\" (Reggio), rispettivamente sulla sponda messinese e quella reggina dello Stretto che separa le due terre.\nNegli anni successivi, Greci di stirpe achea diedero vita sul versante jonico prima a \"Sybaris\" (Sibari, 720 a.C.) e poi a \"Kroton\" (Crotone 710 a.C.), spinti dalla necessit\u00e0 di sfuggire carestie e sovrappopolazione. Sempre sullo Ionio, secondo fonti tramandate dallo storico Eusebio di Cesarea, alcuni coloni spartani fondarono la citt\u00e0 di \"Taras\" (Taranto, 706 a.C.).\nFra il secolo VIII e VI sec. A.C. Coloni achei-rodiesi, nell'alto crotonese, fondarono o fortificarono le citt\u00e0 di Krimisa (odierna Cir\u00f2 Superiore), Petelia (odierna Strongoli) Makalla (zona Murge di Strongoli) e Chone (odierna Pallagorio);\nFra il 710 a.C. e il 690 a.C., un gruppo di Locresi, condotti da Evante, provenienti dalle regioni della Grecia sul golfo di Crisa, fondarono \"Lokroi Epizephyroi\" (Locri Epizefiri), ultima citt\u00e0 fondata in Calabria da gente proveniente direttamente dalla Grecia.\nLe sub-colonie.\nNel tempo le nuove citt\u00e0, per ragioni politiche, di sovrappopolazione, commerciali e di controllo del territorio, ampliarono la loro presenza in Italia, espandendo di fatto la civilt\u00e0 greca a tutto il territorio oggi chiamato Calabria, allora conosciuto come Enotria o Italia, e ad altre zone.\nI reggini fondarono \"Pyxus\" (Policastro Bussentino) in Campania; i locresi fondarono \"Medma\" (Rosarno) passando da \"Citt\u00e0-forte\" (Polistena) e \"Hipponion\" (Vibo Valentia) in Calabria; i sibariti rivitalizzarono i centri indigeni di \"Laos\" e \"Skydros\" in Calabria e fondarono \"Poseidonia\" (Paestum), in Campania; i crotoniati fondarono \"Terina\" e \"Skylletion\" (a Roccelletta di Borgia) e parteciparono alla fondazione di \"Kaulon\" (vicino a Monasterace marina) in Calabria; gli zanclei fondarono \"Metauros\" (Gioia Tauro) in Calabria, i Tarantini insieme ai Thurioti fondarono Heracleia (Policoro) in Lucania nel 434 a.C.\nNel tentativo di espandersi in Messapia (Salento) ed in Puglia, continue furono invece le aggressioni dei tarantini condotte ai danni dei vicini Peucezi e Messapi, culminate nella definitiva sconfitta subita (insieme ai loro alleati reggini guidati da Micito) ad opera degli Messapi nel 473 a.C., annoverata dallo storico greco Erodoto tra le pi\u00f9 gravi sconfitte inflitte a popolazioni di stirpe greca. Tentativi di sottomettere il Salento ed i Messapi continuarono per secoli, ancora nel 338 a.c. il re spartano Archidamo III, accorso in aiuto di Taranto in uno degli innumerevoli tentativi di espansione ai danni dei Messapi, trovo' la sconfitta e la morte, secondo la testimonianza di Plutarco, sotto le mura della citt\u00e0 messapica di \"Mendonion\" (l'odierna Manduria).\nSar\u00e0 l'arrivo delle legioni romane avvenuto tra il 290 ed il 280 a.C., nella Guerra Tarantina a sancire il passaggio sotto la protezione di Roma di tutte le citt\u00e0 greche della penisola italiana che divennero alleate dello Stato Romano, ma la conquista definitiva della Magna Grecia e delle popolazioni meridionali native da parte di Roma dovette aspettare ancora per ben due secoli e si concluse definitivamente solo con la cosiddetta Guerra sociale (dal latino socius - alleato), e la concessione della cittadinanza romana a tutti i cittadini della Magna Grecia e dei territori limitrofi. \nColonie siculo-greche nell'Adriatico.\nUn intenso programma di colonizzazione fu intrapreso da Siracusa, all'epoca della tirannide di Dionisio il grande, intorno al 387-385 a.C. Questo fenomeno interess\u00f2 tutto l'Adriatico, e in particolare port\u00f2 alla fondazione in Italia di \"Ank\u00f3n\" (Ancona) e di \"Adr\u00eca\" (Adria); nella costa dalmata vide la fondazione di \"Issa\" (attuale Lissa), \"Pharos\" (attuale Cittavecchia di Lesina), \"Dimos\" (attuale Lesina); nella costa albanese venne fondata invece \"Lissos\" (attuale Alessio). Issa a sua volta poi fond\u00f2 \"Tragyrion\" (attuale Tra\u00f9), \"Korkyra Melaina\" (attuale Curzola) ed \"Epetion\" (attuale Stobre\u010d, sobborgo di Spalato).\nCon questo programma di colonizzazione Dionisio il Grande si assicur\u00f2 un controllo totale sulle rotte adriatiche che portavano il grano verso la madrepatria, permettendo cos\u00ec a Siracusa di competere con gli Etruschi in questo commercio. Inoltre risolse un grave problema di politica interna, mandando a popolare la colonia di Ank\u00f3n con dissidenti politici.\nPrima della colonizzazione siracusana, gi\u00e0 erano presenti nell'Adriatico orientale alcune colonie greche: nell'attuale territorio albanese sorgevano \"Apollonia\" e \"Epidamnos-Dyrrachion\" (attuale Durazzo); nell'odierno territorio croato era invece la colonia di \"Epidayron\" (attuale Ragusavecchia).\nLe colonie adriatiche siracusane non vengono annoverate in senso stretto come parte della Magna Grecia.\nCitt\u00e0 della Magna Grecia.\nSegue un elenco di citt\u00e0 della Magna Grecia, elencate - per comodit\u00e0 di indicizzazione - secondo la regione italiana attuale.\nColonie greche in Sicilia.\nLe citt\u00e0 siceliote , cio\u00e8 dell'attuale Sicilia non erano considerate appartenenti alla Magna Grecia. Qui di seguito le principali colonie identificate:\nLe date di fondazione.\nCronologia della fondazione delle principali citt\u00e0 della Magna Grecia e della Sicilia, secondo gli storici antichi e gli studi archeologici moderni:\nCronologia della fondazione delle altre colonie greche italiane, secondo gli storici antichi e gli studi archeologici moderni:\nPeculiarit\u00e0 delle poleis magnogreche.\nOrganizzazione amministrativa.\nL'organizzazione amministrativa della Magna Grecia e della Sicilia greca, \u00e8 stata ereditata dalle poleis elleniche, riprendendo il concetto di \"citt\u00e0-stato\" amministrate dall'aristocrazia. Le citt\u00e0 della Magna Grecia erano indipendenti come le polis greche, disponevano di un nutrito esercito e vi era un reggente che governava o un sistema di governo democratico. Vi furono anche casi di tirannia come nella poderosa Siracusa, retta dal tiranno Dionisio che combatt\u00e9 i Cartaginesi sino alla sua morte, ad Atene, in seguito ad un malore. La flotta era un'arma micidiale che i coloni della Magna Grecia utilizzarono e dunque numerose citt\u00e0 erano situate in riva al mare e disponevano di grandi porti dove erano ancorate centinaia di navi.\nEconomia.\nNelle citt\u00e0 della Magna Grecia, si svilupp\u00f2 subito il commercio, l'agricoltura e l'artigianato. Inizialmente orientato alle indigene popolazioni italiche, il commercio fu subito un ottimo canale di scambio con i greci della madrepatria che importava dal grano ai manufatti, dalle opere letterarie al marmo e cos\u00ec via. I coloni entrarono in contatto anche con i Cartaginesi che per\u00f2 si rivelarono presto dei temibili nemici.\nCultura.\nDalla madre patria Grecia, l'arte, la letteratura e la filosofia influenzarono in modo decisivo la vita delle colonie. In Magna Grecia e nella Sicilia greca si diede molto credito alla cultura. Basti pensare che nelle polis si raggiunse un tasso di ingegneria, istruzione, ecc. pari a quello della madrepatria. I coloni ellenici dopo aver sottomesso le popolazioni indigene stabilirono biblioteche, centri di studi che formarono i pi\u00f9 abili filosofi, letterati, medici. Pitagora di Samo si trasfer\u00ec a Crotone dove fond\u00f2 la sua scuola nel 530 a.C. \nVisitarono la Magna Grecia fra gli altri, Eschilo, Erodoto, Senofane e Platone. \nTra i personaggi illustri nati in Magna Grecia ricordiamo: i filosofi Parmenide di Elea, Zenone di Elea, Gorgia di Lentini ed Empedocle di Agrigento; i pitagorici Filolao di Crotone, Archita di Taranto, Liside di Taranto, Echecrate e Timeo di Locri; il matematico Archimede di Siracusa; gli storici Ippi di Reggio, Glauco di Reggio e Lico; i poeti Teocrito di Siracusa, Stesicoro, Ibico di Reggio, Senocrito di Locri, Nosside di Locri, Alessi di Thuri e Leonida di Taranto; i medici Timoteo, Alcmeone di Crotone e Democ\u00e8de di Crotone; gli scultori reggini Pitagora e Clearco; il pittore Zeusi, il musicologo Aristosseno di Taranto ed il legislatore Zaleuco di Locri.\nSport.\nLe colonie inviavano atleti di tutte le discipline ai giochi che si tenevano periodicamente ad Olimpia e Delfi in Grecia. Inoltre i coloni della Magna Grecia tenevano molto ai giochi ellenici dove potevano dare prova ai greci della loro appartenenza allo stesso luogo d'origine, della loro forza fisica e delle capacit\u00e0 nei giochi praticati anche dai loro avi decine di generazioni prima. E per questo i pi\u00f9 grandi sovrani esigevano che venissero addestrate squadre da inviare in Grecia. Lo sport era dunque un canale di comunicazione con la penisola ellenica, un mezzo con il quale le colonie della Magna Grecia facevano sentire la propria voce. Spesso era un movimento gestito pi\u00f9 dalla politica che dalla dedizione per la lotta, il lancio del disco e per tutte le altre attivit\u00e0 che si praticavano durante quelle importanti prove agonistiche. Gli italioti ed i sicelioti ebbero grandi successi nelle competizione sportive in madrepatria. Basti pensare che gli atleti di Crotone vinsero 20 titoli in 26 Olimpiadi tra il 588 a.C. e il 488 a.C., tanto da essere secondi solo a Sparta, davanti ad Atene."}
{"id": "11531", "revid": "1821847", "url": "https://it.wikipedia.org/wiki?curid=11531", "title": "Conseguenze della prima guerra mondiale", "text": "Con la cessazione dei combattimenti, l'Austria-Ungheria era ormai disgregata in due entit\u00e0 differenti, sia Austria che Germania erano senza imperatore. Inoltre i problemi che le nazioni sconfitte avrebbero dovuto affrontare erano enormi: combattere le forze rivoluzionarie di sinistra e il militarismo di estrema destra e rivitalizzare l'economia distrutta. Ma anche per le nazioni vincitrici gli impegni della pace rappresentavano un peso gravoso: mantenere la promessa di una vita migliore fatta ai soldati che tornavano dai campi di battaglia e gestire le controversie territoriali dei nuovi stati sorti dalla caduta degli Imperi centrali non fu impresa affatto semplice, considerando poi le conseguenze che ogni decisione avrebbe potuto avere.\nFine dei grandi imperi e nuove identit\u00e0 nazionali.\nDalle rovine dei quattro imperi sconfitti emersero diversi nuovi stati. Il 1\u00ba dicembre 1918, tre settimane dopo la fine delle ostilit\u00e0, a Belgrado venne proclamato il Regno dei Serbi, Croati e Sloveni che racchiudeva molte minoranze etniche, tra cui tedeschi, bulgari, italiani e ungheresi. In teoria, secondo il piano di Wilson e secondo quanto previsto dalla neocostituita Societ\u00e0 delle Nazioni, ciascuna di queste minoranze sarebbe stata meglio protetta di quanto non lo fosse stata sotto l'impero prima della guerra.\nIl 13 dicembre il presidente Wilson arriv\u00f2 in Europa; ora la sua visione di una nuova Europa sarebbe stata messa alla prova al tavolo della conferenza di pace di Parigi, ed esaltata o offuscata dai suoi trattati.\nI quattordici punti di Wilson.\nNel 1914, mentre l'Europa era vicina alla prima guerra mondiale, il presidente degli Stati Uniti d'America Thomas Woodrow Wilson disse che \u00abl'America apparir\u00e0 in piena luce quando tutti sapranno che essa pone i diritti umani sopra ogni altro diritto e che la sua bandiera non \u00e8 solo dell'America ma dell'Umanit\u00e0\u00bb. In tal modo Wilson recepiva le convinzioni e le idee dei movimenti pacifista, progressista e internazionalista statunitense e, sebbene nei casi pratici non esitasse a favorire l'uso della forza, come durante la rivoluzione messicana, lontano dai confini statunitensi e in Europa si presentava come un \"paladino della pace, delle soluzioni arbitrali per ogni conflitto, dell'opposizione alla diplomazia segreta, della predicazione per la nascita di una grande organizzazione internazionale capace di dare valore di norme di diritto internazionale ai principi dell'internazionalismo\". Nel gennaio 1917, quando ormai la guerra era scoppiata da anni, Wilson ribad\u00ec il suo pensiero di fronte al Senato, dichiarando che la pace doveva essere \"basata sull'uguaglianza delle nazioni, sull'autogoverno dei popoli, sulla libert\u00e0 dei mari, su una riduzione generalizzata degli armamenti\" e senza vincitori, poich\u00e9 una pace imposta ai vinti avrebbe comportato un'altra guerra.\nQueste parole non si sarebbero mai tradotte in fatti concreti se gli Stati Uniti non fossero gi\u00e0 stati la prima potenza economica mondiale e se non fossero entrati in guerra. Quando questo avvenne, tra il 6 e il 7 aprile 1917, la proposta wilsoniana dovette poi misurarsi, oltre che con le potenze impegnate nei combattimenti, anche con Lenin e la Rivoluzione d'ottobre, che predicavano s\u00ec un nuovo ordine internazionale, ma fondato sull'alleanza dei lavoratori invece che su intese fra governi. L'8 novembre il Congresso panrusso dei Soviet licenzi\u00f2 il \u00abdecreto per la pace\u00bb nel quale chiedeva ai popoli di tutti i paesi in guerra e ai rispettivi governi \u00abl'immediata apertura di negoziati per una pace giusta e duratura\u00bb, dal carattere essenzialmente eversivo, dal momento che si rivolgeva prima di tutto ai popoli, come premessa per la rivoluzione proletaria. Esattamente due mesi dopo, l'8 gennaio 1918, Wilson rispose con quattordici punti dove riun\u00ec gli obiettivi di guerra statunitensi: fine della diplomazia segreta, libert\u00e0 di navigazione e libero commercio, limitazione agli armamenti, avendo l'accortezza di far precedere questi quattordici punti con un preambolo in cui era scritto che gli Stati Uniti non entravano in guerra per interessi propri, quanto piuttosto per rendere pi\u00f9 sicuro il mondo e le nazioni.\nWilson pretese dagli Alleati che la resa della Germania fosse basata sui quattordici punti. Stessa cosa per il punto di partenza dei negoziati di pace.\nLa conferenza di Parigi e i trattati di pace.\nLa conferenza di pace inizi\u00f2 a Parigi il 18 gennaio 1919. Erano presenti i delegati di trentadue tra nazioni e gruppi nazionali che chiedevano l'indipendenza dei loro paesi, ma i veri protagonisti dei negoziati per la stesura dei trattati di pace furono i rappresentanti di Francia, Gran Bretagna, Italia e Stati Uniti, rispettivamente Georges Clemenceau, Lloyd George, Vittorio Emanuele Orlando e Woodrow Wilson. Le potenze sconfitte non vennero ammesse ai lavori. In primo luogo Wilson ottenne la discussione del patto istitutivo della Societ\u00e0 delle Nazioni, un'organizzazione internazionale il cui compito sarebbe stato quello di prevenire o risolvere pacificamente i conflitti avvalendosi di sanzioni economiche o militari. Grazie all'accordo tra Stati Uniti e Regno Unito, avvenuto prima della conferenza per facilitare le discussioni, fu inserita nello statuto della Societ\u00e0 delle Nazioni la formula del \"mandato\", cio\u00e8 dell'amministrazione delle ex colonie tedesche e di parti dell'Impero ottomano, con cui poterono essere soddisfatte le esigenze coloniali francesi, giapponesi, belghe e britanniche (comprese quelle dei \"Dominion\").\nQuesta prima contraddizione del \"wilsonismo\" venne alla luce anche nelle altre questioni pi\u00f9 importanti discusse alla conferenza di pace, vale a dire la questione tedesca (confini, disarmo e riparazioni), del lascito dell'Impero austro-ungarico e di quello ottomano, nonch\u00e9 nel riconoscimento giuridico dell'occupazione giapponese di Tsingtao, mentre venne applicato per la questione dei confini orientali italiani (Orlando in aprile lasci\u00f2 per un certo periodo la conferenza per protestare contro Wilson e contro il rifiuto di accettare le richieste italiane in relazione alla citt\u00e0 di Fiume e alla Dalmazia). In definitiva, prevalsero i rapporti di forza del \"vecchio\" ordine internazionale, come dimostrarono i vari trattati di pace con le potenze sconfitte.\nIl trattato di Versailles del 28 giugno 1919 regolava, tra le altre cose, le modifiche territoriali imposte alla Germania: restituzione alla Francia dell'Alsazia e della Lorena, apposizione della Saar sotto controllo internazionale fino ad un plebiscito da tenere nel 1935 con cessione della propriet\u00e0 delle miniere di carbone alla Francia, smilitarizzazione e occupazione della Renania per un arco di tempo variabile dai cinque ai quindici anni, cessione dei distretti di Eupen e Malmedy al Belgio, convocazione di un plebiscito nello Schleswig per deciderne le sorti (la parte settentrionale prefer\u00ec stare sotto la Danimarca, quella meridionale opt\u00f2 invece per la Germania), assegnazione della Slesia settentrionale alla neonata Polonia, sottrazione della citt\u00e0 di Danzica (diventata una \"citt\u00e0 libera\" amministrata dalla Societ\u00e0 delle Nazioni) e separazione della Pomerania dalla Prussia orientale mediante la creazione di un \"corridoio\" da cedere alla Polonia, che cos\u00ec guadagnava uno sbocco sul mar Baltico. Inoltre, la Germania perse tutte le colonie (affidate con la formula del \"mandato\" alle potenze vincitrici), venne abolita la coscrizione obbligatoria, fu posto un limite di 100.000 unit\u00e0 all'esercito (privato inoltre dell'artiglieria pesante e dell'aeronautica) mentre la flotta, che non poteva pi\u00f9 possedere sommergibili, era gi\u00e0 stata internata nel porto scozzese di Scapa Flow, dove si era autoaffondata il 21 giugno.\nLa condizione pi\u00f9 gravosa fu comunque il pagamento delle riparazioni di guerra, fissate in seguito nell'enorme cifra di 132 miliardi di marchi oro, il cui principio era in contrasto con le idee wilsoniane e il cui ammontare complessivo fu la causa di numerose dispute durate fino agli anni trenta, nonch\u00e9 origine del rifiuto del popolo tedesco, anche quello pi\u00f9 disponibile a rendersi conto della sconfitta, di accettare un trattato ingiusto ed eccessivamente oneroso, tanto pi\u00f9 che la delegazione tedesca non pot\u00e9 partecipare alla sua stesura, ottenendo solamente di poter mettere nero su bianco le sue obiezioni. In Germania il trattato di Versailles fu subito osteggiato da una forte spinta revisionistica.\nIl trattato di Saint-Germain-en-Laye del settembre 1919 riguardava l'Impero austro-ungarico, sostituito a novembre dalla Repubblica dell'Austria tedesca, lo stesso mese in cui la Repubblica di Weimar prendeva ufficialmente il posto dell'Impero tedesco. L'Austria perse gran parte dei suoi territori e rimase circoscritta al solo territorio abitato da popolazioni di lingua tedesca, che nel complesso occupavano circa un quarto del vecchio impero. Il Trentino-Alto Adige, Gorizia, Trieste e l'Istria andarono all'Italia, la Boemia, la Moravia e la Slovacchia vennero fuse a formare la Cecoslovacchia, la Bucovina pass\u00f2 alla Romania, parte della Carinzia fu divisa fra l'Austria e il nuovo Regno dei Serbi, Croati e Sloveni da un plebiscito e anche il Burgenland fu spartito con l'Ungheria, divenuta indipendente, sempre in seguito ad un plebiscito. L'esercito venne ridotto a 30.000 soldati e un articolo del trattato, rafforzato da un altro articolo del trattato di Versailles che esplicitava la stessa cosa, vietava l'annessione alla Germania (\"Anschluss\").\nIl trattato di pace con la Bulgaria, ovvero il trattato di Neuilly, venne firmato il 27 novembre 1919. Esso prevedeva la perdita della Tracia occidentale, ceduta al Regno di Grecia, con il relativo sbocco sul mar Egeo, la cessione di alcune province minori al Regno dei Serbi, Croati e Sloveni e la restituzione della Dobrugia Meridionale alla Romania. \nDopo la fine della breve Repubblica sovietica ungherese di B\u00e9la Kun, sconfitta dai romeni e dai cecoslovacchi, le sorti dell'Ungheria vennero stabilite dal trattato del Trianon (4 giugno 1920), che prevedeva la cessione del Banato alla Romania (che ottenne anche parte della Transilvania) e al Regno dei Serbi, Croati e Sloveni (a cui and\u00f2 anche la Croazia e la Slavonia). Una forte minoranza ungherese rimase nei confini cecoslovacchi, nella Rutenia subcarpatica, mentre un'altrettanto forte minoranza tedesca abitava nei Sudeti.\nUno dei trattati pi\u00f9 complessi e severi fu quello di S\u00e8vres, firmato il 10 agosto 1920. Con esso l'Impero ottomano perdeva tutti i territori esterni all'Anatolia settentrionale e alla zona di Istanbul: Siria, Palestina, Transgiordania e Iraq vennero affidati a Francia e Gran Bretagna, che ne fecero dei \"mandati\", affermando il loro potere con la forza (guerra franco-siriana); Smirne, dal 1917 affidata all'Italia, passava ora per cinque anni sotto l'amministrazione provvisoria della Grecia (in attesa di un plebiscito), che ottenne anche la Tracia e quasi tutte le isole egee; l'Armenia divent\u00f2 indipendente e il Kurdistan ottenne un'ampia autonomia; i Dardanelli rimanevano sotto l'autorit\u00e0 nominale del sultano Mehmet VI, ma la navigazione venne posta sotto il controllo di una commissione internazionale, che per garantire la libert\u00e0 di navigazione aveva sotto controllo anche delle strisce di territorio sia sulla costa europea che su quella asiatica. L'intento della commissione era di chiudere gli stretti ad ogni aiuto destinato ai rivoluzionari russi e aprirli alle forze controrivoluzionarie. Ancora, Gran Bretagna, Francia e Italia presero in gestione le finanze imperiali. \u00c8 da dire, comunque, che il trattato di S\u00e8vres fu il primo ad essere completamente messo in discussione.\nPrima ancora che fosse firmato, infatti, un gruppo di militari guidato da Mustafa Kemal dichiar\u00f2 di non voler accettare una sconfitta che non aveva subito ed inizi\u00f2 una duplice guerra contro il sultano e gli eserciti occidentali stanziati in Turchia, che rinunciarono a combattere e si ritirarono. Nell'aprile 1920 venne indetta un'assemblea nazionale ad Ankara che fece da preludio, dopo aver sconfitto la Grecia, alla nascita della Repubblica nel 1923, che nelle intenzioni di Kemal doveva essere laica e confinata nella penisola anatolica, dove era dominata dalla popolazione turca. Il nuovo Stato venne riconosciuto dalle potenze dell'Intesa il 24 luglio 1923 con il trattato di Losanna, che ridava alla Turchia la piena indipendenza e il controllo delle coste attorno ai Dardanelli, dove la navigazione era regolata da una convenzione. Kemal era gi\u00e0 uscito dall'isolamento internazionale il 16 marzo 1921, firmando il primo trattato anticoloniale del dopoguerra con i rivoluzionari russi, che acquisirono parte dell'Armenia, istituendovi poi una repubblica socialista; nel 1923, per\u00f2, la Turchia non aveva pi\u00f9 interesse a favorire l'Armata Rossa, preferendo invece normalizzare i rapporti con le potenze occidentali che avrebbero dominato il Mediterraneo orientale.\nIl destino delle colonie tedesche.\nI territori dell'ormai ex impero coloniale tedesco finirono sostanzialmente spartiti tra gli Alleati vittoriosi, pur con la veste formale di \"mandato della Societ\u00e0 delle Nazioni\".\nL'Africa Orientale Tedesca divenne il Territorio del Tanganica, dato in affidamento al Regno Unito, tranne che per la porzione nord-occidentale (Ruanda-Urundi), passata invece sotto l'amministrazione del Belgio; tanto la colonia del Togoland quanto quella del Camerun Tedesco furono divise in due mandati distinti (rispettivamente Togoland britannico e Togoland francese, e Camerun britannico e Camerun francese) affidati al Regno Unito e alla Francia, mentre sempre ai britannici, ma con amministrazione di fatto delegata all'Unione Sudafricana, and\u00f2 il mandato sull'Africa Tedesca del Sud-Ovest (rinominata Africa del Sud-Ovest).\nLa Nuova Guinea Tedesca divenne il mandato britannico del Territorio della Nuova Guinea, tranne l'isola di Nauru, che fu affidata a un'amministrazione trilaterale tra Regno Unito, Australia e Nuova Zelanda; le ex Samoa tedesche divennero il mandato delle Samoa Occidentali sotto amministrazione congiunta britannica e neozelandese, mentre i restanti possedimenti tedeschi nell'area dell'oceano Pacifico (isole Caroline, Marianne e Marshall) furono riunti in un Mandato del Pacifico meridionale dato in affidamento al Giappone. La concessione di Kiao-Ciao, sulla costa settentrionale della Cina, fu sottoposta a occupazione giapponese finch\u00e9 il 10 dicembre 1922 il governo di Tokyo, sotto forti pressioni statunitensi, non la restitu\u00ec all'amministrazione cinese; le concessioni territoriali di cui Germania e Austria-Ungheria godevano nella citt\u00e0 cinese di Tientsin furono riassorbite nella Repubblica di Cina.\nIl fallimento della politica di sicurezza.\nLe clausole con la Germania stipulate nella conferenza di Versailles imponevano alla nazione sconfitta l'ammissione della propria \"colpevolezza\"; ci\u00f2 ebbe ripercussioni molto negative nella percezione che la popolazione ebbe nei confronti di chi gli aveva imposto il trattato e vi consolid\u00f2 l'idea che la fine della guerra fosse stata decisa dallo sfacelo e dalla rivoluzione sul fronte interno. I nazionalisti e gli ex capi militari cercarono di addossare la colpa ad altri, e presto i capri espiatori vennero identificati nei politici della Repubblica di Weimar, nei comunisti e nell'\"internazionale ebraica\", colpevoli sia di aver criticato la causa del nazionalismo tedesco, sia, semplicemente, di non essersi mostrati sostenitori abbastanza entusiasti di quest'ultimo.\nMa non solo gli sconfitti rimasero delusi dalle conclusioni della Conferenza, anche alcuni dei paesi vincitori videro negarsi possedimenti territoriali e alcune clausole istituite con gli Alleati per convincere le altre nazioni ad entrare in guerra a loro fianco. Il Belgio vide negarsi i possedimenti in Africa e l'Italia invece entr\u00f2 in forte contrasto con Wilson e le altre potenze Alleate che non le consentirono di applicare quanto il patto di Londra concordava.\nIl problema della sicurezza europea.\nLa Societ\u00e0 delle Nazioni, l'organo con sede a Ginevra che avrebbe dovuto riorganizzare le relazioni internazionali e risolvere i conflitti tra gli stati in modo da evitare la guerra, in realt\u00e0 poggiava le gambe su uno statuto suggestivo ma astratto, contraddetto dallo spirito punitivo di Versailles e i cui principi non troveranno una concreta volont\u00e0 politica disposta ad applicarli. L'organizzazione, pensata da un presidente statunitense, venne abbandonata prematuramente proprio dagli Stati Uniti per volere del Congresso e del nuovo presidente repubblicano Warren Gamaliel Harding, che preferirono portare avanti una politica isolazionista concentrandosi solo nell'area dell'oceano Pacifico e dell'America meridionale. L'assenza degli stati sconfitti, degli Stati Uniti e dell'Unione Sovietica ridussero la Societ\u00e0 delle Nazioni in uno strumento in mano a Gran Bretagna e Francia. Presente in Europa solo economicamente, l'assenza politica degli Stati Uniti caus\u00f2 la mancanza in Europa di un forte garante esterno capace di risolvere le controversie.\nL'insuccesso dei tentativi francesi alla conferenza di Parigi di ingabbiare la Germania in restrizioni tali da impedirle di nuocere alla Francia per un ragionevole lasso di tempo condizion\u00f2 fortemente la politica francese del dopoguerra. I primi paesi a cui si avvicin\u00f2 la Francia furono gli stati con interessi antirevisionistici: Regno dei Serbi, Croati e Sloveni, Romania, Cecoslovacchia (tutti e tre a formare la Piccola Intesa tra il 1920 e il 1921) e Polonia. In realt\u00e0, pi\u00f9 che portare un contributo effettivo alla sicurezza francese, erano questi paesi che necessitavano dell'aiuto francese per non rimanere isolati e alla merc\u00e9 di attacchi sia esterni che interni. Quando nel gennaio 1922 il governo francese pass\u00f2 alla destra nazionalistica, il primo ministro Raymond Poincar\u00e9 decise di usare la forza, e l'11 gennaio 1923 ordin\u00f2 all'esercito di occupare la Ruhr e le sue risorse minerarie per compensare le riparazioni di guerra che la Germania non era riuscita a pagare. L'azione fu fortemente criticata dalla Gran Bretagna, e Berlino adott\u00f2 la linea della \"resistenza passiva\" impedendo ai lavoratori di recarsi nelle fabbriche della Ruhr.\nPresto si giunse ad uno stallo completo che termin\u00f2 solo con l'arrivo al cancellierato tedesco, in agosto, di Gustav Stresemann. Convinto che la situazione della Germania si sarebbe dovuta normalizzare non grazie a colpi di mano, ma conquistando la fiducia dei paesi vincitori, a settembre Stresemann revoc\u00f2 la resistenza passiva. Un anno dopo \u00c9douard Herriot divenne il nuovo primo ministro francese, e si impegn\u00f2, assieme all'omologo britannico, il laburista Ramsay MacDonald, a rafforzare la Societ\u00e0 delle Nazioni con il protocollo di Ginevra, che tuttavia venne abbandonato dopo le dimissioni di MacDonald nel novembre 1924 e l'elezione del conservatore Stanley Baldwin. La Societ\u00e0 delle Nazioni continu\u00f2 ad essere priva di effettivo potere. Il varo del piano Dawes avvenuto in quello stesso 1924, che trov\u00f2 una soluzione alle riparazioni di guerra tedesche e favor\u00ec un clima pi\u00f9 sereno, permise a Stresemann, nel febbraio 1925, di rendersi disposto a riconoscere il confine renano e a restituire l'Alsazia-Lorena alla Francia, a patto che le truppe di occupazione franco-belghe si fossero ritirate dalla Ruhr, cosa che avvenne entro agosto.\nIl discorso di Stresemann fu accettato col patto di Locarno del 16 ottobre, firmato tra Germania, Francia, Gran Bretagna, Belgio e Italia che, di fatto, capovolse il trattato di Versailles: da un'imposizione si pass\u00f2 all'accettazione dello stato delle cose. La Francia si assicur\u00f2 quindi la sicurezza dell'area renana e i buoni rapporti con la Germania (almeno finch\u00e9 Stresemann e Aristide Briand rimasero in vita), ma non la sicurezza globale in Europa. Il patto di Locarno infatti lasci\u00f2 aperta la questione dei confini orientali tedeschi, per cui la Francia dovette stipulare un trattato di alleanza e mutua assistenza con la Polonia e la Cecoslovacchia, mentre affid\u00f2 all'Italia l'indipendenza austriaca, per cui si era parlato di una possibile unione alla Germania (\"Anschluss\") gi\u00e0 nel 1919.\nLa Rivoluzione d'ottobre riusc\u00ec ad attecchire, fuori dalla Russia, solo in Ungheria, dove il regime di B\u00e9la Kun resistette fino all'agosto 1919. Negli altri stati europei la rivoluzione proletaria venne scongiurata o dalle risposte riformistiche e parlamentari, o dalle dittature, e per i primi anni venti l'Unione Sovietica era vista solamente come un problema internazionale, concentrato soprattutto sui confini occidentali dell'URSS e dai suoi rapporti con il Giappone e la Cina, ma non come una minaccia per l'Europa, debilitata com'era dagli strascichi del trattato di Brest-Litovsk (sconfessato alla conferenza di Parigi) che l'avevano privata della Finlandia, dei Paesi Baltici e dei territori in Polonia, tutti Stati tornati indipendenti. L'isolamento sovietico continu\u00f2 fino al trattato di Rapallo del 1922 siglato con la Germania, a cui segu\u00ec un rapido riconoscimento dell'URSS da parte di tutti i paesi occidentali.\nFra i problemi legati alla sicurezza, il pi\u00f9 complesso era quello della Polonia, tornata indipendente inglobando Galizia, Slesia e parti di Pomerania, Bielorussia e Ucraina con tutti i vari gruppi etnici che abitavano queste regioni. La Polonia indipendente era il simbolo del nuovo ordine internazionale europeo, ma i suoi confini erano carichi di potenziali tensioni. Nel 1921 parte della Slesia torn\u00f2 alla Germania in seguito ad un plebiscito, ma i confini orientali vennero normalizzati solo dopo una guerra contro la Russia, esplosa dopo che il leader polacco J\u00f3zef Pi\u0142sudski aveva stretto dei rapporti di amicizia con il presidente ucraino Simon Petljura. L'Armata Rossa sembr\u00f2 avere la meglio, giungendo fino quasi a Varsavia, ma gli aiuti francesi elargiti ai polacchi permisero a questi di passare alla controffensiva e di sconfiggere la Russia. La pace di Riga del marzo 1921 diede nuovi territori della Bielorussia alla Polonia, che divent\u00f2 cos\u00ec una \"Grande Polonia\", fortemente nazionalista ma geopoliticamente sovradimensionata, che poteva essere un solido spartiacque tra Germania e URSS o la preda di questi ultimi.\nLa prima crisi del colonialismo europeo.\nL'egemonia globale europea sub\u00ec il pi\u00f9 grande colpo in ambito coloniale. Dalla fine del XIX secolo l'imperialismo fu oggetto delle critiche del marxismo, mentre Lenin defin\u00ec il colonialismo come la \u00abfase suprema\u00bb del capitalismo, indicando nella lotta per l'indipendenza dei popoli il mezzo per eliminare il sistema economico dominante.\nL'imperialismo europeo di fine XIX secolo era non solo il frutto di fenomeni culturali, ma rispondeva alla precisa necessit\u00e0 di sostenere lo sviluppo dell'industrializzazione, bisognosa di materie prime scarse o costose in Europa ma abbondanti in determinate aree geografiche del mondo, raggiungibili e conquistabili con una potente flotta e sfruttabili con un'adeguata marina mercantile. Dopo non molti anni il malcontento tra le popolazioni colonizzate gett\u00f2 i semi della rivolta, gi\u00e0 prima della Grande Guerra: agitazioni nazionaliste in Cina, India e Turchia e delle popolazioni bianche sotto il regime coloniale della Gran Bretagna (che nel 1907 concedette ai suoi \"Dominion\" un'indipendenza quasi totale, riformando nel 1931 lo statuto del Commonwealth delle nazioni).\nGli accordi segreti stipulati durante la guerra per decidere il futuro delle colonie tedesche o dei vasti possedimenti dell'Impero ottomano si scontrarono con le idee del presidente statunitense Wilson, che riusc\u00ec ad inserire nel patto istitutivo della Societ\u00e0 delle Nazioni un articolo, il numero 22, che introduceva la formula dei \"mandati\" (divisi in tre tipi \u2013 A, B, C \u2013 ognuno con una diversa misura d'intervento della potenza mandataria) intesi come \u00abuna missione sacra di civilt\u00e0\u00bb; inoltre alle comunit\u00e0 del Medio Oriente (mandati di tipo A) venne riconosciuto uno sviluppo tale da permetterne l'indipendenza, raggiungibile con l'aiuto della potenza mandataria che, per autorizzarla, avrebbe dovuto tenere conto prima di tutto dei voti di tali comunit\u00e0. La Francia si aggiudic\u00f2 gli attuali Siria e Libano, mentre la Gran Bretagna ottenne la Palestina e l'Iraq. I primi attuarono un forte e profondo colonialismo, che lasci\u00f2 tracce profonde che rimandarono l'indipendenza praticamente al 1946, mentre i secondi demandarono il governo dei territori alla dinastia hashemita che li aveva appoggiati durante la guerra.\nAnche in Africa settentrionale si fecero sentire i movimenti nazionalisti. La Gran Bretagna fu costretta a rinunciare al protettorato egiziano concedendo piena indipendenza al paese, seppur con molte riserve circa i poteri del sovrano Fu'ad; in Libia le forze italiane inviate per recuperare il controllo della Cirenaica, della Tripolitania e del Fezzan furono duramente impegnate dalle trib\u00f9 locali, mentre in Algeria (Francia) e Marocco (Spagna) i ribelli di Abd el-Krim posero per la prima volta il problema della convivenza tra popolazione indigena e metropolitana. In India il Congresso Nazionale Indiano (guidato da Gandhi e Nehru) e la Lega Musulmana Panindiana di Ali Jinnah unirono le forze per combattere la potenza dominante, cio\u00e8 la Gran Bretagna.\nLa Grande depressione e il suo impatto internazionale.\nInvece di sviluppare le proposte dei paneuropeisti ed esaminare i cambiamenti che gli USA e il Giappone avevano introdotto nel mercato globale e sul sistema coloniale, gli Stati europei si chiusero al proprio interno, ciascuno cercando di risolvere i problemi con provvedimenti economici e azioni politiche diverse. Questa mancanza di coordinazione risult\u00f2 evidente quando la crisi finanziaria statunitense del 1929 espatri\u00f2 in Europa.\nNell'ottobre di quell'anno la borsa di Wall Street registr\u00f2 un'enorme caduta del prezzo dei titoli azionari (precedentemente gonfiati all'eccesso dalle speculazioni), che continu\u00f2 sino a tutto novembre e oltre, risalendo ai livelli precedenti della crisi solo nel 1936. La crisi, oltre a ripercuotersi sul sistema finanziario, tocc\u00f2 anche l'ambito produttivo e le persone occupate nel settore, che innalzarono notevolmente il livello della disoccupazione (ad esempio, negli USA del 1932 i disoccupati erano dodici milioni). Dato che dal 1923 la finanza statunitense aveva importanti attivit\u00e0 in Europa, aumentate con il piano Dawes per il risanamento della Germania che apr\u00ec le porte al capitale statunitense ai mercati europei, specialmente a quello tedesco, la crisi del 1929 contagi\u00f2 anche il Vecchio Continente.\nLa Germania sub\u00ec un'impennata inflazionistica e una crisi produttiva per fronteggiare le quali il cancelliere Br\u00fcning dovette avviare una politica di restrizioni finanziarie, spingendo per\u00f2 i socialisti all'opposizione e radicalizzando il panorama politico, da cui irruppe il Partito Nazionalsocialista Tedesco dei Lavoratori di Adolf Hitler. Br\u00fcning cerc\u00f2 di alleviare la crisi tentando un'unione doganale con la Prima repubblica austriaca (\"Angleichung\", assimilazione), anch'essa in difficolt\u00e0, ma l'operazione venne interpretata come un tentativo di \"Anschluss\", vietato dai trattati di Versailles e Saint-Germain-en-Laye, ed incontr\u00f2 l'opposizione franco-italiana che blocc\u00f2 ogni ulteriore sviluppo.\nIl fallimento dell\"Angleichung\" si ripercosse pesantemente sulla situazione economica austriaca, gi\u00e0 provata dalla riduzione del vecchio mercato preferenziale austro-ungarico e con una disoccupazione endemica. Nel 1931 il \"Creditanstalt\", la maggiore banca austriaca, che controllava anche una serie di banche minori, dovette fornire un bilancio delle sue finanze per ottenere un credito da banche di vari paesi, ma risult\u00f2 che le passivit\u00e0 erano superiori alle attivit\u00e0 e venne dichiarato il fallimento. Il credito venne allora concesso dalla Societ\u00e0 delle Nazioni, che da agosto cominci\u00f2 a versare scellini nelle casse austriache ponendo di fatto l'Austria sotto uno stretto controllo italo-francese. Nel frattempo, tutti quelli che ne ebbero la possibilit\u00e0 ritirarono i loro capitali dal paese, generando un panico tale da innalzare la Grande depressione a fenomeno globale.\nNell'estate 1931 tutto il sistema di pagamento dei debiti interalleati e delle riparazioni di guerra venne sospeso; numerose banche furono costrette a chiudere. Il 21 settembre il primo ministro britannico MacDonald, visto il livello pericolosamente basso delle riserve in oro e valuta della Banca d'Inghilterra, decret\u00f2 l'abbandono del sistema aureo (\"Gold standard\"). La sterlina si svalut\u00f2 e molti possessori di dollari furono spinti a chiederne il cambio in oro, mettendo alla prova la Federal Reserve. Il Regno Unito cerc\u00f2 sollievo con lo statuto di Westminster che riform\u00f2 il Commonwealth, mentre gli USA avevano adottato gi\u00e0 dal 1930, con lo \"Smoot-Hawley Tariff Act\", la strada del protezionismo che, in ogni caso, non riusc\u00ec ad isolare completamente il paese dagli effetti internazionali della crisi. I gravi problemi generati da questa crisi vennero discussi nel giugno 1933 a Londra da esponenti dei governi britannico, francese e statunitense, ma non venne raggiunto nessun accordo su come superare le difficolt\u00e0, volendo preferire ognuno l'interesse nazionale a quello di altri Stati. Nello stesso anno il presidente statunitense Franklin Delano Roosevelt pronunci\u00f2 un discorso alla Societ\u00e0 delle Nazioni in cui, in pratica, dichiarava la fine dell'interesse statunitense per l'economia europea, in attesa che l'Europa rimettesse ordine al suo interno.\nEffetti socio-economici.\nLa prima guerra mondiale fu condotta in modo totalmente diverso rispetto ai conflitti precedenti e produsse cambiamenti socio-economici di lunga durata. Si calcola che complessivamente furono 66 milioni gli uomini arruolati e spediti al fronte, che lasciarono a casa famiglie e imprese con ripercussioni sulla vita della societ\u00e0. La \"guerra di massa\" stravolse e acceler\u00f2 lo sviluppo delle comunicazioni e l'industria, introdusse l'uso del mezzo aereo sia come macchina da guerra che come mezzo di trasporto per persone e merci. L'ingente uso di manodopera nelle catene di montaggio avvicin\u00f2 i lavoratori alle ideologie pi\u00f9 estremizzate che favorirono sia il clima rivoluzionario sia il timore delle classi pi\u00f9 abbienti di veder intaccati i propri guadagni, che li spinsero verso scelte conservatrici o autoritarie: la guerra foraggiava sia il \"socialismo rivoluzionario\", visto come speranza di rinnovamento sociale, sia il \"nazionalismo estremistico\", sinonimo di avanzamento nazionale.\nLe conferenze del disarmo.\nTra gli articoli inseriti nello statuto della Societ\u00e0 delle Nazioni ve ne era anche uno, l'articolo 8, che affermava che tutte le nazioni avrebbero dovuto ridurre i loro armamenti, compatibilmente con la sicurezza nazionale, al livello pi\u00f9 basso possibile. Di fatto, quindi, il disarmo imposto alla Germania veniva generalizzato.\nIl trattato navale tra USA, Gran Bretagna, Giappone, Italia e Francia scaturito dalla conferenza di Washington si preoccup\u00f2 di regolare gli armamenti in campo navale. Gran Bretagna e USA acconsentirono ad avere delle flotte di uguali proporzioni cos\u00ec come stabilirono Francia e Italia, superate per\u00f2 dal Giappone che riusc\u00ec ad ottenere un tonnellaggio navale maggiore. Nel 1927 il presidente statunitense Calvin Coolidge riun\u00ec le parti per discutere della riduzione del naviglio militare di stazza intermedia. Sul punto si scontrarono gli interessi italiani e francesi, con il nuovo governo di Mussolini che non volle accettare una parit\u00e0 di armamenti con la Francia che, a sua volta, non era disposta a disarmare ulteriormente la flotta, adducendo come motivazioni la nuova politica balcanica del Duce e la necessit\u00e0 di mantenere operative due flotte (una per l'Atlantico e una per il Mediterraneo). Queste posizioni esclusero i due paesi dall'accordo raggiunto a Londra nel 1930 tra USA, Gran Bretagna e Giappone (aumento del naviglia giapponese, parit\u00e0 angloamericana anche in materia di incrociatori, cacciatorpediniere e sommergibili). La situazione italo-francese si sblocc\u00f2 nel 1931 con il raggiungimento di un complicato compromesso.\nQuanto al disarmo generale, venne istituita un'apposita commissione che lavor\u00f2 dal 1926 al 1930, che al termine degli studi convoc\u00f2 una conferenza a Ginevra, da tenersi il 2 febbraio 1932. Il governo francese di Pierre Laval propose la subordinazione degli armamenti alla nascita di un sistema di garanzie collettive facenti capo alla Societ\u00e0 delle Nazioni, ma il progetto si infranse contro l'opposizione del ministro degli esteri italiano Dino Grandi, che avrebbe accettato una riduzione degli armamenti a livelli identici per tutte le nazioni solamente se fosse stata ristabilita la \"cooperazione e la giustizia internazionale\", con riferimento al revisionismo balcanico che, tuttavia, la Francia non era disposta ad appoggiare. Alla conferenza prese parola anche il cancelliere tedesco Heinrich Br\u00fcning: dal momento che nessuno Stato aveva tenuto fede al disarmo dichiarato nella Carta della Societ\u00e0 delle Nazioni, egli chiese la fine dei vincoli di Versailles sugli armamenti tedeschi, fornendo in cambio garanzie unilaterali quali la rinuncia ad avanzare, per un certo numero d'anni, rivendicazioni territoriali.\nLa conferenza tergivers\u00f2 a lungo, con le potenze occidentali divise, e diede una risposta affermativa quando Hitler era gi\u00e0 diventato cancelliere (gennaio 1933). Il F\u00fchrer non ritir\u00f2 subito la delegazione tedesca, chiedendo invece a maggio una messa in pratica immediata del principio di parit\u00e0 dei diritti tedeschi in materia di armamenti (\"Gleichberechtigung\"). Era una mossa puramente provocatoria, impossibile da accogliere, e Hitler la sfrutt\u00f2 il 14 ottobre per legittimare il ritiro della delegazione e l'uscita della Germania dalla Societ\u00e0 delle Nazioni.\nL'influenza spagnola.\nLa prima guerra mondiale non fu l'origine dell'influenza spagnola, che non \u00e8 ben chiara, ma la vita a stretto contatto dei soldati al fronte contribu\u00ec ad accelerare la sua diffusione e ad accrescerne la mortalit\u00e0. Infettando circa cinquecento milioni di individui, principalmente soggetti adulti in salute, quest'influenza pandemica si diffuse in tutto il mondo, provocando, dal gennaio 1918 al dicembre 1920, dai venti ai cinquanta milioni di morti (circa il 3% della popolazione mondiale), diventando uno dei pi\u00f9 micidiali disastri naturali della storia umana. Alcuni tessuti recuperati dai corpi congelati delle vittime hanno permesso di riprodurre il virus per eseguire degli studi che hanno potuto chiarire il modo di uccidere del virus, vale a dire provocando una tempesta di citochine che generava a sua volta una risposta esagerata del sistema immunitario, pi\u00f9 debole nei bambini e nelle persone di et\u00e0 media, ma perfettamente funzionante in quelle adulte.\nI residuati bellici.\nLe aree dove si fronteggiarono le opposte trincee furono totalmente distrutte e rese inabitabili per gli ordigni inesplosi, le sostanze tossiche e i resti di cadaveri che impregnavano il suolo. Sul fronte occidentale questi territori, che, in origine si estendevano per pi\u00f9 di , furono espropriati dal governo francese, che cre\u00f2 la Zone Rouge (Zona Rossa) e ne proib\u00ec l'utilizzo, non essendo possibile una bonifica in tempi brevi."}
{"id": "11537", "revid": "1305772", "url": "https://it.wikipedia.org/wiki?curid=11537", "title": "IRIX", "text": "IRIX \u00e8 un sistema operativo Unix aderente alle specifiche System V con estensioni BSD per sistemi MIPS sviluppato da Silicon Graphics (SGI).\nStudiato per girare su stazioni di lavoro e \"server\" progettati e realizzati da SGI, utilizzati nell'ambito della grafica e dell'animazione di altissimo livello, IRIX vantava, come la gran parte dei sistemi Unix, un altissimo \"uptime\", e un \"file system\", l'XFS, tra i pi\u00f9 efficienti. XFS \u00e8 stato uno dei primi e pi\u00f9 avanzati \"file system\" con il supporto del \"journaling\".\nIn virt\u00f9 del tipico impiego per il quale le stazioni di lavoro su cui girava erano destinate, IRIX godeva di un supporto particolarmente solido per la grafica 3D, per il trattamento del video e per i trasferimenti di grossi blocchi di dati. IRIX fu uno dei primi sistemi Unix a offrire un'interfaccia grafica per l'ambiente \"desktop\". IRIX ha goduto molto a lungo del monopolio \"de facto\" sul mercato dell'animazione al computer e deteneva una posizione di rilievo nel mercato della visualizzazione scientifica proprio in virt\u00f9 delle notevoli prestazioni nella grafica 3D.\nOgni quadrimestre veniva distribuita una versione di aggiornamento. Venivano sviluppati due rami: un ramo di manutenzione che includeva esclusivamente correzioni al \"kernel\" originario e uno di sviluppo che, oltre alle correzioni, includeva anche nuove funzionalit\u00e0.\nLa fine di IRIX.\nL'ultima versione di IRIX \u00e8 stata la 6.5.\nIn un comunicato stampa del 6 settembre 2006 SGI ha annunciato l'abbandono della piattaforma MIPS/IRIX. La produzione \u00e8 terminata il 29 dicembre 2006 e gli ultimi ordini sono stati evasi entro marzo 2007. Il supporto \u00e8 stato garantito fino al 31 dicembre 2013.\nAttualmente le rimanenti linee SGI utilizzano Linux."}
{"id": "11538", "revid": "2730", "url": "https://it.wikipedia.org/wiki?curid=11538", "title": "Lussemburgo", "text": "Il Lussemburgo (), ufficialmente Granducato di Lussemburgo (; ; ), \u00e8 uno Stato dell'Unione europea senza affaccio sul mare, confinante con Germania, Francia e Belgio.\nMembro fondatore dell'Unione europea, della NATO, del Benelux e delle Nazioni Unite, la sua capitale, l'omonima citt\u00e0 di Lussemburgo, \u00e8 sede di numerose istituzioni e agenzie europee oltre a essere uno snodo finanziario di primaria importanza.\n\u00c8 l'unico granducato rimasto al mondo.\nStoria.\nL'anno 963 segna l'inizio della storia del Lussemburgo con uno scambio tra il conte Sigfrido di Lussemburgo e l'Abbazia di San Massimino a Treviri. Sui resti di un \"castellum\" romano sul Bock chiamato Lucilinburhuc (che significa \"piccolo castello\"), Sigfrido fa costruire un castello attorno al quale, nel corso dei secoli, si sviluppa una citt\u00e0-fortezza. Nel 1354 la contea del Lussemburgo viene elevata al rango di un ducato del Sacro Romano Impero. Con l'estinzione della dinastia dei Conti di Lussemburgo (1443) viene prima integrato nello Stato borgognone di Filippo il Buono e quindi passa agli Asburgo di Spagna, all'interno dei Paesi Bassi spagnoli, pur annessa temporaneamente da Luigi XIV nel 1684 al Regno di Francia.\nNel 1815, dopo il Congresso di Vienna, viene ricreato lo Stato del Lussemburgo, sebbene controllato dal regno dei Paesi Bassi, da cui si rende indipendente nel 1839, pur perdendo tuttavia parte del suo territorio in favore del Belgio (l'attuale Provincia del Lussemburgo); il Belgio era divenuto indipendente dai Paesi Bassi nel 1830, cos\u00ec rompendo la continuit\u00e0 territoriale, il che faceva del Lussemburgo un'exclave. Una grave situazione economica porta alla unione doganale con la Prussia e il Lussemburgo nel 1842 diventa indirettamente un membro della Zollverein, da cui uscir\u00e0 solo nel 1918. Nel 1890, il Granducato passa alla Casa di Nassau-Weilburg: Lussemburgo e Paesi Bassi avranno d'ora in poi sovrani diversi.\nDopo l'occupazione del Lussemburgo nella prima guerra mondiale, i negoziati del Trattato di Versailles nel 1918 confermano l'indipendenza del Paese. Nel maggio del 1940, la Germania nazista viola la neutralit\u00e0 del Lussemburgo e occupa il Granducato. Il regime nazista considerava il Lussemburgo come area tedesca (anche se i lussemburghesi erano contro il regime nazista). Il Paese, liberato dagli Alleati gi\u00e0 nel settembre del 1944, \u00e8 rioccupato dalle armate naziste nel corso della controffensiva delle Ardenne.\nNel 1944 il Paese aderisce al Benelux e nel 1948 \u00e8 uno dei membri fondatori del Trattato di Bruxelles. Nel 1952 la citt\u00e0 di Lussemburgo \u00e8 sede della Comunit\u00e0 Europea del Carbone e dell'Acciaio (CECA). L'appartenenza alla Comunit\u00e0 economica europea (CEE) \u00e8 il punto di partenza di un'espansione economica caratterizzata da una forte immigrazione. Nel 1985 la cittadina di Schengen acquisisce fama internazionale in virt\u00f9 dell'omonimo trattato che viene firmato da alcuni paesi europei, e che \u00e8 alla base della libera circolazione delle persone all'interno dell'Unione europea.\nGeografia.\nIl nord del Paese presenta colline e montagne basse, \u00e8 solcato da numerose valli ed \u00e8 compreso nel massiccio delle Ardenne, con la collina Kneiff come punto pi\u00f9 alto a 560 metri. Anche la zona meridionale del territorio \u00e8 collinare. I confini meridionali e orientali del Lussemburgo sono formati da fiumi, il pi\u00f9 grande dei quali \u00e8 la Mosella; da ricordare poi il Sauer, l'Alzette, l'Our. Il clima temperato, con inverni miti, favorisce lo sviluppo di boschi di caducifoglie.\nLa capitale, Lussemburgo, \u00e8 la citt\u00e0 pi\u00f9 grande dello Stato. Altre citt\u00e0 importanti sono Esch-sur-Alzette (denominata pi\u00f9 comunemente Esch), a sud-ovest della capitale, insieme a Differdange e Dudelange.\nL'Earth Overshoot Day, che indica a livello illustrativo il giorno nel quale l'umanit\u00e0 consuma interamente le risorse prodotte dal pianeta nell'intero anno, \u00e8 il 15 febbraio. Il Lussemburgo \u00e8 il Paese dell'UE il cui consumo supera di pi\u00f9 le capacit\u00e0 del pianeta.\nSociet\u00e0.\nRacchiuso tra Francia, Germania e Belgio, il Lussemburgo \u00e8 da sempre punto d'incontro tra le culture di questi tre paesi e oggi adotta quali ufficiali ben tre lingue: il lussemburghese, il francese e il tedesco.\nReligione.\nDal 1980 il governo non pu\u00f2, per legge, raccogliere statistiche sulla fede e pratica religiosa. Una stima del CIA World Factbook dell'anno 2000 stabiliva che l'87% dei lussemburghesi fosse cattolico, inclusa la famiglia granducale, mentre il rimanente 13% fosse costituito da musulmani, protestanti, cristiani ortodossi, ebrei, di altra religione o nessuna religione. Un'indagine del 2010 stima che i cristiani siano il 70,4%, i musulmani il 2,3%, i non affiliati il 26,8% e di altra religione lo 0,5% della popolazione.\nEtnicit\u00e0.\nLa popolazione immigrata in Lussemburgo crebbe durante tutto il XX secolo per via degli arrivi dal Belgio, dalla Francia, dall'Italia, dalla Germania e soprattutto dal Portogallo: nel 2013 ben 88.000 residenti nel Lussemburgo avevano la cittadinanza portoghese, saliti ad oltre 100.000 nel 2017. Nel 2013 la popolazione residente del Lussemburgo ammontava a 537.039 persone, il 44,5% delle quali straniere o di origine straniera; il maggiore gruppo etnico straniero era costituito dai portoghesi, che costituivano addirittura il 16,4% della popolazione totale del paese, seguito dai francesi (6,6%), dagli italiani (3,4%), dai belgi (3,3%) e dai tedeschi (2,3%). Un ulteriore 6,4% dei residenti proveniva da un altro Paese membro dell'Unione europea, mentre il restante 6,1% era extracomunitario.\nSin dall'inizio delle guerre jugoslave, cominciarono ad arrivare in Lussemburgo numerosi immigrati dalla Bosnia ed Erzegovina, dal Montenegro e dalla Serbia. Annualmente, oltre 10.000 nuovi immigrati arrivano in Lussemburgo, soprattutto da stati membri dell'UE, ma anche dall'Europa orientale. Nel 2000 gli immigrati nel piccolo Lussemburgo erano gi\u00e0 162.000, ovvero il 37% della popolazione totale, a cui si aggiungevano i circa 5.000 immigrati clandestini presenti illegalmente che venivano stimati nel 1999.\nComunit\u00e0 di immigrati per numero:\nLingue e dialetti.\nL'articolo 29 della Costituzione del Lussemburgo stabilisce che l'uso delle lingue in ambito amministrativo e giudiziario sia regolato dalla legge. La legge sull'uso delle lingue ha disposto che il lussemburghese sia la lingua nazionale. Il lussemburghese \u00e8 anche lingua ufficiale insieme al francese e al tedesco. Le tre lingue possono essere usate nelle amministrazioni e nei tribunali, mentre la lingua della legislazione rimane il francese.\nNella scuola primaria \u00e8 utilizzato il lussemburghese, sostituito nella scuola secondaria da francese e tedesco. Il lussemburghese rimane materia di corsi nelle scuole secondarie e all'universit\u00e0 ed \u00e8 la lingua usata dal Parlamento. I documenti e le comunicazioni pubbliche sono invece generalmente redatti in francese o lussemburghese e talvolta il tedesco \u00e8 usato come terza lingua.\nUno studio sociolinguistico, intitolato \"Baleine bis\", effettuato tra novembre e dicembre del 2004 su un campione di 1708 individui residenti in Lussemburgo, ha fatto luce sulle competenze linguistiche medie della popolazione del Granducato, stabilendo che il francese \u00e8 la lingua pi\u00f9 parlata (dal 99% degli intervistati), seguita, nell'ordine, da lussemburghese (82%), tedesco (81%), inglese (72%), italiano (34%), portoghese (28%), spagnolo (22%) e nederlandese fiammingo (13%).\nI documenti ufficiali (passaporto, comunicazioni governative, ecc.) sono generalmente scritti in francese. Il francese \u00e8 generalmente la lingua utilizzata per le comunicazioni scritte destinate al pubblico (segnali stradali, cartelloni pubblicitari...), talvolta col lussemburghese; \u00e8 anche la lingua pi\u00f9 utilizzata come lingua principale nelle aziende (56 %), seguita da lussemburghese (20 %), inglese (18 %) e tedesco (6 %).\nIl tedesco \u00e8 molto presente nella stampa, in concomitanza con il francese; \u00e8 comune per i giornali alternare articoli in francese e articoli in tedesco, senza traduzione.\nLe seguenti tabelle mostrano le statistiche sulle lingue parlate dai cittadini lussemburghesi:\nIn crescita \u00e8 la diffusione della lingua portoghese: secondo il censimento del 2011, il 16,08 % della popolazione del Paese \u00e8 di nazionalit\u00e0 portoghese e il 15,7 % parla il portoghese come lingua principale.\nEvoluzione demografica.\nCon 613.894 abitanti al 1\u00ba gennaio 2019, il Lussemburgo si conferma il secondo meno popoloso Stato membro dell'Unione europea dopo Malta (prima dell'ingresso nell'UE della piccola repubblica, il 1\u00ba maggio 2004, il Granducato di Lussemburgo era invece sempre stato il Paese meno popoloso della CEE/UE).\nProiezioni demografiche.\nLa seguente tabella illustra le stime dell'Eurostat sulla popolazione del Lussemburgo avendo come base di riferimento i dati del 2015:\nOrdinamento politico.\nIl Lussemburgo \u00e8 una monarchia costituzionale ereditaria di tipo monista. Il potere legislativo \u00e8 affidato ad un parlamento unicamerale costituito da 60 deputati, accanto al quale \u00e8 previsto un \"Conseil d'\u00c9tat\" con poteri consultivi. Al Governo spetta il potere esecutivo.\nLa Costituzione del Lussemburgo (in lussemburghese L\u00ebtzebuerger Konstitutioun; in francese Constitution du Luxembourg) \u00e8 del 17 ottobre 1868.\nSuddivisioni amministrative.\nDate le sue esigue dimensioni, paragonabili sia dal punto di vista territoriale che demografico a una provincia degli Stati confinanti, il Lussemburgo \u00e8 amministrativamente diviso unicamente in 102 comuni, dei quali 12 hanno lo \"status\" di citt\u00e0.\nI comuni sono raggruppati in dodici cantoni con finalit\u00e0 unicamente statistiche ed elettorali.\nEsercito del Lussemburgo.\nL'esercito del Lussemburgo \u00e8 un esercito regolare di stampo europeo. Capo dell'esercito \u00e8 il Granduca in persona che ricopre quindi anche il titolo di comandante delle forze armate lussemburghesi. Attualmente l'esercito del Lussemburgo conta circa soldati che possono giungere fino a pi\u00f9 di in caso di necessit\u00e0. Il suo esercito \u00e8 impegnato in molte missioni di pace soprattutto in Bosnia ed Afghanistan nell'ambito delle missioni internazionali dell'ONU e della NATO.\nIl 30 settembre 2015 la Camera dei deputati ha evocato l'idea di costruire il primo ospedale militare a Diekirch, progetto che sarebbe collegato all'inaugurazione di una stazione militare di comunicazione satellitare. In seguito alle richieste della NATO di aumentare il PIB in spese militare a livello di 2%, il ministro della Difesa lussemburghese ha reso noto che a partire del 2020 il Paese si \u00e8 impegnato a passare a un PIB di 0,6%, contro gli 0,4% attuali.\nIn seguito agli attentati del 13 novembre 2015 che hanno colpito Parigi il ministro della Difesa, Etienne Schneider ha riferito che il Paese mander\u00e0 delle truppe in Mali in rinforzo all'armata francese, schierata dal 2012 contro il terrorismo islamico nella regione.\nIstituzioni.\nUniversit\u00e0.\nIl Granducato di Lussemburgo, attualmente, dispone di una sola universit\u00e0: l'Universit\u00e0 del Lussemburgo, fondata il 12 agosto 2003.\nFestivit\u00e0 e ricorrenze nazionali.\nNote: il compleanno della Granduchessa Carlotta di Lussemburgo in effetti ricorre il 23 gennaio, ma per ragioni climatiche viene celebrato il 23 giugno.\nLa 3\u00aa Domenica dopo Pasqua si celebra il Muttergottesoktav (dal lussemburghese Madre di Dio) (o Octave Celebration): \u00e8 una delle maggiori celebrazioni religiose annuali in Lussemburgo. Si inizia appunto la 3\u00aa domenica dopo Pasqua e si chiude con la Processione dell'Ottava la 5\u00aa domenica dopo Pasqua. Onora la Madonna del Lussemburgo, Maria Mutter Jesu, Consolatrix Afflictorum, Patrona Civitatis et Patriae Luxemburgensis.\nEconomia.\nL'economia del Lussemburgo \u00e8 largamente basata sul settore bancario, sulla produzione dell'acciaio e sull'industria. Il Lussemburgo, infatti, pur essendo soprannominato \"Cuore verde d'Europa\" ha un'economia altamente industrializzata e ad alta intensit\u00e0 di esportazioni, che gode di un grado di prosperit\u00e0 senza pari tra le democrazie industrializzate.\nIl reddito pro capite dei lussemburghesi si attesta a dollari (nominali), il pi\u00f9 alto al mondo, mentre a parit\u00e0 di potere d'acquisto si aggira sui $, che colloca i lussemburghesi al secondo posto dietro agli abitanti del Qatar.\nL'economia lussemburghese \u00e8 basata prevalentemente sui servizi, che creano l'86% del PIL, mentre i contributi dell'industria e dell'agricoltura sono rispettivamente pari al 13,6% e 0,4%.\nIl settore agricolo, piccolo ma molto produttivo, \u00e8 altamente sovvenzionato, soprattutto da parte dell'Unione europea con la Politica agricola comune (PAC), cui si aggiungono alcuni contributi statali. Tale settore oggi impiega circa della forza lavoro. I prodotti di maggiore importanza sono il latte e la carne. Inoltre, i vigneti della Valle della Mosella producono ogni anno circa 15 milioni di litri di vino bianco secco, per la maggior parte consumato in Lussemburgo, ma in parte esportato in Germania, Francia e Belgio.\nLo sviluppo industriale in Lussemburgo ebbe una svolta storica nel 1876 con l'introduzione delle tecniche della metallurgia inglese. Da quel momento si \u00e8 sviluppato un ampio settore siderurgico che \u00e8 oggi il pi\u00f9 importante dell'industria lussemburghese.\nL'industria del ferro e dell'acciaio si trova prevalentemente lungo il confine francese. Tale industria occupa il 3,9% della forza lavoro, ossia il 22% degli occupati nell'industria, e produce l'1,8% del PIL. Inoltre, le esportazioni di acciaio costituiscono il 29% delle esportazioni di merci.\nTuttavia, negli ultimi decenni vi \u00e8 stato un relativo declino del settore siderurgico, compensato per\u00f2 dal forte sviluppo del Lussemburgo come piazza finanziaria.\nIl settore bancario \u00e8 il pi\u00f9 grande settore dell'economia lussemburghese. In particolare, il Paese si \u00e8 specializzato nei fondi di investimento transfrontalieri. Alla fine di marzo 2009, in Lussemburgo erano presenti 152 banche, con oltre dipendenti.\nLa stabilit\u00e0 politica, le buone infrastrutture, la vicinanza con i grandi Paesi europei, la presenza di personale qualificato e multilingue e la lunga tradizione di segreto bancario hanno contribuito alla crescita del settore finanziario.\nIl Lussemburgo sta investendo nel settore cinematografico, pi\u00f9 precisamente nel settore dei cortometraggi e coproduzioni. L'industria cinematografica lussemburghese ha ottenuto un premio Oscar per il cortometraggio franco-lussemburghese Mr Hublot a gennaio del 2014.\nCultura.\nLetteratura.\nNel XIX secolo si distinse Michel Rodange, autore del poema epico \"Renert\", basato sul modello dei racconti medievali del Roman de Renart, ma sviluppato in chiave culturale nazionale sul carattere e i valori del Lussemburgo.\nNel XX secolo si afferma la figura dello scrittore Hugo Gernsback (1884-1967): naturalizzato statunitense, coni\u00f2 il termine \"science fiction\" (fantascienza) e ide\u00f2 la prima rivista di fantascienza Amazing Stories, dal cui primo numero viene fatta risalire la nascita del genere fantascientifico: 10 marzo 1926.\nArte.\nIn campo artistico nel XX secolo spicca la figura del pittore Joseph Kutter; e ancora importante la figura dell'artista Michel Majerus, che fuse la pittura con l'arte digitale.\nPatrimoni dell'umanit\u00e0.\nUn sito del Lussemburgo \u00e8 stato iscritto nella Lista dei patrimoni dell'umanit\u00e0 dell'UNESCO: si tratta della Citt\u00e0 di Lussemburgo: i suoi vecchi quartieri e fortificazioni (1994)\nMusica.\nNel panorama musicale lussemburghese possiamo ricordare Camillo Felgen, Monique Melsen.\nScienza.\nIn campo scientifico ricordiamo il fisico franco-lussemburghese Gabriel Lippmann, Premio Nobel per la fisica, nel 1908, che diede un contributo al metodo per ottenere delle fotografie a colori.\nTurismo.\nNonostante le dimensioni ridotte, il Lussemburgo propone diverse attrazioni turistiche: dai vigneti della Mosella, alle case feudali del Medioevo attraverso i siti di controllo dell'acciaio. Tra queste vi sono le casematte del Bock e della Petrusse; si tratta di una rete di 17\u00a0km di tunnel sotterranei e pi\u00f9 di di rifugi anti-bombardamenti in piena citt\u00e0. Durante le due guerre mondiali sono serviti come rifugio per proteggere fino a persone in caso di raid aerei o bombardamenti.\nNel 1994 sono state iscritte dall'UNESCO nella lista del Patrimonio mondiale, tra l'altro insieme alla citt\u00e0 vecchia del Grund. Le gallerie che attirano ogni anno migliaia di turisti, sono una delle principali attrazioni della capitale. Da ricordare anche Mullerthal, caratterizzata da numerose colline formate da rocce di arenaria dalle forme sorprendenti con delle foreste incontaminate.\nLa citt\u00e0 di Lussemburgo \u00e8 l'unica citt\u00e0 ad essere stata designata due volte capitale europea della cultura, nel 1995 e nel 2007. Tra i musei d'arte va ricordato il Mudam, inaugurato il 1\u00ba luglio 2006 e progettato dal cinese Ieoh Ming Pei, famoso per aver creato la piramide in vetro del museo del Louvre di Parigi e la Villa Vauban rinnovata nel 2011 e circondata da un parco fiorito.\nSul territorio lussemburghese sono presenti 109 castelli medievali. Molti dei castelli del Granducato sono di propriet\u00e0 dello Stato e sono gestiti da associazioni private costituite da volontari. Il servizio dei siti nazionali e monumenti \u00e8 responsabile per il restauro e manutenzione dei castelli. I pi\u00f9 famosi sono certamente il castello di Vianden (situato in un piccolo villaggio nelle Ardenne, dove si pu\u00f2 inoltre prendere una seggiovia per ammirare il paesaggio), il castello di Beaufort, il castello di Clervaux e il castello di Bourscheid.\nA Bettembourg (Sud del Paese) \u00e8 situato il \"Parc Merveilleux\", uno zoo creato prevalentemente per i bambini, dove essi possono ammirare degli animali provenienti dai cinque continenti del pianeta.\nVerso met\u00e0 agosto, nel cuore della capitale lussemburghese, prende forma uno dei pi\u00f9 grandi Luna Park d'Europa, la Schueberfouer, per una durata di tre settimane.\nIl periodo migliore per visitare il Granducato \u00e8 d'estate: il 23 giugno si celebra la festa nazionale. Nelle strade della capitale e delle altre citt\u00e0 trovano spazio concerti e feste all'aria aperta. Tuttavia, anche la primavera \u00e8 un periodo adatto; il 9 aprile si tiene a Lussemburgo citt\u00e0 e a Nospelt la tradizionale Emaischen, un mercato all'aperto dove ogni commerciante vende uccelli in ceramica in cui tramite dei buchi si pu\u00f2 soffiare, creando dei versi simili a quelli degli uccelli.\nPer gli amanti della musica, a inizio luglio, viene organizzato a Roeser l'open air Festival Rock-a-field, dove si esibiscono band musicali di importanza internazionale. Il Festival dura tre giorni.\nCitt\u00e0 interessanti da visitare:\nAltre attrattive turistiche sono il Castello di Berg, sede ufficiale dei Granduchi del Lussemburgo, e il celebre Ponte della Granduchessa Carlotta, terminato nel 1966 e costruito in onore della Granduchessa Carlotta di Lussemburgo; si tratta del principale ponte lussemburghese e di un fondamentale crocevia cittadino.\nCollegamenti e viabilit\u00e0.\nIl Lussemburgo, trovandosi al centro dell'Europa tra Francia, Belgio e Germania, ha sviluppato un'ottima rete ferroviaria e stradale. Molte sono le autostrade e ottimi sono i collegamenti ferroviari, tra cui il TGV francese che collega Lussemburgo con Parigi in due ore e cinque minuti.\nNel Granducato \u00e8 presente anche un aeroporto internazionale, ubicato nel comune di Findel, a 6\u00a0km dal centro della capitale.\nDal 1\u00ba marzo 2020 il Lussemburgo offre il trasporto pubblico gratuito per tutti sull'intera rete nazionale per ridurre l'inquinamento dovuto alla circolazione degli autoveicoli: \u00e8 il primo Paese al mondo a prendere tale provvedimento.\nSport.\nCiclismo.\nLo sport pi\u00f9 praticato \u00e8 il ciclismo. Il Lussemburgo ha dato i natali a molti grandi campioni di questo sport, a cominciare da Fran\u00e7ois Faber (vincitore del Tour de France 1909), Nicolas Frantz (doppio vincitore del Tour de France 1927 e 1928), Charly Gaul (vincitore del Tour de France 1958, del Giro d'Italia 1956 e 1959), Kim Kirchen, i fratelli Fr\u00e4nk (vincitore del Giro di Svizzera 2010) e Andy Schleck (vincitore del Tour de France 2010) fino a Bob Jungels, vincitore della classifica giovani al Giro d'Italia 2016 e al Giro d'Italia 2017, nonch\u00e9 vincitore della Liegi-Bastogne-Liegi nel 2018.\nFra le donne, la ciclista pi\u00f9 famosa \u00e8 stata Elsy Jacobs, prima campionessa del mondo della storia della manifestazione femminile a Reims nel 1958.\nAtletica.\nNell'atletica eccelse Joseph Barthel, vincitore della medaglia d'oro alle Olimpiadi di Helsinki del 1952, dove trionf\u00f2 nei 1500 metri piani: fu il primo oro olimpico per il Lussemburgo.\nSci alpino.\nNello sci alpino va ricordato Marc Girardelli, austriaco, ma naturalizzato lussemburghese, sciatore polivalente vincitore di cinque Coppe del Mondo generali di sci alpino.\nTennis.\nNel tennis si \u00e8 messo in luce Gilles M\u00fcller, della cittadina di Schifflange, capace di raggiungere i quarti di finale agli US Open 2008.\nCalcio.\nAnche il calcio \u00e8 molto popolare in Lussemburgo. Da notare il netto miglioramento della Nazionale di calcio lussemburghese, che a settembre 2018 occupa nel ranking FIFA l'82\u00ba posto, ovvero il migliore ottenuto finora dai \"Roud Leiwen\".\nIl massimo campionato di calcio \u00e8 la Division Nationale (BGL Ligue), composta da 14 squadre. Sebbene il livello del campionato sia semi-amatoriale, negli ultimi 8 anni i club lussemburghesi sono anch'essi in netto miglioramento sulla scena europea, con esempi come l'FC Progr\u00e8s Niedercorn, che durante i preliminari d'Europa League 2017-2018 \u00e8 riuscito a eliminare gli scozzesi dei con un punteggio complessivo di 2-1, oppure l'F91 Dudelange, che \u00e8 diventato nella stagione 2018-2019 il primo club lussemburghese ad essersi qualificato per l'Europa League, eliminando i kosovari del , i campioni in carica polacchi del e i campioni in carica romeni del .\nGiochi olimpici.\nLa prima medaglia d'oro ai Giochi olimpici fu vinta nell'atletica leggera da Joseph Barthel, ad Helsinki 1952.\nPrima medaglia olimpica per il Lussemburgo fu la medaglia d'argento nel sollevamento pesi vinta da Joseph Alzin, ad Anversa 1920.\nAltri avvenimenti sportivi.\nIl Lussemburgo partecipa ai Giochi dei piccoli stati d'Europa e ne ha ospitato due edizioni (nel 1995 e nel 2013).\nGastronomia.\nLa cucina lussemburghese \u00e8 in parte influenzata dalla cucina tedesca e francese, e per certi aspetti anche da quella italiana. Il piatto tipico, in genere, si basa sulla carne di maiale con aggiunta delle fave.\nCuriosit\u00e0.\nTra la fine del XIX e l'inizio del XX secolo si afferm\u00f2 in Lussemburgo la figura di John Gr\u00fcn (1868-1912), da alcuni ritenuto in quel periodo l'uomo pi\u00f9 forte del mondo."}
{"id": "11543", "revid": "120869617", "url": "https://it.wikipedia.org/wiki?curid=11543", "title": "Bandiera del Lussemburgo", "text": "La bandiera del Lussemburgo (in lussemburghese \"F\u00e4ndel vu L\u00ebtzebuerg\", in tedesco \"Flagge Luxemburgs\", in francese \"Drapeau du Luxembourg\") consiste in tre strisce orizzontali di eguale lunghezza, dall'alto in basso rispettivamente di colore rosso, bianco azzurro \"medio\"; la bandiera \u00e8 di forma rettangolare, con proporzioni di 3:5 o di 1:2.\nIl tricolore lussemburghese fu adottato tra il 1845 e il 1848 anche se l'adozione ufficiale avvenne solo il 23 giugno 1972, e trae i suoi colori dall'antico stemma del Lussemburgo, raffigurante un leone rosso con cinque bande azzurre e cinque bianche che lo fasciano; il vessillo ha una certa somiglianza, non voluta, con la bandiera dei Paesi Bassi, distinguendosi da essa per la tonalit\u00e0 dell'azzurro e per il fatto di avere una maggiore lunghezza.\nStoria.\nLa prima bandiera lussemburghese fu adottata nel 1830, durante gli eventi della cosiddetta \"Rivoluzione belga\" che portarono poi nel 1839 alla separazione del Granducato del Lussemburgo dal Regno Unito dei Paesi Bassi (pur mantenendo l'unione personale delle due corone in capo alla Casa d'Orange-Nassau): la bandiera riprendeva i colori dello stemma lussemburghese (a sua volta risalente al 1288), ovvero rosso, bianco e blu cobalto; questa prima insegna divenne poi stabile nel giugno del 1845, quando una circolare del governatore Ignace de la Fontaine, rappresentante del re e granduca Guglielmo II, prescrisse a tutti i sindaci e capi distretto del granducato di considerare come vessillo ufficiale il tricolore rettangolare a bande orizzontali rosso, bianco e blu, che di fatto risultava indistinguibile dalla bandiera olandese del periodo. La proclamazione di una piena indipendenza del Lussemburgo dai Paesi Bassi nel 1867 non comport\u00f2 alcuna modifica allo stato vessillologico del Paese.\nIl tricolore lussemburghese rimase non ufficialmente in uso per pi\u00f9 di un secolo, visto che una legge che ne prescrivesse formalmente le caratteristiche non si ebbe prima del 23 giugno 1972. Un emendamento alla legge del 1972 approvato il 27 luglio 1993, onde meglio differenziare il vessillo lussemburghese da quello olandese, stabil\u00ec una proporzione di 3:5 (quella pi\u00f9 usata) o di 1:2 (pi\u00f9 raramente in uso) al posto della precedente proporzione di 2:3 e prescrisse una tonalit\u00e0 pi\u00f9 chiara per la striscia inferiore, ora risultante in una gradazione di azzurro (Pantone 299 c); lo stesso emendamento fiss\u00f2 la tonalit\u00e0 della striscia rossa in Pantone 032c.\nInsegna navale.\nLa legge sulla bandiera del giugno 1972 conteneva alcune indicazioni grafiche, esemplificative e prive di valore legale, per una specifica insegna per i battelli lussemburghesi in navigazione sulla rete di canali fluviali del Paese (in particolare quelle del fiume Mosella) e in generale per le imbarcazioni registrate nel paese, onde renderne pi\u00f9 semplice la distinzione a distanza da quella olandese: la nuova insegna navale era derivata direttamente dallo stemma nazionale, e consisteva in un rettangolo di proporzione 5:7 diviso in dieci strisce orizzontali alternativamente bianche e blu, sormontate da un leone rampante rosso con artigli e una corona color oro, orientato verso l'asta. La legge del 9 novembre 1990, istitutiva del registro navale lussemburghese, rese poi ufficiale tale insegna; l'emendamento del luglio 1993 intervenne anche sull'insegna navale, stabilendo un disegno pi\u00f9 semplice per il leone e, come per la bandiera nazionale, cambiando la gradazione delle strisce blu in azzurro Pantone 299 c. \nUna versione quadrata dell'insegna navale, recante sul verso, al posto del leone, il monogramma personale del granduca, \u00e8 in uso a partire dal 15 febbraio 1982 come bandiera militare per le unit\u00e0 dell'esercito lussemburghese; bench\u00e9 il Lussemburgo non disponga di una aeronautica militare, per questioni politiche gli aerei AWACS della NATO registrati nel granducato portano una coccarda lussemburghese, consistente in una versione circolare dell'insegna navale.\nLa bandiera con il leone rosso raccolse una notevole popolarit\u00e0 tra i lussemburghesi, tanto che venne esposta anche in occasione di manifestazioni sportive o culturali; nel luglio del 2007 il deputato lussemburghese Michel Wolter del Partito Popolare Cristiano Sociale avanz\u00f2 una proposta legislativa per adottare l'insegna navale come bandiera nazionale lussemburghese, ma l'atto non ebbe seguito e cadde nel vuoto."}
{"id": "11545", "revid": "2153148", "url": "https://it.wikipedia.org/wiki?curid=11545", "title": "Megabyte", "text": "Il megabyte \u00e8 un'unit\u00e0 di misura dell'informazione o della quantit\u00e0 di dati e fa parte dei vari multipli del byte. Il termine deriva dalla unione del prefisso SI mega con byte, il prefisso mega trae origine dalla parola greca \u03bc\u03ad\u03b3\u03b1\u03c2 che significa grande.\nIl simbolo del megabyte \u00e8 MB; questo, oltre a essere spesso impropriamente considerato solo un'abbreviazione (il simbolo \u00e8 unico, mentre le abbreviazioni possono essere pi\u00f9 di una causando ambiguit\u00e0), \u00e8 anche, a volte, confuso con il simbolo Mb che invece indica i megabit, ossia i milioni di bit.\nIl discorso fatto sopra pu\u00f2 essere esteso a molti degli altri simboli dei multipli del byte, il cui uso improprio \u00e8 spesso causa di molti fraintendimenti soprattutto fra i meno esperti.\nValori del megabyte.\nA causa delle imprecisioni nell'uso dei prefissi SI come kilo, mega, ecc., il megabyte pu\u00f2 indicare ben 3 diverse quantit\u00e0 di byte:\nPer risolvere queste contraddizioni, si sono fatti parecchi tentativi, finch\u00e9 nel dicembre 1998 la Commissione Elettrotecnica Internazionale (IEC) ha ridefinito byte come mebibyte.\nSi veda la voce sui prefissi binari per maggiori informazioni.\nUso pratico del megabyte.\nLa capacit\u00e0 dei dispositivi hardware come gli hard disk non viene pi\u00f9 misurata in megabyte, ma vista l'odierna capienza si ricorre al gigabyte o al terabyte.\nTuttavia, rimangono praticamente invariate le scelte dei produttori (in particolare in Giappone) riguardo agli hard disk, per cui la capacit\u00e0 viene espressa ricorrendo alle unit\u00e0 metriche anzich\u00e9 utilizzare (come fanno i produttori di memorie RAM) le ambigue unit\u00e0 binarie.\nIl megabyte \u00e8 comunque ancora molto utilizzato per esprimere le dimensioni dei file memorizzati nei PC.\nUn altro utilizzo diffuso \u00e8 la misura della velocit\u00e0 di connessione o flusso dati, espressa in MB/s (da non confondere con Mb/s)."}
{"id": "11547", "revid": "919135", "url": "https://it.wikipedia.org/wiki?curid=11547", "title": "Schema (matematica)", "text": "In matematica uno schema \u00e8 un concetto importante che connette i campi della geometria algebrica, dell'algebra commutativa e della teoria dei numeri. Gli schemi sono stati introdotti da Alexander Grothendieck per generalizzare il concetto di variet\u00e0 algebrica e taluni li considerano l'oggetto di base per lo studio della geometria algebrica moderna. Tecnicamente uno schema \u00e8 uno spazio topologico insieme a degli anelli commutativi per ognuno dei suoi aperti, che scaturisce dall'\"incollamento\" di spettri (spazi di ideali primi) di anelli commutativi.\nStoria e motivazioni.\nI matematici della Scuola italiana di geometria algebrica hanno spesso usato un concetto abbastanza impreciso di \"punto generico\" dando degli enunciati sulle variet\u00e0 algebriche. Ci\u00f2 che \u00e8 vero per un punto generico \u00e8 vero per ogni punto della variet\u00e0, tranne un piccolo numero di punti speciali. Negli anni venti Emmy Noether ha suggerito per la prima volta un modo per chiarificare il concetto: cominciamo con l'anello delle coordinate della variet\u00e0 (l'anello di tutte le funzioni polinomiali definite sulla variet\u00e0); gli ideali massimali di questo anello corrispondono ai punti ordinari della variet\u00e0 (sotto opportune ipotesi) e gli ideali primi non massimali corrispondono ai vari punti generici. Prendendo tutti gli ideali primi si ottiene una collezione di punti ordinari e generici. Noether non continu\u00f2 il suo approccio.\nNegli anni trenta Wolfgang Krull cambi\u00f2 la situazione e prese un passo decisivo: si prenda \"qualsiasi\" anello commutativo, si consideri l'insieme dei suoi ideali primi e lo si trasformi in uno spazio topologico introducendo la topologia di Zariski e si studi la geometria algebrica con questi oggetti piuttosto generici. Altri non capirono il senso del ragionamento di Krull ed egli lo abbandon\u00f2.\nAndr\u00e9 Weil era specialmente interessato alla geometria algebrica sui campi finiti ed altri anelli. Negli anni quaranta egli ritorn\u00f2 all'approccio con gli ideali primi; infatti egli aveva bisogno di una \"variet\u00e0 astratta\" (al di fuori di uno spazio proiettivo) per motivi di fondazione, soprattutto per la formulazione in maniera algebrica della variet\u00e0 jacobiana. Nel libro fondamentale di Weil i punti generici sono presi prendendo elementi di un campo algebricamente chiuso, chiamato \"dominio fondamentale\".\nAll'incirca nel 1942 Oscar Zariski ha definito uno \"spazio di Zariski\" astratto dal campo di funzioni di una variet\u00e0 algebrica, per i bisogni della geometria birazionale: \u00e8 come il limite diretto di variet\u00e0 ordinarie (con lo scoppiamento) e la costruzione, che ricalcava la teoria locale, usava anelli di valutazione discreta come punti.\nNegli anni cinquanta Jean-Pierre Serre, Claude Chevalley e Masayoshi Nagata, motivati dalla congettura di Weil che lega la teoria dei numeri e la geometria algebrica, seguirono un approccio simile usando ideali primi come punti. Secondo Pierre Cartier la parola \"schema\" fu usata la prima volta nel Seminario Chevalley del 1956, nel quale Chevalley seguiva le idee di Zariski e fu Martineau che propose a Serre di spostarsi sullo spettro di un anello.\nPoi Alexander Grothendieck diede la definizione decisiva. Egli definisce lo spettro di un anello commutativo come insieme degli ideali primi con la topologia di Zariski, ma lo arricchisce di un fascio di anelli: ad ogni aperto di Zariski associa un anello di funzioni, pensate come funzioni polinomiali sull'aperto. Questi oggetti sono gli \"schemi affini\"; uno schema in generale si ottiene incollando degli schemi affini, analogamente al fatto che le variet\u00e0 proiettive si ottengono incollando variet\u00e0 affini.\nCfr. anche l'articolo spettro di un anello per una motivazione del fatto che \"i punti sono gli ideali primi\".\nLa generalit\u00e0 del concetto di schema fu inizialmente criticata: certi schemi sono ben lontani dall'avere un'interpretazione geometrica. Grothendieck e Jean Dieudonn\u00e9 studiarono la categoria di tutti gli schemi e Pierre Deligne studente di Grothendieck scrisse pi\u00f9 tardi che gli schemi bizzarri rendono la categoria pi\u00f9 bella.\nL'evoluzione del concetto di schema non fu la fine della strada; ma le successive definizioni di spazio algebrico e stack algebrico da parte di Michael Artin per l'utilizzo nei problemi sugli spazi dei moduli sono di ristretta applicazione tecnica.\nDefinizioni.\nUno schema \"X\" \u00e8 uno spazio localmente anellato con un ricoprimento di aperti \"U\"\"i\" tali che la restrizione del fascio \"O\"\"X\" ad ogni aperto \"U\"\"i\" \u00e8 isomorfo a Spec \"A\"\"i\" in quanto spazi localmente anellati, ove \"A\"\"i\" \u00e8 un anello commutativo.\nSchemi isomorfi a Spec(\"A\") con \"A\" anello commutativo, si chiamano schemi affini. Si pu\u00f2 pensare allo schema come coperto da \"mappe coordinate\" di schemi affini, cio\u00e8 come un \"oggetto geometrico\" che \u00e8 \"localmente\" (per la topogia di Zariski) uno schema affine.\nCategoria degli schemi.\nGli schemi formano una categoria se si prende come morfismi i morfismi di spazi localmente anellati.\nI morfismi da uno schema in uno schema affine sono completamente spiegabili grazie alla seguente coppia di funtori aggiunti: Per ogni schema \"X\" ed ogni anello commutativo \"A\" abbiamo la seguente equivalenza naturale:\nPoich\u00e9 Z \u00e8 un oggetto iniziale nella categoria degli anelli, la categoria degli schemi ha Spec(Z) come oggetto finale.\nLa categoria degli schemi ha prodotti finiti, ma bisogna essere attenti: lo spazio topologico sottostante il prodotto di schemi (\"X\",\"O\"\"X\") e (\"Y\",\"O\"\"Y\") non \u00e8 in generale il prodotto topologico degli spazi sottostanti. Prendiamo Spec(Z[\"X\",\"Y\"]) per esempio. Z[\"X\",\"Y\"] \u00e8 il coprodotto nella categoria degli anelli commutativi di Z[\"X\"] e Z[\"Y\"], dunque Spec(Z[\"X\",\"Y\"]) \u00e8 il prodotto di Spec(Z[\"X\"]) e Spec(Z[\"Y\"]) nella categoria degli schemi affini (e l'inclusione nella categoria degli schemi rispetta il prodotto). Ma tutti gli insiemi chiusi propri di Spec(Z[\"X\"]) sono finiti, mentre Spec(Z[\"X\",\"Y\"]) ha molti insiemi chiusi V generati da un polinomio irriducibile P(\"X\", \"Y\") di grado superiore a uno: questi non derivano in alcun modo dai due fattori (l'insieme degli ideali primi non \u00e8 nemmeno il prodotto cartesiano).\nTipi di schemi.\nLa maggior parte degli schemi che si incontrano nella pratica sono almeno localmente noetheriani.\n\"O\"\"X\" moduli.\nCome lo studio degli \"A\"-moduli \u00e8 importante per lo studio dell'anello \"A\", cos\u00ec lo studio degli \"OX\"-moduli \u00e8 importante per nello studio di uno schema \"X\" con fascio strutturale \"OX\" (vedere spazio localmente anellato per la definizione di \"OX\"-modulo). La categoria degli \"OX\"-moduli \u00e8 abeliana. Svolgono un ruolo di particolare importanza i fasci coerenti che nascono da moduli finitamente generati sugli aperti affini dello schema. I fasci coerenti sono anch'essi una categoria abeliana."}
{"id": "11550", "revid": "1987609", "url": "https://it.wikipedia.org/wiki?curid=11550", "title": "Braunschweig", "text": "Braunschweig (in tedesco , in basso tedesco: \"Brunswiek\"; in inglese e francese: \"Brunswick\", forma usata anche in italiano; in lingua latina \"Brunsviga\") \u00e8 una citt\u00e0 extracircondariale tedesca di abitanti, situata nel Land della Bassa Sassonia. \u00c8 la seconda citt\u00e0 della regione dopo la capitale Hannover.\nGeografia fisica.\nSi trova a nord della catena montuosa dello Harz, sulle rive dell'Oker, fiume navigabile che consente di raggiungere il mare del Nord tramite i fiumi Aller e Weser.\nA nord di Braunschweig passa il Mittellandkanal, su cui Braunschweig ha un proprio porto fluviale.\nStoria.\nLa frequentazione del territorio di Braunschweig \u00e8 attestata gi\u00e0 in antichit\u00e0. Prove di una prima frequentazione risalgono gi\u00e0 all'epoca del Bronzo, ma un primo insediamento \u00e8 documentabile solo a partire dal 500 d.C. ad opera dei Sassoni.\nLa prima menzione di Braunschweig si ha nelle \"Braunschweigische Reimchronik\", che fanno risalire la fondazione della citt\u00e0 a circa l'861, quando si ricorda la costituzione di un villaggio ad opera del conte Bruno, figlio di Liudolfo duca di Sassonia, sul fiume Oker (da cui il nome latino \"Brunsviga\" = vicus (villaggio) di Bruno).\nLa citt\u00e0 assunse solo a partire dal XIII secolo un ruolo fondamentale nella regione, quando Enrico il Leone, cugino dell'imperatore Federico Barbarossa, ne fece la sua residenza principale. Proprio ad Enrico si deve la costituzione del ducato di Brunswick-L\u00fcneburg, di cui la citt\u00e0 rappresentava il principale centro di potere. Braunschweig si afferm\u00f2 nel Medioevo come importante centro commerciale nazionale ed internazionale, infatti, fra il 1259 e il 1490 la citt\u00e0 divenne membro della Lega Anseatica.\nIl ducato, sotto la famiglia dei Welfen, si mantenne indipendente ed autonomo fino al 1918, quando venne sciolto ed inglobato nella neonata repubblica tedesca.\nDurante la seconda guerra mondiale, Braunschweig fu sede del Quartier Generale subregionale (\"Untergebiet Hauptquartier\") del Distretto Militare (\"Wehrkreis\") XI. Inoltre era sede della 31\u00aa Divisione di Fanteria che prese parte alle varie fasi di invasione nazifasciste della Polonia, della Francia e della Russia. Il 15 Ottobre 1944 la citt\u00e0 fu l'obiettivo di un attacco aereo anglo-inglese. Dal raid aereo ne scatur\u00ec un devastante incendio che distrusse la maggior parte del centro storico.\nMonumenti e luoghi d'interesse.\nIl centro storico, che ha subito gravi danni durante i bombardamenti della seconda guerra mondiale, \u00e8 stato in parte ricostruito; presenta tuttora edifici interessanti sotto il profilo storico e artistico.\nCultura.\nMusei e gallerie.\nBraunschweig ha diversi musei con ricche collezioni artistiche e naturalistiche.\nSono presenti anche altri musei, tra cui quello sulla fotografia (\"Museum f\u00fcr Photographie\"), il Museo Ebraico (\"J\u00fcdisches Museum\"), il Museo per la tecnologia agricola \"Gut Steinhof\" e il \"Gerst\u00e4cker-Museum\".\nMusica.\nIl \"Braunschweig Classix Festival\" era un annuale festival musicale. \u00c8 il pi\u00f9 grande promotore di musica classica nella regione e il festival di maggiore importanza in Bassa Sassonia.\nInoltre ha qui luogo la pi\u00f9 importante competizione mondiale di b-boying (break dance), il Battle of the Year che riunisce ogni anno nella Volkswagenhalle migliaia di appassionati da tutto il mondo.\nEconomia.\nBraunschweig era ed \u00e8 un'importante zona industriale. A fianco dell'industria automobilistica (Volkswagen) vi si trovano in particolare l'Universit\u00e0 tecnica di Braunschweig (\"Technische Universit\u00e4t\"), gli enti federali per la metrologia (\"Physikalisch-Technische Bundesanstalt\"), per la ricerca agricola (\"Bundesforschungsanstalt f\u00fcr Landwirtschaft\"), per la biologia in agricoltura e foreste (\"Biologische Bundesanstalt f\u00fcr Land- und Forstwirtschaft\"), la societ\u00e0 per la ricerca biotecnologica (\"Gesellschaft f\u00fcr Biotechnologische Forschung\"), per la ricerca aerospaziale (\"Deutsches Zentrum f\u00fcr Luft- und Raumfahrt\") nonch\u00e9 altri importanti centri di ricerca e imprese (MAN SE, Siemens, Intel).\nInoltre la citt\u00e0 si distingue per la presenza di tre aziende di strumenti musicali: la Wilhelm Schimmel Pianofortefabrik e la Grotrian-Steinweg GmbH producono pianoforti, mentre la Sandberg Guitars produce bassi elettrici e chitarre elettriche. A Braunschweig \u00e8 presente una delle pi\u00f9 antiche liuterie di violino dell'intera Germania, fondata nel 1844 dalla famiglia Rautmann.\nA Braunschweig hanno inoltre sede la famosa catena di abbigliamento New Yorker e la casa editrice Vieweg.\nLa citt\u00e0 fu sede storica anche di importanti aziende per la produzione di macchine per molini meccanici e per la lavorazione del grano e dei mangimi (MIAG).\nDall'8 aprile all'11 ottobre 1942 il sobborgo di Fallersleben, situato a nord-est della citt\u00e0, ospit\u00f2 il campo di lavoro forzato Arbeitsdorf destinato alla produzione di automobili.\nInfrastrutture e trasporti.\nAuto.\nDue maggiori autostrade servono Braunschweig, la A2 (Berlino\u2014Hannover\u2014Dortmund) e la A39 (Salzgitter\u2014Wolfsburg). Le strade cittadine solo in generale ampie, dato che sono state costruite dopo la Seconda guerra mondiale per permettere l'uso delle auto.\nBicicletta.\nL'uso delle biciclette \u00e8 molto comune grazie alla presenza di piste ciclabili in tutta la citt\u00e0. Notevole \u00e8 il \"Ringgleis\", un percorso semicircolare che abbraccia il centro storico, ricavato dal percorso di una ferrovia merci dismessa. Lungo il percorso si trovano aree verdi, punti di ristoro, attrezzature sportive e tavole informative sulla storia della citt\u00e0.\nTreno.\nBraunschweig si trova all'incrocio di due linee delle principali linee ferroviarie tedesche, la Francoforte-Berlino e la Dresda-Magdeburgo-Hannover-Brema. La Deutsche Bahn serve la citt\u00e0 con treni locali, intercity e ICE, con frequenti fermate alla Braunschweig Hauptbahnhof e nella stazione secondaria di Gliesmarode.\nTram e bus.\nA Braunschweig \u00e8 presente una rete tranviaria composta di cinque linee. La societ\u00e0 che gestisce il trasporto pubblico urbano \u00e8 la \"Braunschweiger Verkehrs-AG\".\nNella citt\u00e0 ha sede la storica ditta B\u00fcssing, all'avanguardia nella produzione di pullman e autobus.\nAeroporto.\nL'Aeroporto di Braunschweig (BWE / EDVE) si trova a nord della citt\u00e0 (coordinate: ). Non \u00e8 servito da voli di linea, ma viene usato per voli charter turistici e per voli amatoriali, anche ultraleggeri.\nSport.\nSono presenti societ\u00e0 sportive in diversi sport:\nAmministrazione.\nGemellaggi.\nBraunschweig \u00e8 gemellata con le seguenti citt\u00e0:"}
{"id": "11557", "revid": "120188144", "url": "https://it.wikipedia.org/wiki?curid=11557", "title": "Radiotelescopio", "text": "Un radiotelescopio \u00e8 un telescopio che, a differenza di quelli classici che osservano la luce visibile, \u00e8 specializzato nel rilevare onde radio emesse dalle varie radiosorgenti sparse per l'Universo, generalmente grazie ad una grande antenna parabolica, o pi\u00f9 antenne collegate. Il campo dell'astronomia che si occupa della banda radio \u00e8 detto, appunto, radioastronomia.\nDescrizione.\nIl pi\u00f9 grande radiotelescopio del mondo \u00e8 il Radiotelescopio Fast in Cina, con un diametro di mezzo chilometro, quanto trenta campi di calcio, supera il Radiotelescopio Arecibo (300 m) in Porto Rico.\nIl pi\u00f9 grande radiotelescopio europeo \u00e8 il Radiotelescopio Effelsberg, situato nei pressi di Bad M\u00fcnstereifel in Germania. \u00c8 costituito da un grande paraboloide di 100 m di diametro ed \u00e8 uno dei due pi\u00f9 grandi radiotelescopi orientabili del mondo (di poco pi\u00f9 piccolo del Radiotelescopio di Green Bank in Virginia). Il radiotelescopio Effelsberg pu\u00f2 essere ruotato di 360 gradi tramite una rotaia circolare di di diametro. Il peso totale della struttura \u00e8 di . In appena 12 minuti il telescopio pu\u00f2 girare di 360\u00b0 orizzontalmente e la parabola pu\u00f2 essere inclinata in circa 5 minuti e mezzo. In tal modo \u00e8 possibile osservare l'intero cielo sopra l'orizzonte.\nL'area della parabola, di circa , \u00e8 importante per la rivelazione di segnali radio estremamente deboli, mentre il grande diametro permette di ottenere un alto potere risolutivo, ossia la pi\u00f9 piccola distanza in cielo alla quale due oggetti diversi possono ancora vedersi separati. Alla lunghezza d'onda di questa risoluzione \u00e8 di 35 secondi d'arco, che \u00e8 2 volte pi\u00f9 alta di quella dell'occhio umano nel visibile. Pu\u00f2 essere impiegato per osservare radio emissione da oggetti nel cielo nell'intervallo di lunghezze d'onda da fino a . Il telescopio Effelsberg \u00e8 in funzione dal 1972 ed \u00e8 gestito dal Max-Planck-Institut f\u00fcr Radioastronomie.\nIl metodo interferometrico.\nNel 1974 Martin Ryle e Antony Hewish dell'Universit\u00e0 di Cambridge hanno ricevuto il premio Nobel per aver inventato l'interferometria radioastronomica, che utilizza una combinazione di numerosi radiotelescopi, i quali possono essere usati come un'unica antenna \"virtuale\" pi\u00f9 grande. Al giorno d'oggi, quasi tutti i radiotelescopi utilizzano la tecnica interferometrica. Il pi\u00f9 grande raggruppamento di radiotelescopi \u00e8 il Very Large Array (VLA) a Socorro (Nuovo Messico), USA. Nel 2008 il telescopio ALMA in Cile dovrebbe strappargli il primato. In Italia ci sono due radiotelescopi medi, a Medicina in Emilia-Romagna e Noto in Sicilia, entrambi singole parabole con un diametro di 32\u00a0m. A Medicina si trova anche un radiotelescopio pi\u00f9 grande, una serie di archi di parabola disposte lungo due bracci della lunghezza di 560 e 625\u00a0m. Un terzo radiotelescopio inaugurato ed entrato in operativit\u00e0 nel 2013 \u00e8 il Sardinia Radio Telescope costituito da una singola parabola con un diametro di 64\u00a0m.\nLa grandezza tipica di un radiotelescopio a parabola \u00e8 di 25\u00a0m. Dozzine di tali radiotelescopi sono sparsi per il mondo.\nIl grande diametro di questi telescopi \u00e8 necessario perch\u00e9 le emissioni radio in arrivo dai corpi celesti sono debolissime. Tali grandi dimensioni pongono alcuni problemi costruttivi per la struttura che li sostiene, perch\u00e9 essa \u00e8 necessariamente molto pesante ma deve comunque essere orientata e ruotata verso qualunque parte del cielo. Arecibo \u00e8 cos\u00ec grande che la parabola \u00e8 ancorata al suolo e inamovibile. A muoversi \u00e8 invece il ricevitore sospeso al suo centro, ma il suo limitato arco di movimento limita le osservazioni possibili ad Arecibo ad una fascia relativamente stretta attorno all'equatore celeste.\nLa costruzione delle antenne \u00e8 invece meno difficile di quanto possa sembrare, perch\u00e9 come ogni telescopio la loro superficie pu\u00f2 permettersi di contenere errori non pi\u00f9 grandi di una piccola frazione della lunghezza d'onda osservata. Mentre per i telescopi ottici questo comporta precisioni elevatissime (milionesimi di millimetro), per i radiotelescopi errori di interi millimetri sono a volte accettabili. Alcuni, come Arecibo, sono addirittura fittamente forati per ridurne il peso: finch\u00e9 i fori sono molto pi\u00f9 piccoli della lunghezza d'onda osservata, l'osservazione non ne risentir\u00e0. La croce di Medicina \u00e8 composta non da una superficie uniforme ma da una serie di fili tirati, vicini gli uni agli altri, per lo stesso motivo.\nLa debolezza delle emissioni radio celesti fa s\u00ec che i radiotelescopi moderni siano, grazie al loro grande diametro e alla sofisticata tecnologia dei ricevitori, estremamente sensibili. Questo rende a volte problematiche le osservazioni perch\u00e9 le interferenze terrestri, originate da sorgenti radio artificiali ben pi\u00f9 potenti e vicine, vengono \"viste\" al posto degli oggetti celesti. \u00c8 permanentemente in corso una battaglia \"politica\" in sordina tra la comunit\u00e0 astronomica e i vari governi sparsi per il mondo, per preservare almeno una parte dello spettro radio dalle onnipresenti emissioni terrestri, ma il peso economico di queste ultime \u00e8 in genere preponderante.\nI radiotelescopi possono osservare molti tipi di oggetti diversi: le pulsar radio o i quasar sono gli esempi pi\u00f9 famosi e spettacolari, ma osservazioni egualmente importanti e possibili solo con i radiotelescopi sono la mappatura dell'idrogeno (che consente di ricavare la \"geografia\" della nostra e delle altre galassie in modo molto accurato) e la misura della abbondanze dei diversi elementi e molecole nello spazio. I radiotelescopi sono anche usati per compiti come la comunicazione con le sonde spaziali attualmente in viaggio, e per misure riguardanti il moto della Terra e la deriva dei continenti: le grandi lunghezze d'onda della banda radio rendono semplice il confronto tra radiotelescopi diversi sparsi per il mondo che osservano una stessa sorgente, sia in diretta sia in differita, utilizzando osservazioni registrate. Tali confronti possono rivelare il moto relativo di due radiotelescopi (e quindi della terra sottostante), oppure possono essere usate con tecniche di interferometria per eseguire osservazioni con radiotelescopi virtuali del diametro pari alla distanza tra i radiotelescopi effettivamente utilizzati, quindi nei casi estremi .\nI radiotelescopi sono occasionalmente usati anche nella ricerca di segnali radio emessi da ipotetiche civilt\u00e0 extraterrestri (vedi il progetto SETI)."}
{"id": "11569", "revid": "174925", "url": "https://it.wikipedia.org/wiki?curid=11569", "title": "Storia del computer", "text": "La storia del computer \u00e8 l'evoluzione dell'apparecchio elettronico destinato all'elaborazione dei dati, privo di capacit\u00e0 decisionale o discrezionale, che compie determinate operazioni secondo procedure prestabilite o programmi.\nAntenati e progenitori.\nPreistoria.\nRisalgono alla preistoria i primi ritrovamenti archeologici che dimostrano come l'uomo avesse rudimentali conoscenze matematiche. In particolare, risalenti a tale epoca, sono stati trovati oggetti che dimostrano come l'uomo svolgesse calcoli matematici. Il pi\u00f9 antico oggetto, di cui si ha notizia e si suppone essere stato utilizzato come strumento di calcolo, \u00e8 l'Osso di Lebombo. Si tratta di un osso di babbuino con incise 29 tacche. Datato intorno al 35.000 a.C., si suppone un suo utilizzo in qualche tipo di conteggio che molto probabilmente \u00e8 stato il primo tipo di operazione matematica svolta dall'uomo. Successivamente sono state eseguite le operazioni aritmetiche pi\u00f9 semplici: l'addizione e la sottrazione. Molto noto \u00e8 anche l'Osso d'Ishango, datato intorno al 20.000 a.C.\nAntichit\u00e0 e Medioevo.\nLe prime importanti esigenze di calcolo riguardarono principalmente l'astronomia, disciplina legata da un verso a concezioni religiose o comunque spiritualiste, e per altro verso ad applicazioni estremamente pratiche come quelle per la navigazione marittima.\nA parte l'abaco, che \u00e8 il pi\u00f9 antico strumento di calcolo usato dall'uomo, le prime macchine costruite per effettuare meccanicamente operazioni di calcolo, tali che ad un variabile \"input\" dell'utente producessero un corrispondente \"output\" come effetto di un processo dei dati immessi determinato da una regola matematica o logica, sono molto antiche.\nL'esempio pi\u00f9 antico conosciuto di calcolatore meccanico \u00e8 quello della macchina di Anticitera (circa 200-100 a.C.). Era in grado di calcolare il calendario e la posizione dei corpi celesti. Recentemente sono stati ritrovati altri frammenti della macchina, nello stesso fondale marino dove erano stati trovati i 3 frammenti principali (in una zona ricoperta da rocce, cadute in un momento successo all'affondamento della nave in seguito a un terremoto). Questi frammenti ampliano le possibilit\u00e0 di calcolo della macchina.\nFunzioni essenzialmente analoghe avevano alcuni strumenti della marineria, fra i quali va menzionato l'astrolabio, con il quale in pochi secondi era possibile ottenere risultati altrimenti assai faticosi da elaborare in ordine alla posizione (punto nave) ed all'ora del giorno, con istintiva e sottintesa applicazione della trigonometria nautica ai dati di base della posizione degli astri. Memorabile in proposito resta l'opera degli astrolabisti moreschi, soprattutto quelli della Scuola di Siviglia, che fra il Duecento ed il Trecento realizzarono macchine di estrema complessit\u00e0 e raffinatezza (anche estetica).\nEt\u00e0 Moderna.\nPersonaggio chiave del XVII secolo \u00e8 Nepero, che non solo con i suoi bastoncini fornisce uno strumento di calcolo per le moltiplicazioni ma con le teorizzazioni sui logaritmi permette nel 1632 al matematico inglese William Oughtred di realizzare il regolo calcolatore, con il quale si resero immediate molte operazioni matematiche. Va ricordata anche la macchina calcolatrice di Wilhelm Schickard, del 1623, della quale sono rimasti soltanto i progetti che per\u00f2 non forn\u00ec alcun contributo al successivo sviluppo di strumenti meccanici di calcolo.\nPoco dopo, sempre intorno al 1642 il filosofo francese Blaise Pascal realizz\u00f2 la sua celebre pascalina, ottimizzata per operazioni di somma e sottrazione; sulla base di questa, non tard\u00f2 Leibniz (1673) a realizzare una macchina capace di moltiplicare e dividere. Tra le prime macchine in grado di eseguire i calcoli in modo automatico attraverso ingranaggi meccanici mossi da contrappesi, figura anche quella inventata e realizzata nel 1709 dal veneziano Giovanni Poleni.\nL'ingegnere tedesco J. H. M\u00fcller in un libro pubblicato nel 1786 descrisse l'idea di una macchina da calcolo in grado di effettuare le quattro operazioni fondamentali (addizione, sottrazione, moltiplicazione, divisione) impostando i valori di partenza e mettendola in funzione girando una manovella a mano, finch\u00e9 la macchina dava il risultato finale.\nM\u00fcller non pot\u00e9 mai realizzare la macchina per mancanza di fondi.\nNell'Ottocento si svilupparono i rudimenti dell'elaborazione basata sul sistema numerico binario (0,1) e le schede perforate, e ne nacquero le prime applicazioni.\nNel 1833 Charles Babbage (1791-1871) progett\u00f2 la macchina analitica, il primo vero calcolatore programmabile, in senso moderno, della storia. Venne realizzato solo il \"mulino\", la ALU, ma non ne fu mai realizzato un prototipo completo. Era il primo esempio di un progetto di macchina dotata di un'unit\u00e0 di memoria e un'unit\u00e0 di calcolo.\nNel 1842 la contessa di Lovelace, Ada Byron (1815-1852), figlia del poeta Lord Byron, scrisse i primi programmi della storia pensati per la macchina analitica di Babbage.\nNel 1854 il maestro di scuola elementare irlandese, George Boole (1815-1864), invent\u00f2 l'algebra booleana basandosi sul codice binario.\nNel 1858 la prima macchina differenziale mise piede sul territorio degli Stati Uniti, dato che l'Osservatorio astronomico Dudley di Albany (New York) import\u00f2 il calcolatore automatico meccanico realizzato dagli svedesi Goerg ed Edward Scheutz, basato sul progetto di Babbage e da quel momento gli americani cercarono di sviluppare in proprio i filoni di ricerca scientifica e tecnologica.\nNel 1889 Herman Hollerith (1860-1929) brevett\u00f2 l'utilizzo di schede perforate la cui lettura avveniva mediante l'analisi di circuiti elettrici (chiusi in corrispondenza dei fori della scheda) e fond\u00f2 nel 1896 la societ\u00e0 Tabulating Machine Company, che nel 1924 sarebbe divenuta la IBM. La macchina di Hollerith fu utilizzata per l'elaborazione del censimento degli Stati Uniti.\nNel 1904 John Ambrose Fleming inventa il tubo a vuoto, progenitore delle valvole termoioniche.\nIl Novecento.\nIl Memex (1932).\nTra gli \"antenati\" del personal computer, prima ancora dell'avvento dell'era digitale, \u00e8 spesso citato anche il progetto Memex. Si trattava di un sistema di archiviazione ideato dallo scienziato e tecnologo statunitense Vannevar Bush negli anni trenta e mai realizzato.\nIl memex (dalla contrazione di \"memory expansion\") era un sistema nel quale un singolo individuo avrebbe potuto registrare i propri libri, il proprio archivio e le proprie comunicazioni personali, meccanizzato in modo da poter essere consultato con eccezionali velocit\u00e0 e versatilit\u00e0, una sorta di \"estensione privata\" della sua memoria. Le sue caratteristiche rivoluzionarie ne fanno un antenato dell'odierno personal computer. Era un dispositivo di tipo elettro-ottico, che all'epoca rappresentava la pi\u00f9 avanzata e promettente forma di archiviazione delle informazioni. Il memex era descritto come una \"scrivania\" dotata di \"schermi traslucidi\", una tastiera, un set di bottoni e leve.\nLa \"Bomba\" polacca (1938).\nIl calcolatore denominato Bomba venne progettato nel 1932 e realizzato nel 1938 dal matematico polacco Marian Rejewski per decifrare i messaggi tedeschi prodotti dalla macchina Enigma ideata da Arthur Scherbius. La \"bomba\" tuttavia era una \"macinanumeri\", ossia un calcolatore che usava il metodo forza bruta, e che non permetteva alcuna diversa programmazione, se non tramite riassemblaggio e modifiche al meccanismo. Tale calcolatore venne poi sfruttato come base di partenza per lo sviluppo e la realizzazione della macchina britannica Colossus nel 1944, dopo che il regime tedesco ebbe cambiato il sistema di codifica dei messaggi della macchina Enigma.\nLo Z1 (1939).\nNel 1939 Konrad Zuse (1910-1995) costru\u00ec lo Z1, primo di un'innovativa serie di calcolatori elettromeccanici basati sul sistema binario e programmabili, funzionanti prima a memorie elettromeccaniche e poi a rel\u00e8 (Z2, Z3). La macchina presentava una struttura gi\u00e0 del tutto analoga a quella dei computer moderni, con la distinzione tra unit\u00e0 di memoria ed unit\u00e0 di calcolo, e funzionava alla velocit\u00e0 di clock di un solo Hertz, generata da un motore elettrico.\nGli studi di Zuse e quelli di John Vincent Atanasoff, inventore della memoria rigenerativa, furono la base principale per l'elaborazione dell'architettura di von Neumann.\nIl convegno internazionale di Informatica del 1998 riconobbe a Konrad Zuse con il suo \"Z1\" il ruolo di inventore del primo computer programmabile \"funzionante\" della storia.\nL'ABC (1939).\nNel 1939 il Dr. John Vincent Atanasoff e Clifford E. Berry dell'Iowa State University costruiscono l'Atanasoff Berry Computer (conosciuto come ABC), il primo computer digitale totalmente elettronico; rappresenta uno dei maggiori passi avanti della storia dei calcolatori. L'Atanasoff-Berry Computer introdusse molte innovazioni nel campo dei calcolatori. Introdusse i numeri binari in un computer digitale (lo Z3 utilizzava i numeri binari ma era un calcolatore elettromeccanico) e la loro gestione, il calcolo parallelo, le memorie rigenerative e una separazione tra dati e istruzioni.\nUn computer era considerato una specie di macchina per fare i conti molto velocemente, la naturale evoluzione delle calcolatrici usate durante la seconda guerra mondiale. Era normale perforare una serie di schede per fornire non solo l'input, ma anche i rudimenti di quello che oggi prende il nome di sistema operativo.\nQuesti primi calcolatori erano molto lenti, ed era normale che il risultato del calcolo venisse presentato varie ore, se non giorni, pi\u00f9 tardi. Tra un input e l'altro, inoltre, il computer rimaneva inattivo, proprio come una macchina calcolatrice.\nLo Z3 (1941).\nIl primo computer Turing-completo basato sul sistema numerico binario e totalmente programmabile fu lo Z3, costruito in Germania da componenti riciclati di telefonia dal gi\u00e0 citato Konrad Zuse, che lo realizz\u00f2 praticamente da solo, nel 1941. Lo Z3 venne poi distrutto in un bombardamento dagli Alleati, e per molti anni ne venne ignorata perfino l'esistenza; di conseguenza il primato di primo computer della storia era stato riconosciuto alla macchina statunitense \"ENIAC\".\nHarvard Mark I (1943).\nL'Aiken-IBM Automatic Sequence Controlled Calculator Mark I (comunemente abbreviato ASCC, soprannominato Harvard Mark I) \u00e8 uno dei primi computer digitali elettromeccanici della storia.\nL'Harvard Mark I \u00e8 stato completato nel gennaio 1943, finanziato dall'IBM e progettato da Howard Hathaway Aiken, del dipartimento di fisica dell'Universit\u00e0 di Harvard (Cambridge), che venne affiancato nel suo lavoro dagli ingegneri meccanici C. D. Lake, F. E. Hamilton e B. M. Durfee.\nIl Colossus (1944).\nAbbiamo poi il citato Colossus, costruito nel 1944 presso il GCHQ di Bletchley Park nel Buckinghamshire come parte del programma condotto da Alan Turing con l'aiuto dell'esperto in centralini telefonici T. H. Flowers. Faceva parte del progetto bellico per decifrare i messaggi tedeschi prodotti da Enigma.\nA Bletchley Park, non lontano da Londra, erano stati raccolti centinaia di esperti di enigmistica, maestri di scacchi, matematici, meccanici di precisione ed elettrotecnici: lo scopo era di cercare di interpretare i circa 2.000 messaggi segreti intercettati ogni giorno al nemico, molti provenienti addirittura da Adolf Hitler. I risultati furono importanti, tanto che negli anni successivi si continu\u00f2 a migliorare l'apparato e a costruirne di nuovi, fino ad avere ben 211 macchine operative nel maggio del 1945, con 2000 tecnici che le assistevano. Il progetto era talmente segreto, che Winston Churchill ne ordin\u00f2 la distruzione alla fine della seconda guerra mondiale. Solo negli anni novanta, in seguito alla declassificazione dei relativi documenti, si \u00e8 giunti a conoscenza della sua esistenza. Anche questa macchina era Turing-completa.\nCalcolatori per l'esercito.\nVennero poi gli enormi calcolatori a valvole realizzati a fini bellici dall'Esercito degli Stati Uniti tra il 1944 e il 1951, quali il gi\u00e0 citato \"ENIAC\" e l'EDVAC (uno dei primi dotato di programma memorizzato). L'\"ENIAC\", che godette di una presentazione \"hollywoodiana\" che suscit\u00f2 molto scalpore (anche per i grandi effetti luminosi), influenz\u00f2 gran parte della cinematografia di fantascienza e diede origine alla definizione di \"cervello elettronico\". Fu poi la volta dell'EDSAC, il primo dotato di caratteri alfabetici (ma privo di tastiera, che venne inventata nel 1926).\nSmall Scale Experimental Machine (1948).\nLo Small Scale Experimental Machine (traducibile dall'inglese come \"macchina sperimentale in scala ridotta\", sigla SSEM, soprannominato Manchester Baby \"bimbo di Manchester\" o Baby) \u00e8, tra quelli di cui si ha notizia, il sesto computer elettronico digitale della storia, dopo l'IBM 603 Electronic Multiplier.\nL'importanza storica del SSEM \u00e8 notevole in quanto \u00e8 il primo computer elettronico a programma memorizzato della storia e il primo computer della storia basato sull'architettura di von Neumann.\nAnni 1950-1980.\nNel 1950 venne realizzata la prima unit\u00e0 a nastro e venne concepita l'idea di interfaccia a schermo (che sar\u00e0 per\u00f2 prodotto la prima volta solo nel 1965). Nel 1954 la Texas Instruments inizi\u00f2 a produrre in serie i transistor, che erano stati utilizzati in un computer per la prima volta nel 1947. Nel 1955, IBM inizi\u00f2 ad utilizzare memorie a nuclei di ferrite, molto pi\u00f9 economiche di qualunque altro metodo di immagazzinamento di dati binari dell'epoca, tanto che furono sostituite dai chip di memoria solo negli anni settanta, mentre il primo computer totalmente transistorizzato fu il TX-0 del 1956. Sempre nel 1956 venne creato il primo hard disk.\nUNIVAC I (1951).\nL'UNIVAC I (\"UNIVersal Automatic Computer I\") fu il primo computer commerciale creato negli Stati Uniti.\nFu progettato da J. Presper Eckert e John Mauchly (gi\u00e0 progettisti dell'ENIAC) i quali ne iniziarono lo sviluppo all'interno della loro societ\u00e0, l'Eckert-Mauchly Computer Corporation.\nNel 1950 la societ\u00e0 fu assorbita dalla Remington Rand, che cre\u00f2 una \"divisione UNIVAC\" con a capo gli stessi Eckert e Mauchly. Il progetto fu completato l'anno seguente e l'UNIVAC I venne consegnato all'United States Census Bureau il 31 marzo 1951 e messo in funzione il 14 giugno seguente.\n\"Whirlwind\", il simulatore di volo (1951).\nFin dagli inizi, per\u00f2, vi fu un'eccezione alla regola del \"macinanumeri\": la Marina Militare degli Stati Uniti finanzi\u00f2 nel 1944 un progetto del \"Massachusetts Institute of Technology\" volto a realizzare un simulatore di volo, completamente elettronico.\nIl risultato di questi sforzi fu \"Whirlwind\", il primo computer che reagiva in tempo reale alle azioni dell'utente (il pilota), invece di attendere l'input e dare risposte. Jay Forrester, a capo del progetto, comprese che l'importanza di avere un computer che potesse reagire in tempo reale superava quella del simulatore di volo.\nForrester convinse la Marina ad ampliare il progetto, nel 1948, per realizzare un computer \"general purpose\". Ottenne un milione di dollari l'anno, tuttavia la Marina non era pi\u00f9 interessata al progetto e minacciava di tagliare i fondi. Ci\u00f2 che imped\u00ec la chiusura del progetto furono i test nucleari compiuti dall'Unione Sovietica, iniziati nell'agosto 1949. L'Aeronautica Militare degli Stati Uniti, temendo un attacco a sorpresa con bombardieri a largo raggio, commission\u00f2 al MIT un sistema di allarme interamente basato sulle tecnologie pi\u00f9 avanzate, in cui computer come Whirlwind coordinassero la sorveglianza radar e il puntamento dei bersagli.\nNel 1951 Jay Forrester present\u00f2 la versione definitiva di Whirlwind: otto armadi di valvole. Le prestazioni, per l'epoca, erano eccezionali, essendo paragonabili a quelle dei personal computer dei primi anni ottanta, quali ad esempio quelle del TRS-80. Fu anche il primo computer ad essere utilizzato, in qualche modo, come \"personal\" computer: si prenotava per 15 minuti di utilizzo e si potevano scrivere e poi lanciare dei programmi, compiere simulazioni e altro ancora.\nIl 20 aprile 1951 Whirlwind dimostr\u00f2 la fattibilit\u00e0 del progetto, tracciando le rotte di tre aerei dai dati acquisiti tramite i radar e calcolando le traiettorie d'intercettazione in modo da portare l'aereo \"difensore\" entro un chilometro dagli \"aggressori\". La macchina divenne dunque il cardine del Progetto Lincoln, il quale port\u00f2 nel 1956 alla nascita di SAGE: \"Semi-Automatic Ground Environment\".\nNascita del SAGE (1956).\nIl SAGE era un sistema dislocato su tutto il territorio continentale degli USA, con 23 centri operativi, ognuno dei quali era dotato di due computer, anche se poteva funzionare con uno solo, e poteva ospitare fino a 50 operatori. Il sistema non venne mai impiegato in combattimento e fu dismesso nel 1984.\nLa creazione di SAGE port\u00f2 alla nascita della Silicon Valley dell'Est, in quanto il Progetto Lincoln divenne il Laboratorio Lincoln e fu spostato a Lexington, vicino a Boston nel 1952: ben presto, altre organizzazioni \"high-tech\" lo seguirono. Inoltre, SAGE favor\u00ec l'inserimento della tecnologia resa disponibile da Whirlwind nel mondo degli affari: l'IBM, forte dell'esperienza derivante dall'essere il principale fornitore di computer del programma, cre\u00f2 un sistema di biglietteria nazionale in tempo reale per l'American Airlines.\nIl sistema divenne operativo nel 1964 col nome di SABRE, \"Semi-Automatic Business-Related Environment\", che divenne il riferimento per tutti i sistemi successivi di transazioni sul punto vendita.\nCEP - la prima calcolatrice elettronica italiana.\nNel 1957, il Centro Studi dell'Universit\u00e0 di Pisa realizza la \"macchina pilota\", in scala ridotta, della Calcolatrice Elettronica Pisana (CEP). Il progetto, interamente italiano, nacque dall'esigenza di disporre di una calcolatrice elettronica per la ricerca scientifica e dalla contemporanea difficolt\u00e0 finanziaria di acquisto. Fu Enrico Fermi a lanciare l'idea di costruirne una in casa, sfruttando parte dei finanziamenti per il sincrotrone di Frascati. L'organizzazione e sviluppo del progetto \u00e8 dovuto in particolare a Marcello Conversi, Direttore del Dipartimento di Fisica, e Alessandro Faedo, matematico, poi preside della facolt\u00e0 di Scienze.\nContribu\u00ec al progetto anche Olivetti, che da quel progetto trasse lo spunto per lo sviluppo del calcolatore ELEA.\nIl PDP-1 (1960).\nI 15 minuti messi a disposizione su Whirlwind ispirarono tra i pi\u00f9 giovani utilizzatori del sistema a realizzare macchine che permettessero a chiunque di sfruttare la potenza della nuova tecnologia.\nFu cos\u00ec che due di loro, Kenneth Olsen e Harlan Anderson, nel 1957 costituirono una piccola societ\u00e0 per commercializzare computer interattivi: la Digital Equipment Corporation (DEC).\nIl mercato, per\u00f2, rimase diffidente: il primo elaboratore programmabile immesso sul mercato dalla DEC, il PDP-1 del 1960, vendette solo 49 esemplari. Un numero rispettabile per l'epoca, ma certo molto lontano da quello del boom dell'informatica che sarebbe giunto vent'anni dopo.\nIl PDP-1 tuttavia fu tecnicamente un successo: aveva un monitor a tubo catodico integrato, poteva trovare posto in una piccola stanza e forniva una rispettabile potenza di calcolo per il suo costo di \"soli\" 120.000 dollari.\nMa, cosa molto pi\u00f9 importante, lo standard del PDP-1 era \"aperto\": tutti i dettagli costitutivi erano a disposizione, in modo da fornire agli utenti \"avanzati\" la possibilit\u00e0 di personalizzare o migliorare la macchina in caso di necessit\u00e0: cosa che, per inciso, avvenne puntualmente.\nSimbiosi uomo-macchina.\nSe nel 1958 vi erano 2.500 computer negli Stati Uniti, essi salirono a 6.000 nel 1960, per salire a 20.000 nel 1964 e 63.000 nel 1969. Con un articolo del 1960 dal titolo \"Man-Computer Symbiosis\", lo psicologo Joseph C.R. Licklider espone le sue idee sull'interazione tra la logica algoritmica dei computer e quella euristica umana. Licklider aveva partecipato al progetto SAGE, e riteneva che il vero SAGE dovesse comprendere una rete di \"centri di pensiero\", in cui al posto dei radar ci fossero terminali interattivi, in grado di interfacciarsi con dei computer contenenti vaste biblioteche.\nCon il Progetto MAC del MIT, cominci\u00f2 a studiare gli effetti dell'impiego dei computer su vasta scala: anche se non era possibile affidare una macchina a chiunque, dato il costo, si potevano comunque installare terminali interattivi, che grazie al \"time-sharing\" consentivano a molti utenti in contemporanea l'accesso alle risorse del computer centrale.\nAssunto dall\"Advanced Research Projects Agency\" (ARPA) nel 1962, Licklider continu\u00f2 il suo progetto coi fondi del Pentagono, dando vita alla prima comunit\u00e0 virtuale intorno al 1965. Il progetto MAC aveva i suoi \"bulletin-board\", uno scambio di \"freeware\" e naturalmente i suoi hacker.\nNel 1962 viene creata la tastiera Teletype, con cui viene equipaggiato il CDC 3600. Nello stesso anno viene concepito il concetto di \"time sharing\" e creata la prima sketchpad. L'anno seguente viene ideato il codice ASCII\nDouglas Engelbart, all'epoca ingegnere in una societ\u00e0 di Menlo Park, California, aveva sviluppato idee simili a quelle di Licklider, ma i suoi capi erano rimasti scettici. Dopo aver letto alcuni suoi scritti pubblicati nel 1963, Licklider cominci\u00f2 a finanziare le ricerche di Engelbart, in quanto riteneva perseguissero i medesimi scopi. Grazie ai fondi dell'aeronautica, della NASA e dell'ARPA, Engelbart realizz\u00f2 quanto mancava alla nascita del moderno personal computer: il \"mouse\", le \"finestre\" di dialogo, la videoscrittura a tutto schermo, l'ipertesto, l'aiuto sensibile al contesto, e molto altro.\nDalla stanza del computer al computer da tavolo (1965).\nDato il \"successo\" del PDP-1, a partire dal 1964 la DEC punt\u00f2 a realizzare un computer usufruibile da parte di piccoli gruppi o da singole persone. Basandosi su \"LINC\", un progetto sperimentale del Lincoln Laboratory, e sfruttando la rapida evoluzione delle componenti elettroniche e di archiviazione, nell'aprile del 1965 fu immesso sul mercato il primo esemplare del PDP-8.\nIncredibilmente piccolo e leggero per l'epoca, e con un prezzo di 18.000 dollari, il PDP-8 cominci\u00f2 ben presto a fare bella mostra di s\u00e9 in decine di laboratori e addirittura nelle scuole. Fu il capostipite della famiglia dei cosiddetti \"minicomputer\", il cui nome fu coniato nei laboratori londinesi della DEC parafrasando l'indumento pi\u00f9 in voga all'epoca: la \"minigonna\".\nIl PDP-8 scaten\u00f2 la corsa al computer sempre pi\u00f9 piccolo e pi\u00f9 potente, tanto che a met\u00e0 degli anni settanta la DEC e le sue concorrenti cominciarono a penetrare nel dominio finora incontrastato della IBM: i \"mainframe\".\nNel 1969 vi erano 63.000 computer negli Stati Uniti. Nel 1973 il loro numero sal\u00ec a 105.000; in Italia 4.400 (nel 1969 erano 2.500).\nI minicalcolatori europei.\nDa questo versante dell'Oceano, l'Europa non stette a guardare: dalla met\u00e0 degli anni sessanta l'azienda pubblica Selenia del gruppo STET progett\u00f2 e produsse il Selenia Gp-16, uno dei primi (se non il primo) microcalcolatori europei di terza generazione. Concepito principalmente per usi industriali, trov\u00f2 applicazioni nelle torri di controllo degli aeroporti e nella prima centrale telefonica elettromeccanica italiana (seconda in Europa per pochi mesi), i \"Gruppi speciali\" di CSELT.\nLo Xerox Alto (1970).\nDai laboratori Xerox di Palo Alto nel 1970 nasce un progetto molto in avanti sui suoi tempi, che vedr\u00e0 la prima luce due anni dopo, nel 1972: lo Xerox Alto. Prodotto dallo Xerox Palo Alto Research Center (Xerox PARC), \u00e8 il primo computer nella storia ad essere dotato di un display bitmap a finestre con capacit\u00e0 di sovrapposizione, connesso alla prima stampante laser, collegato alla prima rete Ethernet in local area network (LAN), e dotato del primo linguaggio orientato ad oggetti: lo Smalltalk. Lo Xerox Alto rimarr\u00e0 un \"concept computer\", ma dar\u00e0 il via al progetto Xerox Star (1981), il primo computer in assoluto sul mercato dotato di interfaccia GUI a icone, con mouse, i cui concetti e le cui soluzioni ispireranno tutto il mondo dell'informatica di l\u00e0 da venire. Apple Lisa e poi il Macintosh, Microsoft Word e Microsoft Windows, Xerox Ventura, l'interfaccia GEM, eccetera, sono tutti debitori in vario modo dello Xerox Star, diretto discendente dello Xerox Alto.\nIl primo computer a microprocessore: il Micral N (1973).\nNel 1973, l'istituto francese INRA realizz\u00f2 il primo microcomputer commerciale a fare uso del microprocessore (Intel 8008). L'istituto, che non aveva fondi per un calcolatore di grandi dimensioni, realizz\u00f2 questo computer ad opera dei ricercatori Gernelle, Lacombe, Benchetrit e Beckmann.\nComputer fatti in casa: i microcomputer (1975).\nContemporaneamente, il fascino del \"fai da te\" dell'elettronica venne contagiato dalla febbre dei computer: il numero ormai storico di \"Popular Electronics\" del gennaio 1975 mostrava in copertina una scatola celeste con sopra interruttori e led e il nome in basso a sinistra: \"Altair 8800\".\nIl kit, del costo di 495 dollari, poteva essere ordinato presso la MITS di Albuquerque, ed era basato sul processore Intel 8080. L'8080 aveva tutta l'unit\u00e0 centrale di elaborazione (\"Central Processing Unit\", CPU) in un solo chip, ed era dunque il primo microcomputer a prezzi accessibili\nalle fasce popolari, nonch\u00e9 il primo che avesse avuto un successo commerciale di massa. Tuttavia, Altair era concepito come un minicomputer: ne aveva l'aspetto, usava le stesse periferiche e soprattutto ne aveva l'architettura aperta.\nL'italiano MD 800 (1975 - 76).\nNel corso del 1975 viene realizzato a Torino il primo microcomputer con tutte le funzioni tipiche dei futuri personal computer, il nome era MD 800 e venne realizzato da due giovani ingegneri dello CSELT che fondarono nel 1977 la societ\u00e0 DMD Computers per produrre questi personal computer.\nL'MD 800 era dotato di processore Intel 8080, 8 KB di RAM, 4 KB di EPROM, Monitor monocromatico con 25 righe da 80 caratteri, Tastiera estesa con 52 tasti alfanumerici 12 tasti numerici e 18 tasti funzione, Interfaccia per doppio floppy 8\u201d da 256 K, Interfaccia per lettore e perforatore di nastri, Interfaccia seriale, Interfaccia stampante, Sistema operativo sviluppato in Assembler 8080 con gestione files compatibile Digital PDP-11.\nOlivetti.\nNell'aprile 1975 alla fiera di Hannover, viene presentato il P6060, primo personal al mondo venduto come sistema pre-assemblato funzionante (ad esempio, con lettore di floppy disk gi\u00e0 incorporato, per la prima volta al mondo).\nEra composto da una unit\u00e0 centrale su due piastre, nomi in codice PUCE1/PUCE2, realizzata con componenti TTL, driver per floppy disk da 8\" singolo o doppio, display alfanumerico al plasma da 32 caratteri, stampante termica grafica a 80 colonne, 48 KB di RAM, linguaggio Basic, 40 chilogrammi di peso. Esso era in concorrenza con un prodotto IBM simile (l'IBM 5100), ma quest'ultimo era dotato di floppy disk esterno. Solo nel prodotto successivo, l'M20 (1982) l'azienda adott\u00f2 per la prima volta il microprocessore.\nLa nascita di Microsoft ed Apple (1975-1976).\nIn seguito, la MITS svilupp\u00f2 un linguaggio di programmazione ufficiale per l'Altair, ispirato al BASIC della DEC per il PDP-11. Ispirati dal numero di gennaio di PE, nella primavera del 1975, due giovani delle parti di Boston crearono il Basic di Altair. Uno di loro, Paul Allen, faceva il programmatore, mentre un suo compagno delle superiori, Bill Gates, era uno studente ad Harvard. Terminato il prodotto, Allen lasci\u00f2 il lavoro, e insieme con Gates fond\u00f2 una piccola societ\u00e0, la Microsoft, per commercializzare il Basic.\nLe oltre 10.000 copie vendute di Altair ispirarono la nascita di circoli di appassionati (hacker), come l\"'Homebrew Computer Club\", la cui prima riunione si tenne a Palo Alto, in California, nel marzo 1975. Due dei membri del club erano fermamente convinti che per avere davvero successo, il computer dovesse diventare un elettrodomestico, in grado di funzionare appena tolto dalla scatola e inserita la spina. Fu cos\u00ec che nel 1976 Steve Wozniak, licenziatosi da Hewlett Packard, e Steve Jobs, amici di vecchia data, crearono l'Apple Computer.\nEntrambi venivano da Cupertino, in quella che dal 1971 \u00e8 stata ribattezzata \"Silicon Valley\".\nLa congiunzione tra gli home computer e personal computer: l'Apple 2 (1977).\nNel 1977 nasce l'Apple II, rivoluzionario modello di home computer e allo stesso tempo progenitore per il quale fu usata l'espressione \"personal computer\" e il primo modello di successo di tale categoria prodotto su scala industriale.\nSteve Jobs e Steve Wozniak nel 1976 avevano gi\u00e0 costruito nel loro garage l'Apple I, un computer che per\u00f2 poteva essere appetibile solo ad un pubblico di appassionati di elettronica. Jobs desiderava rendere l'informatica accessibile a tutti quindi, rielaborando il progetto dell'Apple I, misero tutta l'elettronica in una scatola di plastica \"beige\" comprensiva di tastiera, dando cos\u00ec forma al \"personal computer\" che utilizziamo ancora oggi.\nApple II era dotato di un microprocessore MOS 6502 funzionante alla frequenza di 1\u00a0MHz, la memoria RAM ammontava a 4KB (espandibili fino a 48-64KB), 8 alloggiamenti di espansione, un interprete \"Integer Basic\" su ROM, i codici dei caratteri alfanumerici erano memorizzati in una EPROM. Come memorie di massa erano utilizzati un registratore a cassette oppure uno/due drive per floppy disk da 5\" 1/4.\nSolo successivamente Apple Computer produsse il suo primo hard disk: il ProFile da 5 MB (il cui costo era inavvicinabile, il corrispondente di circa tremila euro). L'Apple II era interfacciabile con stampanti e modem.\nIl sistema operativo era l'Apple DOS (la versione pi\u00f9 diffusa fu la 3.3), poi sostituito dal ProDOS, i primi programmi erano rivolti per un uso da ufficio: Visicalc, Apple Writer, ScreenWriter ed AppleWorks che fu il primo integrato. I linguaggi: BASIC, UCSD Pascal, Assembler.\nL'Apple II aveva un design accattivante, costava solo 1.195 dollari (escluso il monitor), ed era adatto anche per i videogiochi. Entro la fine del decennio la Apple sarebbe divenuta una societ\u00e0 con crescite da record. L'adozione di componentistica standard unita alla relativa semplicit\u00e0 della scheda logica di questo modello, permise la nascita di vari cloni. Appassionati e hobbisti potevano assemblarsi da soli un modello identico, essendo in commercio il clone del circuito stampato anche privo di componenti.\nL'alfabetizzazione informatica: gli home computer (1977).\nPrendendo spunto dal successo commerciale dell'Altair 8800 e dell'Apple II, altre ditte cominciarono a costruire e vendere i primi home computer, ovvero la seconda generazione dei microcomputer, che viene fatta risalire al 1977 e che avr\u00e0 notevole popolarit\u00e0 fino alla fine degli anni 1980. Tra i primi modelli di home computer possiamo elencare (in ordine cronologico):\nAnni 1980-1989.\nContinua l'alfabetizzazione informatica con gli home computer (1980-1990).\nTra i modelli di home computer pi\u00f9 famosi, diffusi o innovativi possiamo elencare (in ordine cronologico):\nAlcuni dei sistemi di questo tipo erano troppo limitati per essere definiti personal computer o microcomputer, tuttavia ebbero successo come console per i videogiochi. In particolare il Commodore 64 rimane nella storia per diffusione e quantit\u00e0 di programmi anche gestionali. La diffusione di questi sistemi \u00e8 stata comunque enorme, contribuendo all'allargamento dell'alfabetizzazione informatica e fornendo la base per la successiva diffusione dei personal computer.\nLo Xerox Star (1981).\nDiretto successore dello Xerox Alto, lo Xerox Star \u00e8 stato il primo computer venduto sul mercato ad essere dotato di interfaccia grafica a icone guidata da mouse e dotato di hard disk di serie. Il mondo dell'informatica deve moltissimo a questo computer, su cui sono stati elaborati programmi che poi hanno ispirato quasi tutti gli sviluppatori di quella generazione e anticipato la maggior parte delle soluzioni e degli standard oggi comunemente adottati.\nSu Xerox Star nasce la metafora della scrivania virtuale con il paradigma di una GUI WIMP. L'utente dello Xerox Star gi\u00e0 si trovava a manipolare unicamente i file di dati, perch\u00e9 le applicazioni di produttivit\u00e0 erano gi\u00e0 allora associate con i corrispondenti file. I documenti potevano essere posizionati sul desktop, archiviati o trascinati sul cestello in e out della posta elettronica. Si potevano addirittura organizzare le icone nel modo che si preferiva, ed era disponibile un set di comandi ridotto Star che poteva essere applicato a qualsiasi file di dati: Move, Copy, Open, Delete, Show, Properties e Same, cio\u00e8 gli stessi comandi base, che compongono le principali voci di un odierno menu. Il sistema si caratterizzava anche per la coerenza grafica degli elementi a schermo. I designer dello Star infatti enfatizzarono l'aspetto grafico del desktop, delle icone e delle finestre.\nIl PC IBM (1981).\nIl 12 agosto 1981, IBM immette nel mercato il primo di una serie di personal computer che diventer\u00e0 molto popolare: l'IBM 5150, meglio conosciuto come PC IBM.\nNella sua prima versione era dotato di microprocessore Intel 8088 a 4,7\u00a0MHz, con 16 KByte di RAM, espandibili a 640, senza disco rigido, con massimo due drive per floppy disk da 5.25\" a 160Kb, un monitor a fosfori verdi e sistema operativo PC-DOS 1.0, sviluppato dalla Microsoft e ceduto in licenza all'IBM.\nIl costo di questo PC era elevato (circa 3.000 dollari), la capacit\u00e0 di elaborazione bassa, la possibilit\u00e0 di gestire grosse moli di dati era legata all'acquisto di costosissimi dischi rigidi, o unit\u00e0 a nastro esterne. D'altra parte era una macchina solida e affidabile, che godeva di assistenza tecnica; era espandibile tramite un bus interno per schede di espansione, caratteristica che oltre al PC IBM solo l'Apple II allora possedeva. In una parola, mentre il resto degli home/personal computer di allora non riusciva a scrollarsi di dosso una certa immagine da \"tecno-giocattoli\", il PC IBM nasceva invece come una macchina \"seria\", con cui poter lavorare.\nAll'epoca fece furore, vendendo 50.000 pezzi in un mese e 200.000 in un anno, cifre enormi per il mercato dei computer di allora: l'economicissimo e contemporaneo Sinclair ZX80 vendette 70.000 unit\u00e0 in un anno. Anche se non era la miglior macchina tecnologicamente avanzata disponibile (vedi Apple II), l'esperienza e il nome dell'IBM, assieme all'aspetto austero e professionale del 5150, ne fecero lo standard \"de facto\" nell'industria del personal computer.\nI cloni PC.\nIl successo di IBM non pass\u00f2 inosservato: le industrie informatiche, incluse quelle delle \"tigri orientale\" (Taiwan, Singapore, ecc.), si misero subito al lavoro per clonare il PC IBM. La clonazione, cio\u00e8 la duplicazione, fu possibile poich\u00e9 IBM forniva assieme al PC anche gli schemi elettrici, e il listato del sistema operativo era facilmente ottenibile, i componenti utilizzati, chip di memoria, processore, unit\u00e0 a disco erano \"standard\" e disponibili per tutti.\nIl passo per la produzione industriale dei cloni fu brevissimo. In pochi anni il mondo fu invaso da enormi quantit\u00e0 di PC clonati, dalle prestazioni sempre pi\u00f9 brucianti e dai costi sempre pi\u00f9 bassi.\nIntel e Microsoft.\nAl centro di questo business c'era e c'\u00e8 ancora una ditta di semiconduttori: Intel. Fondata nel 1968 da Gordon Moore, famoso per la sua legge sull'evoluzione del numero di transistor integrati nei microprocessori, equipaggiava praticamente tutti i PC prodotti, fino a quando le CPU di societ\u00e0 come AMD e Cyrix cominciarono ad insidiarne il mercato.\nLa Microsoft controllava il mondo dei sistemi operativi per la famiglia dei microprocessori Intel, diventando nel tempo la pi\u00f9 potente software house del mondo. Il duopolio Microsoft e Intel ha suggerito la coniazione del termine \"WinTel\" dall'unione di Windows e Intel. Questo duopolio controllava il 90% del mercato informatico mondiale nella fascia ufficio e privato, mentre per i server e la grafica ad alto livello (tipo IRIX della SGI) i vari Unix hanno sempre avuto buona diffusione, cos\u00ec come per l'editoria e l'education l'Apple e i Macintosh erano i preferiti.\nLa seconda rivoluzione di Apple: il Macintosh (1984).\nNel 1984 l'Apple produce il secondo passaggio evolutivo che porta agli attuali personal computer. Dopo l'insuccesso dell'Apple Lisa, che, nel 1983 fu il primo computer (commerciale e su larga scala) dotato di serie di interfaccia grafica e di mouse, troppo costoso, e con un design poco appariscente, l'azienda di Cupertino (California) decide di ritentare l'impresa col Macintosh, decisamente pi\u00f9 elegante nel design e nell'approccio all'interfaccia grafica. Nasceva cos\u00ec il concetto WIMP: \" Windows Icons Mouse and Pointer\" (o secondo altri \" Pull-down menu\").\nPresentato con uno spettacolare spot televisivo che si ispirava al \"Grande Fratello\" di Orwell (ma alludendo anche all'azienda di computer dominante a quel tempo, IBM), il primo modello di Mac fu messo in vendita al prezzo di 2.495 dollari.\nIl Macintosh ottenne un successo di mercato senza precedenti, grazie al suo approccio \"amichevole\" (\"user-friendly\") e alla facilit\u00e0 d'uso del suo sistema operativo, il macOS. L'interfaccia grafica (GUI) usava per la prima volta metafore facili da comprendere, quali il \"cestino\", la \"scrivania\", le \"finestre\", gli \"appunti\" ecc. aprendo finalmente l'uso del computer anche a persone con limitate conoscenze informatiche.\nIn seguito al successo mondiale del Macintosh, molte di queste caratteristiche innovative furono mutuate dalla Microsoft nella creazione del proprio sistema operativo Windows, scatenando una battaglia anche legale durata oltre un decennio.\nAmiga (1985).\nTra la met\u00e0 degli anni ottanta e gli inizi dei novanta, uno degli home e personal computer pi\u00f9 popolari e avanzati sulla piazza fu Amiga di Commodore. La piattaforma era stata originariamente ideata da Hi-Toro, una piccola compagnia statunitense, per creare una macchina da gioco dalle grandi capacit\u00e0 grafiche e sonore. In seguito, man mano che il progetto avanzava, Hi-Toro incorpor\u00f2 alla proto-console caratteristiche proprie di un personal computer multimediale coordinate da un elegante sistema operativo, AmigaOS che gi\u00e0 allora offriva un reale multitasking preemptive (caratteristica che permette di eseguire pi\u00f9 programmi contemporaneamente). Nacque cos\u00ec la piattaforma che fu soprannominata \"Advanced Multitasking Integrated Graphics Architecture\" (AMIGA).\nLa Hi-Toro fu poi acquisita, insieme al progetto Amiga, da Commodore, una famosa casa produttrice di personal computer, che commercializz\u00f2 il prodotto dall'ottobre del 1985.\nEra il 23 luglio 1985 quando venne mostrato al mondo l'Amiga 1000 da Andy Warhol. Si trattava del primo personal computer di serie dotato contemporaneamente di multitasking preemptive e di una shell con interfaccia grafica di tipo WIMP (caratteristica che permette un utilizzo \"user-friendly\" del computer). Per di pi\u00f9 l'interfaccia era a colori e la grafica e l'audio erano i pi\u00f9 avanzati.\nDate le notevoli caratteristiche per l'epoca, la piattaforma raccolse un notevole seguito tra esperti e appassionati di informatica, che si distinsero per un notevole spirito di comunit\u00e0. Per quasi un decennio rimase uno dei personal pi\u00f9 diffusi, anzitutto in ambito videoludico pur essendo adatto anche all'uso professionale grazie alle sue prestazioni grafiche. La piattaforma Amiga ha reso la multimedialit\u00e0 alla portata dell'utente medio e a costi bassi.\nUna serie di errori strategici di Commodore portarono tuttavia alla bancarotta l'azienda, che and\u00f2 in liquidazione volontaria nell'aprile del 1994, con conseguente vendita della tecnologia Amiga a una serie di aziende specializzate in personal computer, che malgrado vari tentativi non furono in grado di rivalutarla alle soglie del terzo millennio; la piattaforma Amiga rimane viva grazie a numerosi affezionati utenti, esperti e principianti.\nWindows (1985).\nNel 1984 Microsoft inizi\u00f2 ad annunciare l'arrivo di Windows, un'interfaccia grafica che avrebbe applicato al suo sistema operativo MS-DOS che era venduto con i PC IBM e compatibili dal 1981. Microsoft aveva creato l'interfaccia utente, all'inizio conosciuta col nome Interface Manager, seguendo i prototipi di interfaccia grafica della Xerox e segu\u00ec la strada intrapresa dalla Apple con il suo Macintosh.\nL'azienda aveva potuto studiare questa macchina dal 1981 in quanto per lo sviluppo di software (come Excel) aveva avuto a disposizione parti di codice sorgente e la documentazione delle API.\nAnni 1990-1999.\nLinux (1990).\nIl sistema operativo Unix era stato sviluppato a partire dal 1969 ai \"Bell Laboratories\" in linguaggio C, grazie anche a Dennis Ritchie, uno dei padri di questo linguaggio. Intorno al 1985 era ormai divenuto un fossile in mano alla AT&amp;T, che ne deteneva i diritti ed i codici sorgenti; il costo della licenza era diventato con il tempo sempre maggiore, risultando di ostacolo alla sua stessa diffusione. Un inizio di cambiamento si ebbe nel 1987, quando fu distribuito un nuovo sistema operativo didattico, chiamato Minix, progettato dal professor Andrew S. Tanenbaum.\nMinix era un sistema operativo Unix-like, ne ereditava cio\u00e8 la struttura e la sintassi, anche se non era molto sofisticato, n\u00e9 era gestito in modo standard. Nel 1991 Linus Torvalds, uno studente di informatica di Helsinki, discusse la sua tesi su una versione del kernel monolitico di Minix che poteva essere eseguito su un normale Intel 386, e distribuito gratuitamente insieme con i sorgenti. Il nuovo kernel inoltre era compatibile con lo standard POSIX. Il nuovo progetto si chiam\u00f2 kernel Linux. Questo era quanto mancava al progetto GNU della Free Software Foundation per distribuire un sistema operativo completamente libero: GNU/Linux. Parallelamente prosegue lo sviluppo di GNU Hurd, il kernel della Free Software Foundation per il sistema GNU puro.\nAnni 2000-2010.\nEntra in scena la Cina (2005).\nDopo oltre 25 anni di primato nell'industria dell'hardware, la IBM, pur essendo tra i leader del mercato, decide di abbandonare la fabbricazione dei personal computer di ogni tipo, dai desktop ai portatili, cedendo marchio e quote di mercato alla cinese Lenovo, azienda che detiene il primo posto per vendite in Asia, escludendo il Giappone. L'accordo prevede la fornitura dei servizi da parte di IBM a Lenovo, che diviene cos\u00ec il terzo produttore mondiale. Precedentemente IBM aveva gi\u00e0 ceduto alla societ\u00e0 Hitachi l'intero settore hard disk, nonostante la posizione di leader, in quanto a tecnologia, applicata a questa periferica di memoria.\nUn'azienda controllata dal Governo di Pechino ha annunciato il lancio in produzione nel 2006 di una generazione di microprocessori a 150 euro, ad alte prestazioni paragonabili a quelle di un Pentium III di Intel. La questione \u00e8 fonte di contrasti con gli USA che sostengono che i 20 brevetti cinesi sono un plagio delle CPU MIPS prodotte dalla societ\u00e0 statunitense MIPS Technologies."}
{"id": "11570", "revid": "1318658", "url": "https://it.wikipedia.org/wiki?curid=11570", "title": "Trasformata di Legendre", "text": "In analisi funzionale, il funzionale di Legendre o \"trasformazione di Legendre\", \u00e8 un funzionale involuzione che fu definito da Adrien-Marie Legendre. La funzione risultato si chiama di solito \"trasformata\", come per le trasformate integrali di Laplace, Fourier, ecc. Consente un importante cambiamento di variabile per funzioni dotate di alcune propriet\u00e0. Il funzionale \u00e8 l'inverso di s\u00e9 stesso\n\u00c8 molto importante in termodinamica: le funzioni energia (energia interna, entalpia, energia libera di Gibbs) sono infatti legate tra loro da trasformazioni di Legendre.\nL'argomento del funzionale di Legendre \u00e8 una funzione convessa a valori reali di variabile reale, e il risultato \u00e8 un'altra funzione convessa dipendente esplicitamente dalla derivata dell'argomento.\nDefinizione.\nLa trasformata di Legendre formula_1 di una funzione convessa reale formula_2 \u00e8 data da:\nNel caso formula_4 sia differenziabile la trasformata formula_1 pu\u00f2 essere vista come il valore cambiato di segno dell'intercetta sull'asse formula_6 di una particolare retta tangente alla funzione, quella di pendenza formula_7. Per calcolare l'estremante di formula_8 rispetto a formula_9, che \u00e8 il punto formula_9 per cui \u00e8 massima la distanza tra la funzione e la retta formula_11, se ne pone la derivata nulla:\nquindi il valore massimo si verifica quando:\nNel caso formula_14 si ha:\ne il vettore formula_7 coincide con il gradiente:\nScrivendo formula_9 in funzione di formula_7 e inserendolo nella derivata si ottiene una definizione operativa:\ndove nella relazione a destra si \u00e8 esplicitata la dipendenza della trasformata da formula_7. La trasformata di Legendre trasforma formula_4 in un'altra funzione dipendente esplicitamente dalla derivata formula_23 invece che da formula_9.\nFunzione generatrice.\nUn modo di scrivere esplicitamente formula_25 si ottiene differenziando la funzione formula_4:\nIntroducendo la funzione ausiliaria formula_28 si ha:\nessendo formula_30. Si ha pertanto:\nLa funzione ausiliaria formula_32 si chiama \"generatrice\".\nIn generale, si dimostra che se formula_14 e formula_34 allora formula_35, dove formula_36 \u00e8 la soluzione di formula_17. Questo risultato consente di mostrare che la trasformata di Legendre applicata a una funzione convessa produce un'altra funzione convessa.\nDefinizione alternativa.\nLa trasformata di Legendre formula_1 di formula_4 pu\u00f2 anche essere definita come la trasformazione tale che la sua derivata prima e la derivata della funzione sono una la funzione inversa dell'altra. Detto formula_40 l'operatore di derivazione:\nInfatti, derivando formula_1 rispetto a formula_7 si ha:\nPertanto, valgono le relazioni:\ndove le funzioni formula_46 e formula_47 sono univocamente determinate a meno di una costante additiva, solitamente fissata con l'ulteriore condizione:\nFunzioni di pi\u00f9 variabili.\nSi consideri formula_49 il cui differenziale sia dato da:\nPer costruire una funzione che dipenda da formula_51 e formula_52 (invece che formula_53 e formula_52) si definisce formula_55. Differenziando:\nda cui:\nLa funzione formula_58 \u00e8 il risultato della trasformazione di Legendre di formula_49 in cui la variabile indipendente formula_9 \u00e8 stata rimpiazzata da formula_61.\nEsempio.\nAd esempio, nel caso in cui formula_62 si ottiene che:\ne quindi:\nCon procedimento formale, invece, servendosi della generatrice in questo caso si ha:\ne semplificando:\nda cui:\nTrasformazione in una dimensione.\nIn una dimensione la trasformazione di Legendre di formula_68 pu\u00f2 essere valutata con la formula:\nPer mostrare ci\u00f2 si considera la definizione:\nIntegrando entrambi i membri da formula_71 a formula_72, utilizzando il teorema fondamentale del calcolo integrale nel membro a sinistra e sostituendo nel termine a destra:\nsi ha:\ncon:\nIntegrando per parti:\ne quindi:\nDal momento che il termine a sinistra dipende solo da formula_72 e quello di destra solo da formula_71:\nRisolvendo per formula_1 e scegliendo formula_82 si ottiene la relazione iniziale.\nHamiltoniana.\nIn analisi funzionale l'hamiltoniana formula_83 \u00e8 data dalla trasformata di Legendre della lagrangiana del sistema formula_84, con:\nNel caso di sistemi a un grado di libert\u00e0 (un'unica coordinata lagrangiana), e ricordando le equazioni di Eulero-Lagrange, il differenziale di formula_86 si scrive:\nda cui:\nSi \u00e8 trasformata in questo modo la lagrangiana in un'altra equazione dipendente esplicitamente dalla sua derivata rispetto a formula_89, cio\u00e8 dipendente da:\nSe si pone formula_91, sapendo che il differenziale di formula_92, dipendente da formula_89 e formula_7, \u00e8:\nuguagliando i membri si ottengono le equazioni di Hamilton:\ndove formula_97 e formula_98 sono le sue variabili canoniche hamiltoniane. Si procede analogamente nel caso di \"n\" coordinate lagrangiane.\nFunzioni termodinamiche.\nPer il primo principio della termodinamica si ha:\ne per la definizione di entropia, in condizioni quasistatiche reversibili:\nSostituendo:\nAssumendo come variabili libere (o naturali) formula_102 e formula_103, cio\u00e8 esprimendo ogni altra funzione di stato in funzione di queste due (sufficienti a descrivere lo stato del sistema), si procede nel differenziare formula_104:\nda cui:\nUsando il teorema di Schwartz si ricava la seguente relazione, detta equazione di Maxwell:\nOra si pu\u00f2 operare delle trasformate (non standard) di Legendre sull'energia interna per ottenere altre funzioni termodinamiche e altre utili relazioni sulle varie grandezze di volta in volta derivate o tenute costanti. I calcoli sono assolutamente analoghi agli esempi precedenti a patto di cambiare di volta in volta le variabili libere del sistema.\nRiassumendo si ha:"}
{"id": "11574", "revid": "287204", "url": "https://it.wikipedia.org/wiki?curid=11574", "title": "\u00d7 Pachyveria", "text": "\u00d7 Pachyveria \u00e8 un genere di piante succulente appartenente alla famiglia delle Crassulacee. Si tratta di ibridi artificiali ottenuto dall'incrocio tra specie appartenenti i generi \"Pachyphytum\" ed \"Echeveria\".\nAlcune specie.\nIl genere\"\u00d7\" \"Pachyveria\" conta al suo interno 15 specie di ibridi, tra le quali vi sono:\nColtivazione.\nLa coltivazione dei questi ibridi va fatta con terra consistente e molto drenante, composta da terra concimata e sabbia grossolana. Questo tipo di pianta ama una posizione assolata che consentir\u00e0 alla pianta di assumere un aspetto compatto e piuttosto basso.\nLe innaffiature dovranno essere piuttosto abbondanti durante l'estate e gradualmente ridotte durante l'inverno. La temperatura invernale non dovr\u00e0 essere inferiore a circa 7\u00a0\u00b0C, anche se le piante sopportano temperature inferiori.\nLa moltiplicazione avviene in periodo primaverile, per talea, staccando una rosetta apicale e mettendola a radicare in un letto di sabbia e torba ad una temperatura di circa 18\u00a0\u00b0C; il fusto da cui \u00e8 stata staccata la rosetta, metter\u00e0 altri germogli formando fusti nuovi.\nMolte delle piante coltivate sono simili all'una o all'altra specie da cui \u00e8 stato composto l'incrocio e facilmente si sviluppano a forma di creste pi\u00f9 o meno abnormi. Questo genere di piante \u00e8 molto ricercata dai collezionisti e dagli specialisti."}
{"id": "11576", "revid": "466539", "url": "https://it.wikipedia.org/wiki?curid=11576", "title": "Vittime della seconda guerra mondiale", "text": "La stima del numero totale di vittime della seconda guerra mondiale non \u00e8 determinabile con certezza e varia molto, ma le cifre pi\u00f9 accertate e per cui tutti vanno pi\u00f9 o meno d'accordo parlano di un totale, tra militari e civili, compreso tra 60 milioni e pi\u00f9 di 68 milioni di morti.\nIl paese con pi\u00f9 morti in valore assoluto fu l'Unione Sovietica, mentre in rapporto alla popolazione fu Singapore con pi\u00f9 di 28 abitanti su cento.\nVittime suddivise per nazionalit\u00e0.\n\"Le cifre fornite di seguito sul numero delle vittime della seconda guerra mondiale e la loro suddivisione per gruppi di nazioni, a seconda dello schieramento, possono essere oggetto di dibattito. Intendono qui comunque fornire un'idea di massima.\"&lt;br&gt;"}
{"id": "11577", "revid": "62244", "url": "https://it.wikipedia.org/wiki?curid=11577", "title": "Incidente di Gleiwitz", "text": "L'incidente di Gleiwitz fu un attacco contro la stazione radio tedesca di Gleiwitz (l'attuale Gliwice) il 31 agosto 1939 che costitu\u00ec il \"casus belli\" del quale Adolf Hitler si serv\u00ec per giustificare agli occhi dell'opinione pubblica tedesca l'invasione della Polonia da parte della Wehrmacht, dando cos\u00ec inizio alla seconda guerra mondiale.\nStoria.\nLe richieste di Hitler alla Polonia.\nDurante i mesi che precedettero l'inizio del conflitto Hitler, dopo l'Anschluss e l'occupazione della Cecoslovacchia, nel quadro della dottrina contenuta nel \"Generalplan Ost\", rivolse le sue mire espansioniste alla Citt\u00e0 Libera di Danzica, staccata territorialmente e indipendente dalla Germania a seguito del Trattato di Versailles dopo la fine della prima guerra mondiale, che avrebbe voluto annettere nel Reich, giustificando questa sua pretesa col fatto che fosse abitata in massima parte da cittadini di lingua tedesca.\nQuesta richiesta, unita a quella della costruzione di una ferrovia ed un'autostrada, con caratteri extraterritoriali, che collegasse Danzica alla Germania, passando attraverso il \"corridoio\", fu respinta dal Governo polacco e conseguentemente dopo un'intensa attivit\u00e0 diplomatica che coinvolse anche l'Unione Sovietica e la Gran Bretagna, Hitler lanci\u00f2 un ultimatum che venne nuovamente respinto e il 30 agosto 1939, l'ambasciatore polacco J\u00f3zef Lipski fu chiamato a colloquio con il ministro degli esteri tedesco Joachim von Ribbentrop, che gli chiese se fosse in possesso di pieni poteri per trattare, ottenendone una risposta negativa. Immediatamente la Germania trasmise a Francia e Inghilterra la comunicazione del rifiuto polacco di trattare le loro richieste, facendo cos\u00ec venire meno nell'ottica espansionista tedesca tutte le ipotesi di soluzione pacifica della sua pretesa.\nLa pianificazione dell'incidente.\nHitler aveva deciso di iniziare la guerra il 26 agosto 1939 e le forze tedesche avevano iniziato a muoversi verso le linee di partenza il giorno precedente. L'annuncio del patto di sicurezza anglo-polacco nel pomeriggio del 25 agosto per\u00f2 spinse il F\u00fchrer a posporre l'attacco, ma la comunicazione non raggiunse tutti i reparti; ci fu una serie di scontri al confine, compreso un tentativo da parte di un'unit\u00e0 del Brandeburg di impadronirsi di un nodo ferroviario e di una galleria sullo strategico passo di Jablonka che attraversava i Carpazi meridionali. Per alcuni giorni le truppe tedesche continuarono a muoversi sul confine; le pattuglie intensificarono le loro attivit\u00e0 di ricognizione e sabotaggio e la Luftwaffe continu\u00f2 i suoi voli di ricognizione ad alta quota. Le attivit\u00e0 tedesche lungo la frontiera resero chiaro ai polacchi che i loro vicini si stavano preparando a un attacco in forze e il 30 agosto il maresciallo Edward Rydz-\u015amig\u0142y ordin\u00f2 la mobilitazione generale, annullata poco dopo su richiesta francese nella speranza di impedire l'attacco tedesco evitando quella serie di mobilitazioni concatenate che avevano contribuito allo scoppio della prima guerra mondiale.\nIl 31 agosto la situazione al confine divenne critica e Rydz-\u015amig\u0142y ordin\u00f2 nuovamente la mobilitazione generale, Hitler continuava a sperare che le forze occidentali si sarebbero astenute dall'intervenire in aiuto dei polacchi e cos\u00ec si invent\u00f2 un pretesto per far ricadere la colpa sui polacchi. Esaurite le possibilit\u00e0 diplomatiche e scaricando sulla Polonia le colpe del mancato raggiungimento di soluzioni negoziali, il F\u00fchrer riusc\u00ec a creare anche il \"casus belli\" per iniziare la guerra, divenuto poi noto come l'\"incidente di Gleiwitz\", che venne reso noto al mondo alle ore 20 del 31 agosto. Alla fine di luglio Hitler aveva chiesto all'Abwehr, il servizio d'intelligence militare tedesco, di aiutare Reinhard Heydrich a preparare un'operazione speciale: dovevano essere reperite 150 uniformi polacche, armi e libretti paga dell'esercito polacco forniti dal capo del servizio segreto ammiraglio Wilhelm Canaris, e messi a disposizione alle 364 SS del reparto comandato dall\"'Obergruppenf\u00fchrer\" Alfred Naujocks, incaricato dell'azione. Alcuni degli uomini impiegati avrebbero dovuto conoscere la lingua polacca. Gli elementi del Sicherheitsdienst, il servizio segreto delle SS, cos\u00ec camuffati, avrebbero avuto l'incarico di compiere azioni di attacco o di sabotaggio alle installazioni tedesche che si trovavano sul confine con la Polonia e in particolare fu scelta la stazione radio sita a Gleiwitz, nella regione della Slesia.\nQuesta prevedeva l'esplosione di colpi di arma da fuoco a vuoto contro altri elementi dell'SD, con indosso uniformi delle guardie di confine tedesche, l'occupazione della stazione radio e l'interruzione dei programmi allo scopo di trasmettere un messaggio antitedesco; per rendere maggiormente credibile l'accaduto furono prelevati prigionieri dai tratti slavi dai campi di concentramento, i quali, dopo essere stati vestiti con le uniformi polacche, sarebbero stati uccisi e lasciati sul posto, a beneficio dei fotografi e dei cronisti stranieri fatti arrivare sul posto, come prova dell'incursione polacca in territorio tedesco.\nL'azione.\nAlle ore 20:00 del 31 agosto, quando gi\u00e0 da molte ore Hitler aveva ordinato l'attacco contro la Polonia che avrebbe avuto inizio alle ore 04.45 del giorno successivo, Naujocks e i suoi 12 uomini simularono l'assalto alla stazione e, dopo avere interrotto il programma in quel momento in onda, misero in atto il piano: dal microfono furono udite grida, spari e messaggi sediziosi rivolti alle minoranze polacche nella Germania orientale affinch\u00e9 prendessero le armi contro i tedeschi. Prima che la squadra dell'SD si allontanasse, vennero lasciati sul posto alcuni cadaveri come prova dell'avvenuto incidente.\nImmediatamente la macchina della propaganda si mise in moto e le fonti tedesche comunicarono che: e che questi erano stati \nIl mattino del 1\u00ba settembre, a invasione della Polonia gi\u00e0 in corso, i giornali uscirono con la notizia della provocazione polacca mentre Hitler, durante la lettura alla nazione del messaggio di entrata in guerra, denunci\u00f2 altri 13 attacchi a installazioni tedesche.\nLa torre della radio scamp\u00f2 poi alle distruzioni della seconda guerra mondiale e rimase funzionante fino al 2004.\nInfluenza culturale.\nL'episodio \u00e8 al centro della trama del film del 1961 \"Der Fall Gleiwitz\" del regista della Germania Est Gerhard Klein.\nSuccessivamente anche il film polacco \"Operacja Himmler\" del 1979 rqaccont\u00f2 tale evento.\nIl film Il tamburo di latta, tratto dall'omonimo romanzo di G\u00fcnter Grass, cita solo brevemente tale episodio."}
{"id": "11578", "revid": "1457847", "url": "https://it.wikipedia.org/wiki?curid=11578", "title": "Arrocco", "text": "L'arrocco (sostantivo maschile, derivato di arroccare) \u00e8 una mossa particolare nel gioco degli scacchi che coinvolge il re e una delle due torri. \u00c8 l'unica mossa che permette di muovere due pezzi contemporaneamente nonch\u00e9 l'unica in cui il re si muove di due caselle.\nMossa.\nConsiste nel muovere il re di due caselle a destra o a sinistra in direzione di una delle due torri e successivamente muovere la torre (quella verso la quale il re si \u00e8 mosso) nella casa compresa tra quelle di partenza e di arrivo del re.\nPer indicare l'intenzione di effettuare un arrocco si deve prima sollevare il re e muoverlo di due case e solo successivamente muovere la torre nella casa di destinazione. Se si tocca la torre per prima si deve effettuare, secondo la regola che il pezzo toccato dev'essere mosso, una mossa con la sola torre. Se si arrocca muovendo o toccando contemporaneamente il re e la torre, si commette una mossa illegale.\nCondizioni.\nLa mossa pu\u00f2 essere effettuata solo se si \u00e8 in presenza delle seguenti condizioni:\nL'arrocco non \u00e8 vietato se ad essere sotto attacco (prima, durante o al termine della mossa) \u00e8 la torre. \u00c8 inoltre permesso effettuare un arrocco anche qualora il re sia stato sotto scacco in precedenza e, ovviamente, non sia stato ancora mosso.\nNotazione.\nNella notazione algebrica, l'arrocco \u00e8 indicato con 0-0 se effettuato sull'ala di re (anche chiamato \"arrocco corto\") e 0-0-0 (anche chiamato \"arrocco lungo\") se si effettua sull'ala di donna. Notare che va usato il numero 0, non la lettera O maiuscola.\nScopo strategico.\nL'arrocco \u00e8 un obiettivo importante nella prima fase della partita (apertura) perch\u00e9 serve a due propositi molto validi: sposta il re in una posizione pi\u00f9 sicura allontanandolo dal centro della scacchiera e contemporaneamente porta una torre in una posizione pi\u00f9 attiva (pi\u00f9 centrale).\nQuesta mossa \u00e8 una delle mosse pi\u00f9 importanti per la sicurezza del re e molto utilizzata dai giocatori di ogni livello. L'arrocco deve essere ben contestualizzato nella strategia della partita, anzi, la sua esecuzione deve essere conseguenza di tale strategia.\nPu\u00f2 perdere di efficacia se non \u00e8 supportato da mosse corrette o se effettuato troppo presto, in quanto fornisce all'avversario un bersaglio contro cui spingere i propri pedoni o sacrificare e scambiare i pezzi leggeri. Al contrario, ritardare l'arrocco pu\u00f2 essere una strategia volta a non dare punti di riferimento agli attacchi dell'avversario.\nCome partita d'esempio pu\u00f2 essere studiata quella tra Tarrash e Janowski del 1907 in cui l'arrocco nero crolla alla quindicesima mossa del bianco (prima mossa per entrambe le regine).\nArrocco artificiale.\n\u00c8 anche possibile manovrare con il re e con la torre in modo da raggiungere una posizione simile a quella che avverrebbe dopo un arrocco, anche se non \u00e8 stato effettuato un arrocco vero e proprio. Questa manovra \u00e8 chiamata \"arrocco artificiale\", e naturalmente richiede molte pi\u00f9 mosse per essere effettuato di normale arrocco: pu\u00f2 per\u00f2 rivelarsi necessario se il re \u00e8 stato mosso (ad esempio per catturare in f2 dopo un sacrificio).\nArrocco eterogeneo.\nSe un giocatore esegue l'arrocco sull'ala di Re e l'avversario sull'ala di Donna si parla di \"arrocco eterogeneo\". Questa posizione prelude spesso ad un combattimento feroce, perch\u00e9 i pedoni di entrambi i fronti possono avanzare verso il re avversario senza lasciare scoperto il proprio, che si trova sull'ala opposta. Ad esempio, questo avviene nella variante del Dragone nella Difesa siciliana."}
{"id": "11579", "revid": "116847471", "url": "https://it.wikipedia.org/wiki?curid=11579", "title": "Aerei della Luftwaffe nella seconda guerra mondiale", "text": "Aerei dell'Aeronautica Militare Tedesca (Luftwaffe), 1935-1945.\nLa \"Luftwaffe\" venne istituita ufficialmente il 1\u00ba marzo 1935,\nanche se l'addestramento e lo sviluppo procedevano in segreto dal 1925 grazie all'organizzazione Deutsche Verkehrsfliegerschule, abbreviata DVS. Tuttavia l'inizio della guerra viene indicato da gran parte della storiografia nel 1\u00ba settembre del 1939 dunque questa lista comprende solo apparecchi utilizzati dopo tale data.\nLa Luftwaffe fu l'aviazione militare tedesca durante il secondo conflitto mondiale. Contribu\u00ec, soprattutto durante i primi anni di scontri, alla buona riuscita della tattica della \"guerra lampo\" adottata dalle forze armate tedesche. Vittoriosa in Polonia e in Francia, sub\u00ec una prima battuta d'arresto nella battaglia d'Inghilterra scontrandosi contro la Royal Air Force britannica. Rivolse poi gran parte della sua attenzione al fronte orientale, dove durante l'operazione Barbarossa conquist\u00f2 in poco tempo la superiorit\u00e0 aerea a scapito dell'inesperta aviazione sovietica.\nIl rovesciamento delle sorti della guerra portarono la Luftwaffe ad un progressivo cambio di attivit\u00e0 e l'occupazione preminente divenne la difesa dello spazio aereo tedesco minacciato dai bombardieri britannici e statunitensi. L'aviazione tedesca, in inferiorit\u00e0 numerica e con scarse quantit\u00e0 di carburante, non riusc\u00ec ad arginare l'offensiva Alleata. Nel periodo finale della guerra comparvero anche i rivoluzionari caccia a reazione ma la loro scarsa produzione non fu sufficiente a cambiare gli esiti del conflitto.\nAvvertenza: nonostante il titolo di questa voce, per completezza, l'elenco comprende anche alcune aerodine di tipo diverso dagli aerei.\nStoria.\nOrigini.\nA seguito del trattato di Versailles, alla Germania fu imposto lo scioglimento dell'aviazione militare. Ciononostante, fu mantenuta segretamente una forza aerea fin dal 1926. L'addestramento clandestino dei piloti inizi\u00f2 nei club privati, compagnie aeree civili, alianti e ultraleggeri su cui i futuri piloti militari poterono addestrarsi. Nel 1930 il partito nazista si dot\u00f2 di un proprio organo di volo e tre anni dopo fu costituita la Deutsche Luftsportverband (associazione aerea sportiva tedesca).\nVenne poi la decisione di Hitler di riarmare la Germania. La Luftwaffe venne fondata clandestinamente nel 1933 con circa 4000 addetti mentre erano gi\u00e0 da tempo in produzione vari tipi di aerei militari; il 1\u00ba gennaio 1934 nacque a Berlino-Tempelhof il Bombengeschwader 1, la prima unit\u00e0 da bombardamento della Luftwaffe e un documento dello stesso anno propose la costruzione di 4021 aerei entro il 30 settembre 1935. Il 1\u00ba marzo 1935 la creazione della nuova forza aerea tedesca venne resa pubblica a tutto il mondo. A capo dell'Oberkommando der Luftwaffe (OKL) nel 1935 fu incaricato il ministro dell'aviazione Hermann G\u00f6ring.\nVi erano, inizialmente, due linee di pensiero distinte: da una parte i sostenitori dell'importanza dei bombardamenti strategici compiuti da aerei quadrimotore; dall'altra la convinzione che l'aviazione dovesse essere usata solamente a supporto delle truppe a terra e per contrastare i velivoli nemici. L'esperienza bellica in Spagna dove i bombardieri in picchiata svolsero egregiamente il loro compito convinse il comando della Luftwaffe che quest'ultima linea di pensiero fosse quella da seguire. I progetti per i grandi aerei da bombardamento, come il Dornier Do 19 e lo Junkers Ju 89, vennero quindi abbandonati.\nLa guerra di Spagna.\nLa guerra civile spagnola fu un banco di prova per la Luftwaffe che ebbe modo di constatare l'efficacia del bombardamento in picchiata effettuato dagli Junkers Ju 87 e dagli Heinkel He 51, e mettere alla prova i piloti ed i caccia Messerschmitt Bf 109).\nEbbero il battesimo del fuoco aerei come il Dornier Do 17, Heinkel He 111, Junkers Ju 52, Junkers Ju 86, Junkers Ju 87, Henschel Hs 123.\nLa schiacciante superiorit\u00e0 numerica e qualitativa degli aerei tedeschi fece s\u00ec che il collaudo avesse esito largamente positivo. Tuttavia questo stesso esito positivo influenz\u00f2 in modo determinante la mentalit\u00e0 dei comandi tedeschi, spingendoli verso la dotazione di bombardieri medi come arma strategica e verso il bombardiere in picchiata come arma tattica. Nella successiva \"battaglia d'Inghilterra\" si videro poi i limiti di questa impostazione che contribu\u00ec non poco alla perdita della supremazia da parte della Luftwaffe.\nLa battaglia d'Inghilterra.\nNel 1940 la Germania tent\u00f2 l'attacco alla Gran Bretagna noto come operazione Seel\u00f6we. Per la riuscita dell'operazione era necessario neutralizzare l'aviazione britannica, la RAF, per assicurare protezione totale alle navi che avrebbero dovuto attraversare La Manica.\nTra il giugno e luglio del 1940 si scaten\u00f2 cos\u00ec la Battaglia d'Inghilterra, con priorit\u00e0 di attacco alle basi aeree e alle industrie aeronautiche britanniche.\nFu subito constatata la grande vulnerabilit\u00e0 degli \"Stuka\" nei confronti dei caccia britannici, fatto che si manifest\u00f2 in tutta la sua evidenza nei mesi a seguire.\nNella seconda settimana di agosto furono riuniti 1482 bombardieri a medio raggio, 365 \"Stuka\" e altri cacciabombardieri, 976 caccia monomotore, alcune centinaia di aerei da ricognizione e 280 caccia bimotore.\nI bombardieri tedeschi non erano stati progettati per condurre bombardamenti strategici a lungo raggio, inoltre si rivelarono vulnerabili agli attacchi aerei nemici, complice anche la scarsa protezione offerta loro dai Bf 110 che non si dimostrarono all'altezza dei pi\u00f9 veloci e agili caccia britannici. I Ju 87 \"Stuka\" erano efficaci e precisi nel bombardamento, ma in scontri con altri caccia di solito aveva la peggio; l'unico elemento di parit\u00e0 era quando si scontravano Bf 109 e Spitfire.\nLa battaglia d'Inghilterra fu la prima grande battuta d'arresto per le forze armate tedesche, con la Luftwaffe che perse un totale di 1789 velivoli, dei quali 1385 in combattimento.\nLe ostilit\u00e0 con l'Unione Sovietica.\nL'aeronautica sovietica (VVS) al momento dell'invasione, il 22 giugno 1941, aveva piloti inesperti e aerei inadatti a fronteggiare un potente attacco. Con oltre 1945 aerei, tra cui i vecchi Henschel Hs 123 per ingrossare le file, per i piloti tedeschi fu dunque facile spazzare via dai cieli e dalle basi a terra il nemico: in un solo giorno la Luftwaffe distrusse 1800 aerei perdendone solo 35.\nSegu\u00ec un periodo di stasi; ma l'anno successivo, all'inizio della primavera del 1942, la Luftwaffe ricominci\u00f2 le azioni di supporto al suolo, caccia libera e bombardamento. Il principale aereo schierato al fronte era il Focke-Wulf Fw 190, che eccelleva sia nel ruolo di caccia che in quello di cacciabombardiere.\nCon 2\u00a0100 aeroplani la Luftwaffe torn\u00f2 in massa a supportare l'attacco a Sebastopoli, dove in sole tre settimane fu sganciata una quantit\u00e0 di bombe superiore a quella lanciata in Gran Bretagna nel 1940. In assenza di una valida opposizione di caccia, gli \"Stuka\" ritornarono alla loro funzione principale di eliminare il nemico per liberare la strada alla Wehrmacht.\nIn seguito la situazione si capovolse in favore dei sovietici e, nel 1944, di fronte all'avanzata dell'Armata Rossa, la Wehrmacht non pot\u00e9 fare altro che ritirarsi mentre la Luftwaffe era in affanno, con soli 1700 aerei disponibili. Nonostante l'introduzione del Messerschmitt Me 410 per sostituire i Bf 110, la Luftwaffe non riusc\u00ec a contrastare la sopraggiunta schiacciante superiorit\u00e0 della VVS.\nUltime offensive e difesa di Berlino.\nNel gennaio 1944 la Luftwaffe mise in atto l'operazione stambecco, un'offensiva notturna allo scopo di distruggere obiettivi militari e civili nell'Inghilterra meridionale. Era una risposta ai continui bombardamenti che il Bomber Command effettuava sulla Germania. Si riuscirono a raccogliere, anche sottraendoli al fronte orientale e italiano, 499 bombardieri tra He 177, He 111, Ju 88, Ju 188, Do 217 e Me 410 e 25 cacciabombardieri Fw 190.\nGli attacchi si susseguirono fino a marzo.\nAerei tedeschi puntarono su Londra riuscendo ad appiccare qualche incendio e a distruggere numerosi edifici, ma la contraerea e i caccia notturni britannici riuscirono a limitare in modo significativo i danni a terra.\nLe pesanti perdite subite dall'aeronautica tedesca nella prima met\u00e0 del 1944 resero evidente la necessit\u00e0 di un vantaggio tattico dato che gli alleati disponevano ormai della superiorit\u00e0 aerea sul continente.\nAdolf Galland riconobbe che la Luftwaffe stesse perdendo la guerra di logoramento. Riteneva fosse opportuno puntare sulla qualit\u00e0; in un rapporto del 27 aprile affermava:\nIl 1\u00ba gennaio 1945 la Luftwaffe scaten\u00f2 la sua ultima offensiva ad occidente per ridurre l'attivit\u00e0 della caccia nemica colpendo a sorpresa gli aerei a terra: l'operazione Bodenplatte.\nVi presero parte circa 800 aerei tra cui i Messerschmitt Me 262.\n396 velivoli Alleati vennero messi fuori uso; ma le perdite subite dalla Luftwaffe furono pesanti: 143 aerei persi, 120 piloti uccisi e 67 catturati..\nPer contrastare l'avanzata sovietica a est, il 12 aprile 1945 furono riuniti 1850 caccia da impiegare nella difesa di Berlino, anche se il carburante era scarsissimo e l'aviazione sovietica numericamente superiore.\nDal 1\u00ba settembre 1939 gli arruolati nella Luftwaffe furono pi\u00f9 di ; andarono persi in totale aerei e pi\u00f9 di uomini.\nLa propulsione a reazione.\nLa Luftwaffe fu la prima forza aerea del mondo ad impiegare in missioni di guerra aerei a reazione.\nIl primo fu il Messerschmitt Me 262, prodotto in diverse versioni come caccia e cacciabombardiere.\nCapace di toccare gli 870\u00a0km/h, l'Me 262 entr\u00f2 nei ranghi nel luglio 1944. Gli Me 262, quasi invincibili in aria, erano estremamente vulnerabili in fase di atterraggio e decollo, perci\u00f2 gli aviatori britannici e statunitensi si specializzarono ad attaccarli proprio in queste situazioni.\nIl Messerschmitt Me 163 inizi\u00f2 anch'esso ad essere operativo nel luglio 1944. Con una velocit\u00e0 massima di 960 km/h e una maneggevolezza fuori dal comune, l'Me 163 era di gran lunga superiore a qualunque caccia a pistoni dell'epoca. Il suo punto debole era una limitatissima autonomia.\nLa Luftwaffe fu anche la prima forza aerea ad impiegare in missioni di guerra un bombardiere a reazione, l'Arado Ar 234, operativo dall'estate 1944. Ultimo aereo a reazione ad essere effettivamente usato fu il caccia Heinkel He 162, mentre altri progetti vennero abbandonati o rimasero allo stadio di prototipo.\nLa Luftwaffe sul mare.\nLe forze di mare della Luftwaffe (\"Seeluftstreitkr\u00e4fte\", forze aeree navali) erano organizzate principalmente con aerei Do 18, He 59, He 60 ed He 115. Le loro missioni, erano di ricognizione o di posa di mine navali, siluramento.\nPer le operazioni di ricognizione a lungo raggio la Luftwaffe adott\u00f2 nella primavera del 1940 il Focke-Wulf Fw 200 Condor, che con la sua elevata autonomia era particolarmente adatto allo scopo.\nAltri aerei adottati dalla Luftwaffe per operazioni marittime furono gli Junkers Ju 188, Ju 88, Ju 52 e Ju 290, l'Ar 196, gli Heinkel He 177 ed He 111, ed i Dornier Do 24 e Do 217.\nGli equipaggi che si occupavano di rendere inoffensive le mine antinave avevano aerei in cui era montato il \"Minensprengring\", una struttura metallica che faceva detonare le mine grazie ad un campo magnetico indotto nell'anello (in cui scorreva corrente) dalla struttura metallica delle mine stesse, ed erano soprannominati \"Mausiflugzeug\" (cacciatopi). Due delle unit\u00e0 pi\u00f9 coinvolte erano dotate di Do 17 Z e He 111 J.\nProduzione.\nLa produzione di velivoli, negli anni della guerra, raggiunse cifre che sembravano semplicemente impossibili nel periodo precedente.\nLa produzione tedesca ebbe la caratteristica di concentrarsi su pochi tipi producendoli in grosse quantit\u00e0 anzich\u00e9 differenziare la produzione. Il caso dei caccia \u00e8 eclatante: due soli tipi (il Bf 109 e l'Fw 190) sono prodotti in un totale di 55000 esemplari. Il terzo tipo, staccatissimo, \u00e8 un caccia pesante (il Bf 110) prodotto in circa 6000 esemplari. Per fare un paragone negli Stati Uniti i tipi principali di caccia furono almeno otto, tutti prodotti in pi\u00f9 di 8000 esemplari ciascuno.\nQui di seguito i tre principali tipi (per ogni categoria) con le cifre di produzione. I dati sono tratti da Angelucci-Matricardi."}
{"id": "11581", "revid": "117476461", "url": "https://it.wikipedia.org/wiki?curid=11581", "title": "I secolo a.C.", "text": ""}
{"id": "11582", "revid": "2176804", "url": "https://it.wikipedia.org/wiki?curid=11582", "title": "II secolo a.C.", "text": ""}
{"id": "11583", "revid": "287204", "url": "https://it.wikipedia.org/wiki?curid=11583", "title": "Zygocactus truncatus", "text": "Zygocactus truncatus \u00e8 una pianta succulenta appartenente alla famiglia delle Cactaceae, originaria del Brasile. \u00c8 l'unica specie del genere Zygocactus.\nIl suo nome deriva dal greco \"zyg\u00f2s\" (giogo) e da cactus per via dei suoi fusti congiunti.\nDescrizione.\n\u00c8 una pianta epifita, cio\u00e8 che in natura cresce sugli alberi; i suoi fusti comprendono ramificazioni piatte e carnose, con areole ai margini e alla punta leggermente monca e da cui crescono nuove ramificazioni. I fiori sono rossi, molto vistosi e tubolari, la sua fioritura \u00e8 invernale. Per questa ragione, alla stregua della \"Schlumbergera buckleyi\", viene anche chiamata \"cactus di Natale\".\nTassonomia.\n\"Zygocactus truncatus\" \u00e8 in l'unica specie ascritta al genere \"Zygocactus\". \nAltre specie in passato a questo genere sono oggi inquadrate nei generi \"Schlumbergera\" o \"Epiphyllum\":\nColtivazione.\nLa coltivazione richiede terriccio molto poroso e acido, composto da torba, sabbia, terra di foglie, avendo sempre cura che l'acqua non ristagni. La posizione dovr\u00e0 essere luminosissima, ma mai in pieno sole; in inverno dovr\u00e0 essere esposta ad una temperatura non inferiore ai 10\u00a0\u00b0C in posizione molto luminosa in modo che abbia una buona fioritura.\nInoltre, trattandosi di una pianta a \"giorno breve\", si deve avere l'accortezza di lasciare che resti al buio almeno per dodici ore.\nLa moltiplicazione, in primavera, avviene per talea tagliando i giunti che si metteranno a radicare in sabbia pura leggermente umida."}
{"id": "11584", "revid": "765341", "url": "https://it.wikipedia.org/wiki?curid=11584", "title": "III secolo a.C.", "text": ""}
{"id": "11585", "revid": "287204", "url": "https://it.wikipedia.org/wiki?curid=11585", "title": "Wilcoxia", "text": "Wilcoxia \u00e8 un sottogenere di piante della famiglia delle Cactacee, appartenente al genere \"Echinocereus\", il cui nome deriva dallo studioso statunitense di piante, il generale Timothy Wilcox.\nIl sottogenere comprende circa 6 specie originarie degli Stati Uniti sud-occidentali e del Messico.\nHanno radici tuberose e ramificazioni a fusti lunghi e sottili dalle cui areole nascono i fiori.\nLe \"Wilcoxia\" vogliono un terriccio molto poroso cos\u00ec composto: terriccio, sabbia grossolana per almeno un terzo e ghiaia. Per una buona fioritura vanno esposte in zone semi-ombreggiate poich\u00e9 non amano il pieno sole.\nLe innaffiature devono essere frequenti e abbondanti da marzo a ottobre e sospese nel periodo invernale, la temperatura in questo periodo non deve essere inferiore ai 7\u00a0\u00b0C.\nLa moltiplicazione avviene per seme e per talea: nel primo caso depositando i semi in un letto di sabbia umida in posizione ombreggiata ad una temperatura di 21\u00a0\u00b0C; nel secondo, staccando i fusti e lasciandoli asciugare per almeno 24 ore e poi mettendoli a radicare in sabbia pura leggermente umida.\nAlcune specie coltivate.\n\"Echinocereus poselgeri\" (\"sin. Wilcoxia poselgeri\") - originaria del Texas meridionale, ha fusti lunghi fino a 90\u00a0cm, finissimi e con spine simili a pelurie e fiori rosa.\n\"Echinocereus schmollii\" (\"sin. Wilcoxia schmollii\") originaria del Messico, ha fusti leggermente pi\u00f9 grandi di 1\u00a0cm di diametro e spine setose che formano una peluria biancastra, i suoi fiori sono viola pallido.\n\"Echinocereus waldeisii\" (\"sin.Wilcoxia waldeisii\") originaria del Messico ha fusti sottilissimi che arrivano a raggiungere una lunghezza di 2 metri; i suoi fiori sono bianco crema."}
{"id": "11587", "revid": "843466", "url": "https://it.wikipedia.org/wiki?curid=11587", "title": "II millennio a.C.", "text": ""}
{"id": "11589", "revid": "106908", "url": "https://it.wikipedia.org/wiki?curid=11589", "title": "III millennio a.C.", "text": "Nella prima met\u00e0 del III millennio si assiste a un progressivo passaggio all'et\u00e0 del bronzo (Asia centro-occidentale, Europa, Egitto, Cina). All'inizio del millennio risalgono le collezioni pi\u00f9 antiche di tavolette di Uruk, documenti amministrativi e raccolte sistematiche di caratteri (pittografici e ideografici): rappresentano i primordi della scrittura."}
{"id": "11591", "revid": "838137", "url": "https://it.wikipedia.org/wiki?curid=11591", "title": "1390", "text": ""}
{"id": "11592", "revid": "119092413", "url": "https://it.wikipedia.org/wiki?curid=11592", "title": "1389", "text": ""}
{"id": "11593", "revid": "838137", "url": "https://it.wikipedia.org/wiki?curid=11593", "title": "1388", "text": ""}
{"id": "11594", "revid": "838137", "url": "https://it.wikipedia.org/wiki?curid=11594", "title": "1387", "text": ""}
{"id": "11595", "revid": "838137", "url": "https://it.wikipedia.org/wiki?curid=11595", "title": "1386", "text": ""}
{"id": "11596", "revid": "838137", "url": "https://it.wikipedia.org/wiki?curid=11596", "title": "1385", "text": ""}
{"id": "11598", "revid": "287204", "url": "https://it.wikipedia.org/wiki?curid=11598", "title": "Strombocactus disciformis", "text": "Strombocactus disciformis \u00e8 una pianta succulenta della famiglia delle Cactaceae (sottofamiglia Cactoideae), originario del Messico e molto apprezzato dai collezionisti di piante succulente di tutto il mondo. \u00c8 l'unica specie del genere Strombocactus.\nMorfologia.\nSi tratta di piante di piccole dimensioni, con fusto cilindrico, carnoso e schiacciato, a volte incavato al centro con la presenza di lanuggine, soprattutto nelle piante vecchie. Sul fusto si trovano dei tubercoli piatti sul lato superiore e carenati su quello inferiore, disposti a spirale, di colore verde grigiasto, lunghi 5\u20137\u00a0mm e larghi 6\u201312\u00a0mm.\nLe areole si trovano in cima ai tubercoli, e sono provviste di 1-4 spine di solito erette nelle piante adulte, di colore grigio chiaro con punta scura. Le spine sono presenti solo sui tubercoli giovani e col passare del tempo cadono, per cui non si trovano alla base della pianta.\nI fiori spuntano all'apice del fusto, e nella sottospecie tipica sono di colore giallo crema, nella sottospecie \"S.disciformis ssp. esperanzae\"' sono di colore rosa intenso. Sono imbutiformi con un diametro di 2-3,5\u00a0cm.\nIl frutto \u00e8 una bacca allungata, deiscente, semicarnosa, di color magenta, con i resti del perianzio persistenti.\nI semi sono molto piccoli, 0,2-0,4\u00a0mm di diametro, piriformi, marroncini, con un largo strofiolo bianco che nasconde l'ilo.\nLe sue radici sono carnose, quasi tuberose.\nDistribuzione e habitat.\nLa specie \u00e8 diffusa negli stati messicani di Hidalgo, Guanajuato, Messico e Quer\u00e9taro\nSi trova prevalentemente su dirupi e scoscesi con suolo calcareo, ad altitudini comprese tra i 1000 e i 1600\u00a0m sul livello del mare.\nTassonomia.\nQuesta pianta \u00e8 stata descritta per la prima volta da Augustin Pyrame de Candolle nel 1828, come \"Mammillaria disciformis\" ma nessun esemplare tipo fu conservato.\nIl nome \"Strombocactus\" fu coniato da Nathaniel Lord Britton e Joseph Nelson Rose nel 1922 dal greco \"str\u00f2mbos\" che significa pigna, e si riferisce alla forma della pianta.\nSecondo uno studio condotto da Franz Buxbaum nel 1950 \"Strombocactus\" \u00e8 molto affine al genere \"Aztekium\".\nAttualmente \u00e8 riconosciuta una sola specie \"Strombocactus disciformis\" con due sottospecie, \"Strombocactus disciformis disciformis\" e \"Strombocactus disciformis esperanzae\", quest'ultima \u00e8 spesso chiamata impropriamente \"Strombocactus pulcherrimus\".\nColtivazione.\nCome tutte le piante succulente, ha bisogno di poche innaffiature, fatte quando il terriccio \u00e8 completamente asciutto nel periodo vegetativo, mentre dovranno essere sospese ai primi freddi e per tutta la stagione invernale.\nUn buon drenaggio aiuta ad evitare problemi quali marciumi che porterebbero la pianta rapidamente alla morte.\nLa riproduzione avviene per semina in sabbia umida, con posizione luminosa ma non al sole diretto, ad una temperatura di 21- 27\u00a0\u00b0C. \nLa pianta ha una crescita particolarmente lenta.\n\u00c8 tra i generi inclusi nell'Appendice I della CITES per cui ne \u00e8 vietata la riproduzione e la vendita senza l'autorizzazione del Corpo Forestale dello Stato."}
{"id": "11605", "revid": "1234826", "url": "https://it.wikipedia.org/wiki?curid=11605", "title": "Contenuto libero", "text": "Un'opera libera (o a contenuto libero), analogamente al concetto di software libero, \u00e8 un'opera fruibile, riutilizzabile e distribuibile senza restrizioni, secondo la definizione di opera culturale libera.\nWikipedia \u00e8 un esempio di enciclopedia a contenuto libero.\nLicenze per contenuto libero copyleft.\nSi parla di \"contenuto libero copyleft\" (o \"contenuto libero forte\") se si vuole prevenire che nascano opere derivate con restrizioni aggiuntive che l'opera d'origine non aveva.\nAlcuni esempi:\nLicenze per contenuto libero non-copyleft.\nSi parla di \"contenuto libero non copyleft\" (o \"contenuto libero debole\") se la licenza non prevede copyleft. Ci\u00f2 permette una maggiore diffusione dell'opera al costo di concedere la nascita di opere derivate non pi\u00f9 libere.\nAlcuni esempi:\nLicenze per contenuto non-libere.\n\u00c8 importante distinguere tutte le licenze che al contrario \"non\" sono considerabili a \"contenuto libero\" perch\u00e9 restringono in qualche modo la libert\u00e0 di utilizzo di un'opera, come proibirne l'uso per \u00abscopi commerciali\u00bb, limitarlo per ambiti amatoriali o di ricerca, restringerlo ad un certo numero di utilizzatori, proibirne modifica o distribuzione, ecc., sono tutte limitazioni che rendono di fatto l'opera in questione \"a contenuto non-libero\".\nAlcuni esempi:\nRestrizioni aggiuntive.\nCon restrizioni aggiuntive si intendono alcuni limiti sull'uso, sulla modifica o sulla diffusione di un'opera, che la rendono non-libera. Alcune di queste restrizioni sono utilizzate per scoraggiare forme di concorrenza o per restringere il campo d'uso dell'opera, come la dicitura \u00abper uso non commerciale\u00bb (dato che, al contrario, un'opera libera \u00e8 distribuibile anche attraverso una retribuzione).\nUn'altra dicitura molto diffusa \u00e8 \u00abnon opere derivate\u00bb utilizzata per rendere l'opera fruibile ma non modificabile. \u00c8 diffusa su testimonianze o pensieri personali per mantenerli intatti nella loro interezza, piuttosto che per opere culturali vere e proprie.\nProspettive future.\nA livello di Unione Europea \u00e8 in un avanzato stato di progetto la creazione di una Biblioteca digitale da realizzare secondo i principi del contenuto libero. Una prima realizzazione concreta, \u00e8 Europeana che per ora fornisce online testi, ma che si ripromette di raggiungere i 100.000 testi l'anno. \nL'audizione alla Commissione Cultura della Camera italiana.\nNel 2007 il tema del software e del contenuto libero \u00e8 stato portato autorevolmente presso il Parlamento italiano. La commissione cultura della Camera dei deputati ha ascoltato, nella forma di una \"audizione\", il prof. Arturo Di Corinto, unitamente a Richard Stallman e a Bruce Perens. Anche il convegno \"Condividi la conoscenza\" ha tentato di allargare la base di adesione del mondo accademico sul software libero e sul contenuto libero con l'obiettivo di far ascoltare la propria voce anche dal mondo politico."}
{"id": "11606", "revid": "247222", "url": "https://it.wikipedia.org/wiki?curid=11606", "title": "Alessandro Aleotti", "text": ""}
{"id": "11611", "revid": "1449826", "url": "https://it.wikipedia.org/wiki?curid=11611", "title": "HIV", "text": "I virus dell'immunodeficienza umana (HIV, sigla dell'inglese \"Human Immunodeficiency Virus\") sono due specie di \"Lentivirus\" (un genere di retrovirus) che causano un'infezione che, se non trattata, provoca la sindrome da immunodeficienza acquisita (AIDS).\nL'AIDS \u00e8 una malattia che causa l'indebolimento progressivo del sistema immunitario fino a consentire l'insorgenza di gravi infezioni opportunistiche e tumori. Nella maggioranza dei casi, l'HIV si trasmette durante i rapporti sessuali, quando c'\u00e8 contatto con sangue, sperma, liquido vaginale, pre-eiaculazione. La ricerca ha dimostrato che l'HIV non si trasmette durante i rapporti sessuali non protetti, se il partner sieropositivo ha una carica virale non rilevabile. \nAltri tipi di trasmissione del virus includono il passaggio del virus da una madre infetta al figlio durante la gravidanza o il parto, tramite esposizione al sangue o fluido vaginale, o tramite il latte materno. All'interno di questi fluidi corporei l'HIV \u00e8 presente sia in particelle libere sia all'interno delle cellule immunitarie infette.\nIl tempo medio di sopravvivenza dopo infezione da HIV \u00e8 notevolmente allungato nei pazienti che seguono la terapia. Senza terapia, il tempo medio di sopravvivenza dopo aver contratto l'HIV \u00e8 stimato da 9 a 11 anni, a seconda del sottotipo HIV.\nClassificazione.\nL'HIV fa parte del genere \"Lentivirus\", della famiglia dei \"Retroviridae\". I Lentivirus hanno in comune molte morfologie e propriet\u00e0 biologiche. Molte specie sono infette da Lentivirus, che sono tipicamente responsabili di malattie di lunga durata con un lungo periodo di incubazione. I Lentivirus vengono trasmessi come virus RNA avvolti a singolo filamento, in senso positivo. All'ingresso nella cellula bersaglio, l'RNA virale viene convertito (trascrizione inversa) in DNA a doppio filamento mediante una trascrittasi inversa trasportata insieme al genoma virale nella particella del virus. Il DNA virale risultante viene quindi importato nel nucleo cellulare e integrato nel DNA cellulare mediante un'integrasi codificata dal virus e da co-fattori ospitanti. Una volta integrato, il virus pu\u00f2 diventare latente, permettendo al virus e alla sua cellula ospite di evitare il rilevamento dal sistema immunitario. In alternativa, il virus pu\u00f2 essere trascritto, producendo nuovi genomi RNA e proteine virali che vengono confezionate e rilasciate dalla cellula come nuove particelle di virus e che hanno modo di iniziare un nuovo ciclo di replicazione.\nIn base alle conoscenze attuali, l'HIV \u00e8 suddiviso in due ceppi: HIV-1 e HIV-2. L'HIV-1 \u00e8 il virus che \u00e8 stato inizialmente scoperto e definito sia LAV che HTLV-III: \u00e8 pi\u00f9 virulento, pi\u00f9 infettivo ed \u00e8 la causa della maggior parte delle infezioni da HIV a livello mondiale. Il primo dei due \u00e8 prevalentemente localizzato in Europa, America e Africa centrale; l'HIV-2, invece, si trova per lo pi\u00f9 in Africa occidentale e Asia e determina una sindrome clinicamente pi\u00f9 moderata rispetto al ceppo precedente.\nMorfologia.\nIl virione di HIV ha una struttura sferica del diametro di circa 100-120\u00a0nm, con due membrane esterne (pericapside), formate dal materiale della cellula che lo ha prodotto: le membrane sono un capside di forma conoide e un pericapside che ospita le glicoproteine di membrana virali gp120 e gp41: la conoscenza di queste proteine \u00e8 stata di particolare importanza nella lotta al virus, poich\u00e9 agendo su di esse si pu\u00f2 rallentare o frenare il contagio di nuove cellule. La gp120 \u00e8 infatti una sorta di chiave che il virus utilizza per trovare le particolari cellule umane in grado di replicarlo, funzionando quindi da recettore che aggancia HIV ai recettori corrispondenti sulle cellule bersaglio. La gp41 interviene invece quando i virus sono gi\u00e0 agganciati, fondendo le membrane virali con la membrana cellulare permettendo la penetrazione di HIV all'interno delle cellule, per questo \u00e8 denominata proteina di fusione.\nIl materiale genetico del virione \u00e8 costituito da due copie di RNA identiche a polarit\u00e0 positiva (mRNA). L'HIV \u00e8 quindi un virus diploide. I due filamenti singoli sono legati a due proteine basiche del peso, rispettivamente, di 7 e 9 kDa (denominate p7 e p9). Tale complesso, insieme agli enzimi della trascrittasi inversa (una DNA polimerasi RNA-dipendente), della proteasi e dell'integrasi, \u00e8 contenuto in una sezione centrale della particella virale denominata core, la quale presenta una struttura cilindro/conica ed \u00e8 costituita completamente da una sola proteina (p24). Gli enzimi del virus sono fondamentali per il processo di riproduzione. Quello della trascrittasi inversa \u00e8 una sorta di \"traduttore\", che retrotrascrive il patrimonio genetico virale (RNA) in DNA; le integrasi rendono possibile tale inserimento nel DNA della cellula ospitante; le proteasi modellano invece le macroproteine prodotte in una forma idonea a dar vita a nuovi virus.\nTra il core e l'involucro lipoproteico del virus si trova uno strato di materiale elettrondenso costituito completamente dalla proteina virale p17 miristilata. La miristilazione \u00e8 un fenomeno importante per la successiva interazione della p17 con la membrana cellulare al fine di dare avvio alla liberazione di nuovi virus replicati dentro la cellula, con un processo di gemmazione.\nIl genoma.\nCome tutti i retrovirus, l'HIV possiede i tre geni fondamentali per la sua replicazione: Gag, Pol ed Env. Gag (per \"group-specific antigen\") codifica per le proteine del core del virione: p24, p17, p9 (o p6), p7. Da Pol (per \"Polymerase\") derivano la trascrittasi inversa, la proteasi e l'integrasi mentre Env (per \"Envelope\") codifica per le proteine dell'involucro esterno.\nSia Gag sia Pol sono trascritti in un mRNA che viene poi tradotto in una proteina di 180 kDa (p180) che viene poi clivata tramite proteolisi. La sua scissione determina la formazione della proteasi (p10 o p11), della trascrittasi inversa (p51/p66), della endonucleasi/integrasi (p32) e di una proteina di 55 kDa (p55). Dalla p55, sempre per proteolisi, derivano la p17, la p24 e la p15. La p15 \u00e8 il progenitore della p9 (o p6) e della p7, anch'esse ottenute tramite l'intervento della proteasi.\nEnv viene tradotto in una proteina di 88 kDa che viene successivamente glicosilata e a seguito di ci\u00f2 il suo peso molecolare aumenta fino a 160 kDa (gp160). Essa viene scissa, attraverso la proteasi cellulare Furina (contenuta nel Golgi), a formare le due glicoproteine legate alla membrana esterna: la gp120 e la gp41. La gp41 \u00e8 una proteina transmembrana con l'estremo NH2 localizzato all'interno del virione, mentre la parte COOH \u00e8 esterna e serve come punto di legame per la gp120.\nOltre a questi geni, l'HIV contiene altri sette geni accessori che hanno funzioni regolatorie del ciclo virale e della sintesi proteica: Tat, Rev, Nef, Vpr, Vif, Vpu (quest'ultimo nel genoma di HIV-2 non esiste e ve n'\u00e8 un altro chiamato Vpx). Agli estremi si trovano due sequenze (dette long terminal repeats, LTR) contenenti elementi regolatori dell'espressione genica. In esse infatti si rinvengono regioni di legame per fattori sia di origine virale sia cellulare, i quali possono cos\u00ec aumentare o inibire il livello di trascrizione del genoma. Nei LTR si ritrovano siti di poliadenilazione, per il legame di fattori di trascrizione come SP1 e NF-k\u03b2, la sequenza regolatrice TATA, la sequenza di transattivazione, dove si va a legare la proteina Tat, e anche zone con elementi regolatori inibenti (RN, regolazione negativa).\nIl gene Tat, composto di due esoni, codifica per una proteina di 14,15 kDa con funzione di transattivatore che, in collaborazione con un fattore cellulare, \u00e8 in grado di intensificare l'espressione dei geni virali. La sua azione si esplica tramite il legame a una regione dei LTR definita TAR (trans-active region). Si ritiene che con la sua azione sia in grado di aumentare la trascrizione dei geni virali di circa 1.000 volte. Rev \u00e8 essenziale per la trascrizione dei geni Gag, Pol ed Env. Sembra, infatti, che essa sia in grado di agire su Env a livello post-trascrizionale legandosi a una met\u00e0 del gene sbloccando cos\u00ec la traduzione precedentemente inibita da fattori cellulari legatisi. Probabilmente l'azione a livello di Pol e Gag \u00e8 simile. Sembrerebbe pure che sia in grado di inibire lo splicing del gene Env.\nIl gene Nef codifica per una proteina di 27 kDa capace di legare il GTP, dotata di attivit\u00e0 GTP-asica, suscettibile di miristilazione e fosforilazione. Essa esplica un'azione regolatrice della trascrizione legandosi alla regione RN dei LTR, riduce l'espressione cellulare di CD4 e MHC, contribuisce ad aumentare la capacit\u00e0 evasiva virale ed, infine, sembrerebbe essere in grado di ridurre la produzione di immunoglobuline (specialmente IgA) nei linfociti B quando trasferita in essi.\nVpr codifica per una proteina di 15 kDa (p15) che si ritrova associata al virione. Si sospetta che essa sia coinvolta nella riattivazione del virus in corso di infezione latente. Altri dati, inoltre, fanno supporre una sua possibile partecipazione nell'infezione di cellule a bassa proliferazione (come i macrofagi) e nel blocco del ciclo cellulare nella fase G2 al fine di favorire l'attivit\u00e0 dei LTR.\nPer quanto riguarda i geni rimanenti sembrerebbe che:\nIl genoma dell'HIV \u00e8 ricco di zone di sovrapposizione. Ci\u00f2 avviene non solo tra geni codificanti, ma anche tra questi ultimi e varie regioni regolatorie. I genomi di HIV-1 e HIV-2 differiscono, come espresso precedentemente, nei geni Vpu e Vpx. In HIV-2, infatti, il primo manca e viene sostituito dal secondo. Quest'alta presenza di embricature nel genoma fa s\u00ec che ogni proteina possa venir sintetizzata solamente a seguito di complessi fenomeni di splicing alternativo.\nDi HIV-1 \u00e8 nota la sua estrema variabilit\u00e0. Esso viene diviso in tre gruppi: il primo, definito M (Main), viene ulteriormente suddiviso in nove sottotipi (A-D, F-H, J e K) i quali differiscono nei geni env per il 30% e gag per il 14%; il secondo \u00e8 conosciuto come N (New) ed \u00e8 piuttosto raro; il terzo gruppo, indicato con O (Outlier), \u00e8 altrettanto raro e si ritrova in Camerun. In generale in Europa e in America \u00e8 pi\u00f9 diffuso il ceppo di tipo B, mentre in Africa si ritrovano pi\u00f9 spesso i sottotipi A, C, D e in Asia si ritrovano quelli di tipo E, C e B.\nIl ciclo virale.\nAggancio e penetrazione.\nIl ciclo replicativo di HIV-1 o HIV-2 si avvia quando la proteina gp120, presente sulla membrana esterna del virus, riconosce il recettore omologo sulla superficie delle cellule bersaglio, ovvero una particolare proteina denominata CD4. Le cellule umane CD4-positive sono subito agganciate, diventando bersagli dei virus: nell'organismo umano quelle pi\u00f9 ricche di CD4 sono alcuni tipi di linfociti cruciali nel processo di difesa immunitaria, denominati \"helper\" o \"inducer\". La costante di dissociazione tra gp120 e CD4 si aggira intorno a 4 x 10\u22129: il legame con CD4 coinvolge tre regioni non contigue e altamente conservate di gp120 separate da altre zone, invece, estremamente variabili.\nAffinch\u00e9 il virus faccia il suo ingresso nella cellula (sincizio) interviene il legame con un altro recettore, composto dalle molecole della famiglia dei \"recettori con sette domini transmembrana accoppiati con la proteina G\" (\"seven transmembrane domain G-protein-coupled receptor\"), in particolare CXCR4 (usati dai ceppi del virus con tropismo per i linfociti T) e CCR5 (tipici del ceppo avente tropismo per i macrofagi). Il legame del virus a uno o all'altro di questi recettori permette di dividere i ceppi dell'HIV in \"R5-using\" e \"X4-using\".\nDopo che \u00e8 avvenuto il legame si avviano i fenomeni che danno luogo alla fusione tra la membrana virale e quella della cellula, che ha come protagonista la proteina gp41. Il processo di fusione \u00e8 innescato da cambiamenti conformazionali scatenati dal legame con CD4 e, probabilmente, anche dall'attacco dell'ansa V3 di gp120 da parte di alcune proteasi cellulari. Gp41 ha una parte N-terminale, formata da aminoacidi apolari, che si inserisce nella membrana cellulare.\nLe cellule dotate di maggiori recettori CD4 nell'organismo umano sono i linfociti CD4 positivi. Si tratta di cellule particolarmente importanti nel sistema immunitario, veri e propri \"direttori d'orchestra\" che, attraverso messaggi biochimici, riconoscono i vari ospiti indesiderati dell'organismo (virus, batteri, protozoi, funghi, vermi e cellule tumorali) e attivano i settori del sistema immunitario di volta in volta pi\u00f9 idonei a contrastarne la presenza. Ci\u00f2 che manda KO queste cellule non \u00e8 tanto la presenza del virus, ma il suo processo di replicazione, in particolare nell'ultima fase quando i nuovi virus lasciano la cellula perforandone la membrana e uccidendola (gemmazione). Un numero inadeguato di linfociti CD4+ paralizza il sistema immunitario, esponendo l'organismo al rischio di qualsiasi infezione e tumore.\nL'HIV \u00e8 in grado di infettare anche altre cellule che possiedono, seppure in quantit\u00e0 minore, il recettore CD4: macrofagi, cellule della microglia del sistema nervoso centrale e cellule dendritiche dei linfonodi, le cellule cromaffini delle pareti intestinali, l'endotelio dei vasi sanguigni, i precursori delle cellule del sangue e i linfociti B e T-CD8+. Da alcuni esperimenti si \u00e8 avanzata l'ipotesi che esso possa infettare anche i timociti. Anche gli astrociti subiscono l'infezione da parte dell'HIV, sebbene essa non sia produttiva. Al momento non \u00e8 dimostrato che anche i neuroni possano venir infettati dal virus.\nIn generale quindi l'HIV provoca un'infezione sistemica e generalizzata, anche se le conseguenze pi\u00f9 gravi sul piano clinico restano quelle legate alla distruzione dei linfociti CD4+.\nReplicazione.\nUna volta entrato nella cellula ospitante, si attiva un processo di installazione definitivo; l'enzima della trascrittasi inversa trascrive l'RNA come DNA, che, grazie all'integrasi, si integra nel genoma della cellula ospite. La cellula infettata pu\u00f2 attivare subito la replicazione virale, oppure pu\u00f2 rimanere inattiva per un periodo di tempo compreso tra mesi e anni, comportandosi esattamente come una cellula non infetta. Le cellule infettate che non producono virus sono dette \"latentemente infette\" e costituiscono un serbatoio di HIV ineliminabile, che garantisce al virus la sopravvivenza nell'organismo ospitante a tempo indeterminato, per l'intera durata della vita del soggetto. Occasionalmente l'infezione latente si attiva, quando il virus obbliga la cellula ospitante a produrre al suo interno le proteine e l'acido nucleico virale (RNA) che, come un puzzle, si assemblano all'interno della stessa cellula fino a creare virioni completi, che poi sono espulsi per gemmazione.\nNon \u00e8 chiaro quale sia l'input che d\u00e0 l'avvio alla trascrizione del genoma virale, ma sicuramente \u00e8 legato a tutte le occasioni di stimolazione del sistema immunitario ed \u00e8 probabilmente indotto da un insieme di stimoli: antigeni, citochine o anche infezioni da parte di altri virus. Esperimenti hanno infatti dimostrato che quando i linfociti e i macrofagi infetti si attivano per la loro normale riproduzione, anche la trascrizione virale tende ad attivarsi. Tra i fattori pi\u00f9 coinvolti in questo processo sembrano esserci NF-\u03baB e citochine quali IL-6 e TNF-\u03b1.\nL'espressione dei geni virali \u00e8 quindi divisa in due fasi: precoce e tardiva. Nella prima vengono espressi i geni regolatori mentre nella seconda quelli strutturali. I geni regolatori, di cui i pi\u00f9 noti sono Tat, Nef e Rev e la cui sintesi avviene nel citoplasma grazie a eventi di splicing molteplici, consentono l'amplificazione della trascrizione genica a opera della RNA polimerasi cellulare di tipo II e la stabilizzazione degli RNA messaggeri creati successivamente. Nella fase tardiva avviene la sintesi dei geni strutturali, i cui trascritti vengono portati nel citoplasma e l\u00ec sottoposti a un solo splicing e infine tradotti in proteine. \u00c8 a questo livello che interviene la proteina rev che, come espresso precedentemente, si lega ai trascritti e ne facilita il trasporto nel citoplasma. Quando la sintesi viene completata, le varie proteine strutturali si assemblano tra di loro determinando la formazione delle particelle virali che vengono poi rivestite da un \"envelope\" lipoproteico.\nErrori e mutazioni.\nCaratteristica tipica del virus HIV, e dei retrovirus in particolare, \u00e8 la spiccata tendenza a mutare: durante i cicli replicativi vengono frequentemente compiuti errori che portano a creare virus pi\u00f9 o meno diversi dall'originale. Queste mutazioni sono per lo pi\u00f9 svantaggiose per il virus, che genera una cospicua serie di virus modificati destinati a scomparire. Capitano comunque mutazioni vantaggiose, che permettono al virus di acquisire resistenza ai farmaci e alla risposta immunitaria dell'individuo ospitante.\nGrazie a tale facilit\u00e0 di mutazione, unita all'invisibilit\u00e0 del retrovirus all'interno delle cellule infette, il virus ha potuto eludere i principali metodi di annientamento virale del sistema immunitario e della medicina in generale. Alcune mutazioni hanno dato origine a sottotipi stabilizzati di HIV, a loro volta frammentati in sotto-sottotipi, chiamati \"clade\". Nel mondo occidentale il \"clade\" pi\u00f9 diffuso \u00e8 quello di tipo B. La facilit\u00e0 dei trasferimenti e flussi migratori favoriscono la diffusione dei vari \"clade\" nel mondo intero e la presenza di \"virus ricombinati\" (CRF, \"Circulating Recombinant Form\"), ovvero gli esiti di scambi genetici tra virus appartenenti a \"clade\" diversi contemporaneamente presenti nello stesso individuo. L'HIV appare dunque come un mosaico di virus in continua trasformazione.\nSecondo un report di ActionAid del 2005, le statistiche ufficiali dei governi asiatici sottostimano la diffusione del virus in un continente, che gi\u00e0 all'epoca ospitava un quarto della popolazione mondiale, a fronte di una spesa pubblica sanitaria che in Cina era pari al 5.3% del PIL, significativamente al di sotto degli altri Paesi industrializzati, in particolare per la terapia antiretrovirale.\nEspulsione dei nuovi virus.\nL'HIV, nei rapporti con il proprio ospite, ha quindi due distinte opzioni, entrambe vantaggiose per il virus: l'infezione latente, previa trascrizione e integrazione, e la replicazione. Nel primo caso esso si garantisce un serbatoio inamovibile di genomi virali; nel secondo \u00e8 messa in atto la possibilit\u00e0 di infettare un numero sempre maggiore di cellule CD4+.\nI nuovi virioni fuoriescono provocando sulla superficie cellulare delle lacerazioni che uccidono la cellula stessa. I virus vengono espulsi nel torrente circolatorio e in larga parte vengono neutralizzati dalla risposta immunitaria umorale. Alcuni infettano nuove cellule CD4+, perpetuando l'infezione. Si arriva cos\u00ec a una concentrazione sempre maggiore di virus nel sangue e in altri liquidi biologici (soprattutto quelli genitali), il cui contatto con il sistema circolatorio di altri individui pu\u00f2 portare a nuovi contagi.\nIl danno provocato da HIV, che porta alla sindrome di immunodeficienza acquisita, \u00e8 dunque conseguenza della sola replicazione virale, mentre lo stato di latenza non induce immunodeficienza.\nModalit\u00e0 di trasmissione.\nIl virus presenta diverse modalit\u00e0 di trasmissione:\nTrasmissione sessuale.\nLa trasmissione sessuale \u00e8 attualmente la modalit\u00e0 d'infezione pi\u00f9 diffusa: il virus si isola dal fluido seminale o come particella libera o all'interno delle cellule mononucleate. Si \u00e8 visto che esso aumenta nel caso di stati infiammatori coinvolgenti i genitali a seguito del richiamo di elementi del sistema immunitario. L'HIV si identifica inoltre nello striscio cervicale e nel fluido vaginale. Questo tipo di trasmissione non si pu\u00f2 verificare se il partner sieropositivo \u00e8 in terapia antiretrovirale efficace, con una carica virale non rilevabile (vedi sotto, Prevenzione).\nTrasmissione ematica.\nUn altro veicolo di trasmissione assai importante, soprattutto nei Paesi a pi\u00f9 alto tenore di vita, \u00e8 il sangue e i suoi derivati. Le categorie a rischio per infezione tramite il sangue e gli emoderivati sono i tossicodipendenti che usano droghe per via endovenosa condividendo la stessa siringa tra pi\u00f9 persone e gli individui soggetti a trasfusione. In Italia, negli anni ottanta e novanta, la percentuale dei tossicomani infettati arriv\u00f2 a superare quella di tutte le altre categorie (sia eterosessuali che omosessuali).\nVanno infine ricordati i rischi derivanti dall'uso di materiale medico-dentistico non sterilizzato e dal contatto del personale sanitario o di laboratorio con campioni infetti.\nIl rischio d'infezione con emoderivati \u00e8 stato drasticamente ridotto con l'uso di procedure di \"screening\" su tutti i campioni e al trattamento con processi che eliminano i virus infettanti.\nTrasmissione verticale madre-figlio.\nIl virus \u00e8 propagabile in modo verticale attraverso il contagio madre-figlio. Nei Paesi in via di sviluppo particolarmente importante \u00e8 la trasmissione verticale; questa pu\u00f2 avvenire sia durante la gravidanza per passaggio trans-placentare (20-40%), sia durante il parto (40-70%), durante il quale il bambino pu\u00f2 entrare in contatto con il sangue materno durante il tragitto nel canale del parto, e infine nell'allattamento (15-20%). Al fine di ovviare al possibile contagio si \u00e8 ricorso al parto cesareo che ha dimostrato una riduzione importante del rischio di trasmissione al bambino. Sono stati messi anche a punto dei protocolli con la azidotimidina da assumere dopo il secondo trimestre e che hanno anch'essi dimostrato una sensibile diminuzione del tasso di trasmissione dal 22,6% al 7%.\nDocumentata la possibilit\u00e0 di infezione madre-figlio attraverso il latte o il colostro materni ed effettivamente il virus si pu\u00f2 ritrovare in entrambi i fluidi. Questo comporta l'avvertenza di evitare l'allattamento al seno per tutte le madri contagiate dal virus. Ci\u00f2 comporta dei problemi soprattutto nei Paesi in via di sviluppo in cui l'allattamento materno \u00e8 spesso l'unica fonte di sopravvivenza e di protezione dalle infezioni per il neonato. L'OMS ha comunque modificato le sue direttive alla luce di nuove ricerche e scoperte: il 30 novembre 2009 ha pubblicato nuove raccomandazioni sull'alimentazione infantile da madri sieropositive, sostenendo che il bambino pu\u00f2 beneficiare dell'allattamento al seno con poco rischio di contrarre l'infezione da HIV.\nPatologie: l'AIDS.\nTerapia.\nLa terapia prevede l'uso di una combinazione di farmaci antivirali; essa mira a impedire la replicazione del virus nell'organismo e consentire una sopravvivenza e una qualit\u00e0 di vita paragonabile alle persone senza infezione da HIV. Poich\u00e9 il virus permane all'interno di alcune cellule del sistema immunitario, la cura completa non \u00e8 attualmente possibile.\nEsistono varie classi di farmaci antiretrovirali, che agiscono inibendo la replicazione del materiale genetico, alterando la formazione delle proteine, o impedendo l'ingresso del virus nelle cellule.\nTali farmaci sono adoperati in terapia combinata tra loro, detta in inglese \"HAART\" (\"Highly Active Antiretroviral Therapy\"), per evitare di produrre virus resistenti ai farmaci. Infatti, \u00e8 stato dimostrato che le terapie basate sull'impiego di un unico farmaco (ad esempio solo lamivudina) aumentano il rischio di sviluppare ceppi virali resistenti al farmaco stesso, mentre nella terapia combinata \u00e8 pi\u00f9 difficile che si sviluppino resistenze verso tutti i farmaci impiegati.\nContrariamente al passato, oggi la terapia antiretrovirale si inizia quasi sempre al momento della diagnosi, senza aspettare che la conta dei linfociti CD4 scenda sotto determinati livelli.\nLe persone che, assumendo la terapia antiretrovirale come prescritto, riducono la carica virale a livelli non rilevabili nel sangue, non possono trasmettere l'HIV attraverso i rapporti sessuali, anche senza usare il preservativo.\nIndennizzo del danno per trasfusioni infette.\nIn vari paesi esistono leggi che tutelano chi si infetta con il virus HIV a seguito di una trasfusione o procedura sanitaria: in Italia esiste la legge n. 210/92, che offre un indennizzo in termini pecuniari a tutti coloro che hanno contratto patologie da trasfusioni di sangue e/o emoderivati infetti e/o vaccini.\nNel 2003 negli Stati Uniti d'America la Bayer pubblic\u00f2 dei documenti sugli emoderivati utilizzati per gli emofiliaci ed il \"New York Times\" pubblic\u00f2 un \"reportage\" sullo stesso argomento: in entrambe le pubblicazioni si sottoline\u00f2 l'indennizzo, che in quel caso fu versato direttamente dalla Bayer e da altre tre aziende, che raggiunse circa 600 milioni di dollari, per poter concludere pi\u00f9 di 15 anni di cause in cui furono accusati di aver commercializzato un farmaco emoderivato pericoloso.\nObblighi informativi sulla sieropositivit\u00e0.\nLa legislazione italiana non prevede, in generale, l'obbligo di esternare il proprio stato sierologico al compagno/a, fintanto che vengano messe in atto le manovre preventive, quale l'uso del profilattico e quindi si riduca al minimo il rischio di contagio: in pratica, per il diritto alla privacy, non si pu\u00f2 divulgare lo stato sierologico di nessuna persona.\nAl contrario, se ci fosse il rischio di contagio, \nsono riconosciuti gli estremi per una denuncia di comportamento omissivo colposo e in caso di contagio volontario il reato \u00e8 quello di lesioni gravissime.\nPrognosi.\nSi ha notizia di due casi in cui i soggetti affetti da HIV sono guariti completamente: Timothy Ray Brown, anche detto \"il paziente di Berlino\", \u00e8 la prima persona al mondo ad essere guarita completamente dal virus dopo che, a causa di esso, svilupp\u00f2 una leucemia mieloide acuta, patologia curabile con il trapianto di midollo; nel 2007, fu sottoposto a questo trapianto ricevendo cellule staminali ematopoietiche da parte di un donatore con una mutazione del recettore CCR5 (la CCR5-\u039432 monozigote), che viene utilizzato dal virus nelle fasi iniziali per entrare nelle cellule da infettare. Dopo due mesi dal trapianto non si avevano pi\u00f9 tracce del virus nel sangue del soggetto. \u00c8 deceduto il 29 settembre 2020, all'et\u00e0 di 54 anni, a causa di una recidiva della leucemia, restando comunque immune all'HIV.\nUn altro caso \u00e8 quello di Adam Castillejo, il cosiddetto \"paziente di Londra\" che nel 2011, quando era sotto terapia antiretrovirale, ha scoperto di avere un linfoma, un tipo di tumore che pu\u00f2 guarire con un trapianto di midollo. Come nel caso del paziente di Berlino \u00e8 stato sottoposto a trapianto di midollo da un donatore con una mutazione genetica che lo rendeva immune al virus ed \u00e8 guarito. \nQuesta terapia non pu\u00f2 essere usata come terapia per l'Hiv per i grandi rischi connessi.\nPrevenzione.\nPrevenzione della trasmissione per via sessuale.\n\u00c8 il profilattico, usato correttamente e dall'inizio della penetrazione, il mezzo pi\u00f9 sicuro per la prevenzione dell'infezione da HIV. In commercio oggi si trova anche un preservativo di poliuretano per quella piccolissima parte di popolazione allergica al lattice di gomma. Il preservativo, essendo uno strumento, ha bisogno di essere usato correttamente.\n\u00c8 stato dimostrato che la trasmissione sessuale dell'HIV non si verifica quando una persona sieropositiva ha una carica virale persistentemente non rilevabile (&lt;50 copie/mL) grazie alla terapia antiretrovirale, anche quando non si usano preservativi. Il rischio di trasmissione dell'HIV in questi casi \u00e8 zero, come dimostrato nei seguenti studi: \"Opposites Attract\", \"PARTNER 1\", \"PARTNER 2\" e HPTN052. Questo messaggio \u00e8 noto con la campagna in lingua inglese \"U=U\", \"undetectable = untrasmissable\" (cio\u00e8 \"non rilevabile = non trasmissibile\", in italiano adattato in N=N), che \u00e8 stata appoggiata da centinaia di esperti e organizzazioni tra cui i Centri per la prevenzione e il controllo delle malattie statunitensi, la rivista medica britannica The Lancet e la Lega italiana per la lotta contro l'AIDS.\nLa profilassi pre-esposizione (PrEP) consiste nell'uso di farmaci antiretrovirali da parte di persone che non hanno contratto HIV per ridurre il rischio di infezione. \u00c8 utilizzata in persone che hanno un alto rischio di infezione, per esempio coloro che hanno partner multipli e che usano saltuariamente o mai i profilattici, oppure partner stabili di persone sieropositive la cui carica virale \u00e8 superiore a 50 copie/mL.\nPrevenzione della trasmissione per via ematica.\nNon usare siringhe, aghi, lamette o qualsiasi altro tagliente gi\u00e0 usati da altri: usare solo materiale monouso o sterilizzato; controllare sempre che gli strumenti taglienti o perforanti cui veniamo sottoposti siano sterili (strumenti del dentista, strumenti per tatuaggi e piercing, strumenti per pedicure-manicure: basta controllare che gli strumenti vengano aperti in nostra presenza).\nPrevenzione della trasmissione per via materno-fetale.\nIn caso di sieropositivit\u00e0 la gravidanza va affrontata con la consulenza dei medici: nei Paesi in cui sono disponibili i farmaci antiretrovirali, l'assunzione degli stessi (secondo un particolare schema) pu\u00f2 ridurre a meno del 2% la percentuale di trasmissione materno-fetale. Per gli uomini sieropositivi esiste una procedura detta \"lavaggio dello sperma\", che evita il contagio sia della madre sia del figlio. Inoltre se la carica virale \u00e8 allo stato di \"non rilevabile\" per sei mesi (stato \"U=U\" o \"N=N\"), si pu\u00f2 avere figli in modo naturale.\nRicerca.\nPer ricerca sull'HIV/AIDS s'intende l'insieme di quelle ricerche mediche che hanno come scopo la prevenzione, la cura o il trattamento dell'HIV/AIDS, nonch\u00e9 la pura ricerca sulla natura dell'HIV come microrganismo patogeno e dell'AIDS come malattia che ne deriva. Queste ricerche si prefiggono diversi obiettivi, come l'analisi di determinati stili di vita, la promozione e diffusione dell'educazione sessuale, lo sviluppo di farmaci per la terapia antiretrovirale e altre malattie sessualmente trasmissibili e infine di un vaccino contro l'HIV. Altre aree di ricerca medica comprendono i temi della profilassi pre-esposizione e post-esposizione, della circoncisione e degli effetti accelerati d'invecchiamento dovuti dall'HIV.\nLa ricerca ha prodotto un vaccino contro l'HIV: gli anticorpi bi-specifici che mirano sia alla superficie delle cellule T che agli epitopi virali possono impedire l'ingresso del virus nelle cellule somatiche. Un altro gruppo di ricerca ha utilizzato la stessa tecnologia per sviluppare un anticorpo bi-specifico che neutralizza le particelle virali mediante collegamento a croce di glicoproteine di \"envelope\".\nQuesto retrovirus per la sua particolare natura aggressiva, contagiosa e nella difficolt\u00e0 di guarigione da esso ha modificato i comportamenti sociali e ritmi di vita, in particolar modo dei contagiati, i quali devono essere sottoposti a particolari cure e vedono la loro vita alterata da visite, cure specialistiche e eventuali malori associati. Dato l'avanzamento tecnologico, sono stati creati degli strumenti di supporto per la gestione di questi cambiamenti e dare maggiori informazioni sulla malattia, come nel caso della \"Network Persone Sieropositive Italia Onlus\", che ha sviluppato \"H-Bookmark\", un'applicazione che pu\u00f2 essere installata su uno smartphone.\nNel 2012 vennero scoperti degli anticorpi derivati da due donne sudafricane, che sarebbero capaci di neutralizzare il virus HIV in quasi il 90% delle varianti conosciute. Le donne partecipavano alla ricerca dal 2005.Una di esse \u00e8 scomparsa nel 2011 a causa di tubercolosi. Nel 2013 si evidenzi\u00f2 come il virus riesca a eludere le difese immunitarie e, nel contempo, fu scoperto un sistema che potrebbe rendere il virus riconoscibile dal sistema immunitario.\nNumerosi studiosi sono ancora impegnati nella ricerca di nuove vie per sconfiggere il patogeno."}
{"id": "11616", "revid": "108107", "url": "https://it.wikipedia.org/wiki?curid=11616", "title": "BSD", "text": ""}
{"id": "11621", "revid": "838137", "url": "https://it.wikipedia.org/wiki?curid=11621", "title": "Allocazione di Neyman", "text": "L'allocazione ottima di Neyman, usata in statistica nell'ambito del campionamento statistico, \u00e8 un'allocazione delle unit\u00e0 in un disegno stratificato sviluppata indipendentemente da Aleksandr \u010cuprov nel 1920 e Neyman nel 1934.\nLa ripartizione degli elementi campionari negli strati considera sia la numerosit\u00e0 che la variabilit\u00e0 di ogni strato, a differenza dell'allocazione proporzionale che tiene conto della sola numerosit\u00e0 di strato.\nSe si indica con \"Nh\" la numerosit\u00e0 dello strato \"h\" e con \"Sh\" la deviazione standard nello strato stesso e con \"n\" il totale degli elementi campionati si ha:\ncon \"nh\" la numerosit\u00e0 campionaria dello strato \"h\"-esimo.\nNaturalmente la somma degli \"nh\" sar\u00e0 pari a formula_2."}
{"id": "11626", "revid": "1226", "url": "https://it.wikipedia.org/wiki?curid=11626", "title": "Dna", "text": ""}
{"id": "11632", "revid": "767487", "url": "https://it.wikipedia.org/wiki?curid=11632", "title": "Guahibo", "text": "I Guahibo (chiamati anche Sikuani) sono una popolazione indigena della Colombia orientale. Fanno parte degli 84 popoli indigeni censiti nel paese che arrivano globalmente a 700.000 abitanti.\nAbitano la zona degli \"llanos\", in un territorio delimitato fra i fiumi Meta a nord, Orinoco a est, Vichada e Guaviare a sud e Manacac\u00edas ad ovest. Vivono nella savana aperta, al confine con la foresta. Piccole comunit\u00e0 sono in Venezuela. Si ipotizza che siano originari della Guyana.\nHanno una organizzazione sociale patriarcale. Vivono di caccia, pesca e raccolta e agricoltura. L'unit\u00e0 base della loro societ\u00e0 \u00e8 la famiglia, ma molti dei lavori sono fatti in forma collettiva.\nLa lingua \"Guahibo\" \u00e8 parlata da 20.000 persone come lingua principale, 15.000 in Colombia e 5.000 in Venezuela."}
{"id": "11634", "revid": "287204", "url": "https://it.wikipedia.org/wiki?curid=11634", "title": "Pleiospilos", "text": "Pleiospilos \u00e8 un genere di piante succulente appartenente alla famiglia delle Aizoaceae, endemico delle Province del Capo (Sudafrica). Il nome deriva dal greco \"pl\u00e9ios\" (molti) e \"sp\u00eclos\" (macchia).\nDescrizione.\nLa loro forma consiste in due foglie carnosissime opposte che crescono al centro di altre due foglie le quali poi avvizziscono e seccano. Per la loro forma e il loro colore possono ricordare dei sassi di granito confondendosi cos\u00ec nel terreno come una forma di difesa e di mimetizzazione; sono anche dette \"pietre viventi\". I loro fiori nascono al centro delle due foglie.\nTassonomia.\nIl genere comprende le seguenti specie:\nColtivazione.\nCome tutte le piante succulente anche questa specie \u00e8 sensibile all'umidit\u00e0 per cui richiede un terreno molto drenante composto da terra concimata e da sabbia molto grossolana in modo che il composto risulti molto poroso e non permetta nessun ristagno di acqua. La sua posizione \u00e8 di pieno sole e le innaffiature dovranno essere moderate e fatte soprattutto quando le due foglie vecchie saranno seccate. Da settembre in poi le annaffiature dovranno essere completamente sospese per essere poi riprese in marzo. La temperatura invernale non dovr\u00e0 scendere sotto i 5 o 7\u00a0\u00b0C; nel caso fosse pi\u00f9 alta si dovr\u00e0 procedere ad una scarsa e lieve nebulizzazione della pianta.\nMoltiplicazione.\nLa moltiplicazione delle Pleiospilos avviene per divisione della pianta usando per il trapianto vasi profondi per via delle sue radici lunghe. La riproduzione per seme pu\u00f2 essere fatta dal mese di marzo in sabbia finissima, umida, mantenendo una posizione ombreggiata e una temperatura di 21\u00a0\u00b0C. I semi essendo finissimi non andranno interrati ma solo deposti sulla sabbia."}
{"id": "11636", "revid": "21880", "url": "https://it.wikipedia.org/wiki?curid=11636", "title": "Par\u00f2dia", "text": ""}
{"id": "11638", "revid": "287204", "url": "https://it.wikipedia.org/wiki?curid=11638", "title": "Pelecyphora", "text": "Pelecyphora \u00e8 un genere di piante appartenenti alla famiglia delle Cactaceae. Il suo nome deriva dal greco \"P\u00e9lekys\" (accetta) e \"Porh\u00e9o\" (porto). Originaria del Messico, comprende due specie con fusto globulare e piccole spine crestate.\nTassonomia.\nComprende le seguenti specie:\nColtivazione.\nLa coltivazione delle \"Pelecyphora\" va fatta con terriccio molto drenante composto da terra concimata e una quarta parte di sabbia grossolana e ghiaia. La posizione deve essere assolata e le annaffiature vanno eseguite da marzo a settembre solo quando la terra si presenta asciutta. Nel periodo invernale la loro esposizione dovr\u00e0 essere sempre molto luminosa e la temperatura non dovr\u00e0 scendere sotto i 7\u00a0\u00b0C, mentre le annaffiature andranno sospese.\nLa moltiplicazione delle \"Pelecyphora\" avviene per seme in terriccio sabbioso e fine che va mantenuto umido e in posizione ombreggiata ad una temperatura di 21\u00a0\u00b0C. La lunga germinazione produrr\u00e0 delle piantine che andranno tenute in posizione ombreggiata per tutto il primo anno. Anche se la pianta produce molti polloni, essi faticano a radicare; anche la crescita del seme \u00e8 molto lenta: per questo tale pianta \u00e8 molto difficile da rintracciare in commercio."}
{"id": "11640", "revid": "729019", "url": "https://it.wikipedia.org/wiki?curid=11640", "title": "Incidente di Mukden", "text": "Lincidente di Mukden, conosciuto anche come incidente mancese (in Giappone principalmente proprio come incidente mancese, mentre in Cina come incidente del 18 settembre o incidente di Liutiaogou), fu un attentato avvenuto il 18 settembre 1931, nella Manciuria meridionale, compiuto dall'esercito giapponese stesso come pretesto per accusare i terroristi cinesi.\nL'esplosione danneggi\u00f2 lievemente la ferrovia giapponese nei pressi di Mukden (oggi Shenyang). I militari giapponesi si fornirono quindi una scusa per l'invasione e l'annessione della Manciuria all'Impero giapponese, avvenuta nel febbraio dell'anno successivo, nonostante l'opposizione di parte del loro stesso governo e della Societ\u00e0 delle Nazioni.\nAntefatti.\nDopo la vittoriosa guerra russo-giapponese (1904-1905), il Giappone aveva rimpiazzato l'Impero russo come potenza straniera dominante nella Manciuria meridionale. Negli anni venti l'unificazione della Cina, avvenuta sotto la guida del partito Guomindang, port\u00f2 il Giappone a sentire minacciate le proprie mire imperialiste in Manciuria. Questo timore fu confermato quando il generale cinese Zhang Xueliang, che all'epoca appoggiava da poco il Guomindang, si rifiut\u00f2 di bloccare i lavori di costruzione della ferrovia e dei depositi portuali in concorrenza con la Ferrovia della Manciuria del Sud, sotto il controllo del Giappone.\nQuando una bomba di origine giapponese distrusse la ferrovia nei pressi di Mukden, il reparto militare giapponese, a guardia della ferrovia stessa, us\u00f2 l'incidente come pretesto per invadere la Manciuria meridionale, nel settembre 1931. Fu successivamente appurato che l'attentato fu opera di membri dell'Armata del Kwantung come pretesto per portare avanti l'aggressione in Cina.\nFatti.\nPoco dopo l'incidente i comandanti militari giapponesi accusarono dell'incidente i nazionalisti cinesi e cominciarono un'occupazione della zona, anche se nessuna autorizzazione era giunta da Tokyo. I soldati giapponesi, presenti nella vicina Corea, furono inviati lungo le ferrovie giapponesi in Manciuria, estendendo rapidamente e metodicamente il loro controllo in profondit\u00e0 nella Manciuria stessa. Mukden e Changchun caddero in mani giapponesi rapidamente, cos\u00ec come tutta la provincia Jilin entro il 21 settembre.\nI giapponesi si mossero con tale precisione da fare pensare che tutto fosse un attacco pianificato metodicamente e non una reazione avvenuta d'impeto. Il governo cinese a Nanchino, sotto la guida di Chiang Kai-shek, occupato con un confronto con i signori della guerra e i rivali comunisti, pot\u00e9 offrire ben poco aiuto ai cinesi della Manciuria, auspicando che fosse la Societ\u00e0 delle Nazioni a risolvere la questione e ordinando cos\u00ec all'esercito cinese di ritirarsi.\nConseguenze.\nL'incidente di Mukden fece scoppiare una crisi tra Giappone e Cina che trov\u00f2 un po' di equilibrio, anche se precario, quando nel febbraio 1932 i giapponesi installarono il governo fantoccio del Manciuku\u00f2, per salvaguardare i propri interessi nella Cina nord-orientale. La Societ\u00e0 delle Nazioni riconobbe il Giappone come un \"aggressore\", imponendogli il ritiro, ma quest'ultimo si ritir\u00f2 dalla Societ\u00e0 stessa e continu\u00f2 ad occupare la Manciuria fino al 1945.\nRiferimenti nella cultura di massa.\nL'incidente di Mukden \u00e8 ampiamente illustrato nell'albo a fumetti di Tintin dell'autore belga Herg\u00e9 dal titolo \"Il loto blu\": Tintin, in questo episodio, \u00e8 addirittura testimone oculare dell'attentato ferroviario ad opera dei giapponesi; inoltre viene correttamente riportato il ritiro della delegazione giapponese dalla Societ\u00e0 delle Nazioni."}
{"id": "11641", "revid": "1305772", "url": "https://it.wikipedia.org/wiki?curid=11641", "title": "Societ\u00e0 delle Nazioni", "text": "La Societ\u00e0 delle Nazioni (francese: \"Soci\u00e9t\u00e9 des Nations\"; inglese: \"League of Nations\"; spagnolo: \"Sociedad de Naciones\"), in sigla SDN, anche conosciuta come Lega delle Nazioni, \u00e8 stata la prima organizzazione intergovernativa avente come scopo quello di accrescere il benessere e la qualit\u00e0 della vita degli esseri umani. Il suo principale impegno era quello di prevenire le guerre, sia attraverso la gestione diplomatica dei conflitti sia attraverso il controllo degli armamenti.\nFu fondata nell'ambito della conferenza di pace di Parigi del 1919, formalmente il 28 giugno 1919 con la firma del trattato di Versailles del 1919 \u2013 e fu estinta il 19 aprile 1946 in seguito al fallimento rappresentato dalla seconda guerra mondiale e alla nascita, nel 1945, di un'organizzazione con identico scopo, le Nazioni Unite. Il fallimento rappresentato dalla seconda guerra mondiale fu cos\u00ec grande che si pens\u00f2 infatti a una nuova organizzazione, anche perch\u00e9 gli Stati Uniti d'America non ne facevano parte, nonostante fosse stato proprio un suo presidente, Woodrow Wilson, il maggior promotore della Societ\u00e0 delle Nazioni (per questo impegno Woodrow Wilson fu insignito del premio Nobel per la pace nel 1919).\nLe conquiste diplomatiche che si raggiunsero con tale organizzazione\u00a0\u2013 nonostante questa mancasse di proprie forze armate e perci\u00f2 spettasse alle grandi potenze economico-militari il compito di imporre le risoluzioni politiche e le sanzioni economiche da essa deliberate fornendo, quando necessario, un esercito\u00a0\u2013 rappresentarono comunque un deciso passo avanti rispetto al secolo precedente.\nStoria.\nPrecedenti.\nUn primo riferimento filosofico a una concezione pacifistica delle comunit\u00e0 sovranazionali si pu\u00f2 trovare nella celebre opera politica di Immanuel Kant del 1795 \"Per la pace perpetua\" in cui il filosofo tedesco propose un proprio progetto di ordinamento giuridico a tutela della pace mondiale.\nA partire dalla convenzione di Ginevra del 1864 si svilupp\u00f2 un movimento diplomatico internazionale a carattere pacifista, che raggiunse la sua massima espressione nella Convenzione dell'Aia del 1907, un trattato internazionale nato nell'ambito della conferenza di pace dell'Aia del 1907, la seconda dopo quella del 1899. La Confederazione degli Stati dell'Aia, come il giurista e pacifista neokantiano Walther Sch\u00fccking chiam\u00f2 gli Stati aderenti alla convenzione dell'Aia del 1907, costitu\u00ec un'alleanza globale che ambiva al disarmo parziale e alla guida diplomatica delle contese fra le nazioni.\nLa nascita.\nIn seguito al fallimento della convenzione dell'Aia del 1907 rappresentato dallo scoppio della prima guerra mondiale, l'idea della Societ\u00e0 delle Nazioni sembra essere nata dal politico inglese Edward Grey, che all'epoca ricopriva nell'Impero britannico la carica di Segretario di Stato per gli affari esteri e del Commonwealth. L'idea fu in seguito adottata dal presidente degli Stati Uniti d'America Thomas Woodrow Wilson e dal suo consigliere, il colonnello Edward M. House, i quali videro in essa lo strumento per evitare eventi sanguinari come la prima guerra mondiale, all'epoca ancora in corso. L'idea fu infatti inserita da Woodrow Wilson nei \"Quattordici punti\", il discorso che Woodrow Wilson tenne l'8 gennaio 1918 davanti alle due camere del Congresso degli Stati Uniti riunite in seduta comune. Nello storico discorso il presidente statunitense espose la sua strategia per porre termine alla prima guerra mondiale e gettare le basi per una pace mondiale stabile e duratura. Tale strategia ispir\u00f2 la sua azione nella conferenza di pace di Parigi del 1919-1920, la riunione in cui al termine della prima guerra mondiale gli Stati che vi avevano partecipato fissarono i termini della pace.\nLa proposta di Wilson di creare un'organizzazione sovranazionale a salvaguardia della pace mondiale fu accettata dalla conferenza di pace di Parigi il 25 gennaio 1919. Il compito di redigere lo statuto dell'organizzazione, la convenzione della Societ\u00e0 delle Nazioni, fu affidato a una speciale commissione. Come presidente della commissione fu scelto lo stesso Wilson, assecondando il suo volere. Oltre al presidente statunitense, la commissione annoverava tra i suoi membri Edward M. House (Stati Uniti d'America), Robert Cecil e Cecil Hurst (Regno Unito), L\u00e9on Bourgeois e Ferdinand Larnaude (Francia), Vittorio Emanuele Orlando e Vittorio Scialoja (Italia), Makino Nobuaki e Chinda Sutemi (Giappone), Paul Hymans (Belgio), Wellington Koo (Cina), Jayme Batalha Reis (Portogallo), Milenko Radomar Vesni\u0107 (Serbia).\nUna forma definitiva dello statuto della Societ\u00e0 delle Nazioni fu approvata il 28 aprile 1919 e inserita nella prima parte del Trattato di Versailles (articoli 1-26). Il trattato fu firmato nella Galleria degli Specchi del Palazzo di Versailles il 28 giugno 1919 da 44 Stati (31 dei quali avevano preso parte alla prima guerra mondiale al fianco della Triplice Intesa).\nNonostante fossero stati proprio gli sforzi del presidente statunitense Wilson a far nascere la Societ\u00e0 delle Nazioni, gli Stati Uniti d'America non vi aderirono mai, a causa dell'opposizione che fece il Partito Repubblicano (ma anche un paio di senatori del Partito democratico) al Senato (di particolare influenza fu l'azione dei politici Henry Cabot Lodge, del Massachusetts, e William E. Borah, dell'Idaho, pi\u00f9 un gruppo di senatori detti \"gli irreconciliabili\"), impedendo la ratifica del trattato di Versailles.\nInizio dei lavori.\nI lavori della Societ\u00e0 delle Nazioni ebbero ufficialmente inizio il 10 gennaio 1920 a Londra, citt\u00e0 scelta inizialmente come sede della neonata organizzazione internazionale. In tale data entr\u00f2 in vigore il trattato di Versailles con il riconoscimento ufficiale dell'avvenuta ratifica da parte degli Stati che lo avevano firmato il 28 giugno 1919 (anche se, come detto, gli Stati Uniti non lo ratificarono). Tale riconoscimento ufficiale \u00e8 considerato l'atto che pose ufficialmente termine alla prima guerra mondiale.\nPochi giorno dopo, il 16 gennaio 1920, a Parigi si riun\u00ec per la prima volta il Consiglio della Societ\u00e0 delle Nazioni, uno dei tre principali organi in cui fu strutturata la Societ\u00e0 delle Nazioni.\nIl 1\u00ba novembre 1920 la sede della Societ\u00e0 delle Nazioni fu spostata da Londra a Ginevra, nel Palazzo Wilson, dove il 15 novembre dello stesso anno fu tenuta la prima assemblea generale con le rappresentanze di 41 nazioni. A seguito del Concorso per il Palazzo delle Nazioni bandito nel 1927, tra il 1931 e il 1937 fu realizzata a Ginevra una nuova e sontuosa sede, il Palazzo delle Nazioni (oggi sede di uno dei principali uffici delle Nazioni Unite), utilizzata gi\u00e0 a partire dal 1936 a lavori non completamente ultimati.\nSuccessi diplomatici.\nGeneralmente si considera come fallimentare il progetto della Societ\u00e0 delle Nazioni di realizzare l'effettivo disarmo, di prevenire le guerre, di orientare i conflitti mediante la diplomazia e di migliorare lo stato sociale delle nazioni del mondo. Furono per\u00f2 raggiunti anche diversi successi diplomatici in vari territori.\nIsole \u00c5land.\nLe \u00c5land sono un arcipelago di circa 6.500 isole a met\u00e0 strada tra la Svezia e la Finlandia, all'ingresso del golfo di Botnia. La maggioranza assoluta della popolazione parla come lingua madre lo svedese, ma nel 1809 la Svezia fu costretta a cedere sia le isole sia la Finlandia all'Impero russo. Quando per\u00f2 la Finlandia nel dicembre del 1917, a seguito delle sommosse scoppiate in Russia durante la rivoluzione d'ottobre, dichiar\u00f2 la propria indipendenza, gli abitanti delle \u00c5land manifestarono la volont\u00e0 di tornare a essere parte della nazione svedese; la Finlandia per\u00f2 non riconobbe le loro ambizioni, ritenendo che le isole spettassero alla nazione finlandese perch\u00e9 gi\u00e0 parte del Granducato di Finlandia, formato nel 1809 e l\u00e0 incluse dall'Impero russo. Il governo svedese espose il problema alla Societ\u00e0 delle Nazioni nel 1921 e, dopo attente considerazioni, la Societ\u00e0 stabil\u00ec che le isole sarebbero rimaste alla Finlandia, ma avrebbero avuto un governo locale autonomo, per scongiurare una possibile guerra tra le due nazioni.\nAlbania.\nIl confine tra Albania e Jugoslavia rimase conteso gi\u00e0 dal 1919, a seguito della conferenza di pace di Parigi, e la Jugoslavia occup\u00f2 militarmente alcuni territori albanesi. Dopo degli scontri con le locali comunit\u00e0 \"shqiptare\", l'esercito jugoslavo continu\u00f2 l'avanzata. La Societ\u00e0 delle Nazioni invi\u00f2 cos\u00ec una commissione speciale che risolse il conflitto in favore dell'Albania e ristabil\u00ec i confini originari.\nAlta Slesia.\nIl trattato di Versailles stabil\u00ec che nella Slesia venisse indetto un plebiscito per determinare se i territori dovessero esser parte della Germania o della Polonia.\nLa discriminazione contro i polacchi port\u00f2 ad alcune rivolte e infine alle prime due \"insurrezioni della Slesia\". I risultati del plebiscito diedero una maggioranza di voti per il ritorno della Slesia alla Germania (59,6%, circa 500.000 persone), portando alla \"terza insurrezione della Slesia\" nel 1921. Fu richiesto l'intervento della Societ\u00e0 delle Nazioni; nel 1922 un'indagine durata una settimana stabil\u00ec che il territorio doveva essere diviso e la decisione fu accettata sia dalla Germania e dalla Polonia e dalla maggior parte della popolazione locale.\nMemel.\nLa citt\u00e0 portuale di Memel (oggi Klaip\u0117da) e la regione circostante furono affidate al controllo della Societ\u00e0 delle Nazioni dopo la fine della prima guerra mondiale; fu governata da un generale francese per tre anni. Nonostante la maggior parte della popolazione fosse composta da tedeschi, la confinante Lituania rivendic\u00f2 il territorio interessato e lo invase nel 1923. La Societ\u00e0 delle Nazioni concesse il territorio attorno alla citt\u00e0 al governo lituano, ma impose che i principali sobborghi e il porto divenissero una zona internazionale, evitando guerre o interventi armati diretti.\nGrecia e Bulgaria.\nDopo un incidente militare ai confini fra Grecia e Bulgaria, avvenuto nel 1925, le truppe greche invasero i territori bulgari. Sperando nell'intervento della Societ\u00e0 delle Nazioni, la Bulgaria oppose una semplice resistenza entro i propri confini nazionali: cos\u00ec la Societ\u00e0 delle Nazioni condann\u00f2 l'aggressione della Grecia e impose il ritiro di tutte le armate entro i confini originari.\nSaarland.\nLa Saarland era una provincia, formata da parte dell'antica Prussia e del Palatinato del Reno, che fu costituita e posta sotto il controllo della Societ\u00e0 delle Nazioni dopo il trattato di Versailles. Si stabil\u00ec che i giacimenti minerari passassero di propriet\u00e0 alla Francia per un periodo di quindici anni, durante i quali la regione sarebbe stata amministrata da un governo della Societ\u00e0 delle Nazioni. La Saarland fu cos\u00ec amministrata economicamente dalla Francia e politicamente dall'organizzazione ginevrina. Scaduti i quindici anni, sarebbe stato indetto un plebiscito per determinare se il territorio e le popolazioni ivi residenti dovessero appartenere alla Germania, alla Francia o rimanere sotto l'amministrazione della Societ\u00e0 delle Nazioni. Il 90,3% dei votanti si espresse in favore dell'annessione alla Germania, nel 1935, tornando a essere territorio tedesco.\nMosul.\nLa Societ\u00e0 delle Nazioni risolse nel 1926 un conflitto fra Iraq e Turchia per il controllo dell'ex provincia ottomana di Mosul. Secondo il Regno Unito, che era lo Stato mandatario in Iraq dal 1920, Mossul spettava al nuovo Stato mesopotamico anzich\u00e9 alla Turchia, che invece reclamava il territorio come parte essenziale dei suoi confini nazionali. Una commissione di tre persone fu inviata nella regione nel 1924 per studiare la situazione e consigli\u00f2 quindi di annettere la regione all'Iraq affinch\u00e9 fossero garantiti i diritti del popolo curdo, imponendo ancora un mandato britannico in Medio Oriente per altri 25 anni. Il Consiglio della Societ\u00e0 delle Nazioni fece propria l'opinione della commissione e decise il 16 dicembre 1925 di assegnare Mossul all'Iraq. Seppur la Turchia avesse accettato il ruolo della Societ\u00e0 delle Nazioni come mediatore internazionale nel 1923 col trattato di Losanna, rifiut\u00f2 il provvedimento e quindi Gran Bretagna, Iraq e Turchia fecero un trattato autonomo il 5 giugno 1926 che comunque adott\u00f2 i provvedimenti della Societ\u00e0 delle Nazioni.\nColombia e Per\u00f9.\nDopo una serie di conflitti all'inizio del XX secolo fra Colombia e Per\u00f9 per stabilire i rispettivi confini, i peruviani riuscirono a impossessarsi della citt\u00e0 di Leticia il 1\u00ba settembre 1932. Dopo mesi di scontri diplomatici, le due nazioni accettarono la mediazione della Societ\u00e0 delle Nazioni e un provvisorio accordo fu firmato da entrambe le parti nel maggio del 1933, stabilendo che la Societ\u00e0 delle Nazioni assumesse il controllo dei territori contestati per risolvere diplomaticamente la disputa. Nel maggio dell'anno seguente fu firmato un definitivo trattato di pace che prevedeva il ritorno di Leticia alla Colombia.\nEstinzione della Societ\u00e0 delle Nazioni.\nDopo una serie di notevoli successi e alcuni primi fallimenti negli anni venti e trenta, la Societ\u00e0 delle Nazioni fu incapace di prevenire le aggressioni delle potenze dell'Asse negli anni trenta. Lo scoppio della seconda guerra mondiale dimostr\u00f2 poi definitivamente che non era pi\u00f9 possibile sostenere con successo i propositi di pace della Societ\u00e0 delle Nazioni e quindi, alla fine della guerra, al suo posto furono istituite le Nazioni Unite, le quali ereditarono molte delle agenzie e delle commissioni della Societ\u00e0 delle Nazioni.\nPer un breve periodo si pens\u00f2 di continuare l'attivit\u00e0 della Societ\u00e0 delle Nazioni parallelamente a quella delle Nazioni Unite. Senza l'Unione Sovietica e gli Stati Uniti, con la Germania, l'Italia e il Giappone tra i vinti della seconda guerra mondiale, tale proposito risult\u00f2 per\u00f2 inattuabile.\nSimboli.\nLa Societ\u00e0 delle Nazioni non aveva n\u00e9 una bandiera ufficiale n\u00e9 un logo. Poco dopo la fondazione dell'organizzazione, nel 1921, furono avanzate diverse proposte per adottare un simbolo unitario, ma gli Stati membri non raggiunsero mai un accordo. Una gara internazionale di disegno fu poi tenuta nel 1929 per proporre ancora una volta un simbolo, senza per\u00f2 raggiungere un risultato in grado di soddisfare tutte le nazioni. Solo nel 1939 si impose ufficiosamente un emblema, due stelle concentriche a cinque punte iscritte in un pentagono blu; si suppone che le stelle a cinque punte rappresentassero i cinque continenti e le cinque razze dell'umanit\u00e0. Nella bandiera relativa, sulla sommit\u00e0 del simbolo, era inciso il nome dell'associazione in inglese, \"League of Nations\", e francese, \"Soci\u00e9t\u00e9 des Nations\". La bandiera fu utilizzata sull'edificio dell'Esposizione universale di New York del 1939.\nLingue ufficiali.\nLe lingue ufficiali della Societ\u00e0 delle Nazioni erano il francese, l'inglese e lo spagnolo. Nel 1921 Nitobe Inazo avanz\u00f2 la proposta di accettare l'esperanto come lingua dell'associazione, trovando per\u00f2 il rifiuto del delegato francese Gabriel Hanotaux. La maggioranza dei Paesi membri era favorevole all'adozione della lingua internazionale come lingua di lavoro, ma il veto della Francia (il francese era la lingua della diplomazia in quegli anni) imped\u00ec la realizzazione di tale progetto.\nStruttura.\nLa Societ\u00e0 delle Nazioni era strutturata in tre organi amministrativi principali: il Segretariato, a capo del quale stava il segretario generale, il Consiglio e l'Assemblea. La Societ\u00e0 aveva anche numerose agenzie e commissioni. Qualsiasi disposizione o risoluzione aveva bisogno del voto unanime dei membri del Consiglio e la maggioranza dei voti dell'Assemblea.\nIl Segretariato.\nI membri del Segretariato erano responsabili della preparazione di un'agenda per il Consiglio e l'Assemblea e di pubblicare i verbali degli incontri e delle materie all'ordine del giorno, effettuando quindi un servizio civile per la Lega stessa.\nL'Assemblea.\nOgni membro della Societ\u00e0 delle Nazioni era rappresentato e aveva un seggio nell'Assemblea, che teneva le sue sessioni una volta all'anno a settembre.\nIl Consiglio.\nIl Consiglio della Societ\u00e0 delle Nazioni aveva l'autorit\u00e0 di intervenire in ogni questione riguardante la pace globale. Era composto inizialmente da quattro membri permanenti: Impero britannico, Francia, Italia e Giappone, pi\u00f9 altri quattro a carica triennale eletti dall'Assemblea della Societ\u00e0 delle Nazioni. I primi quattro membri a carica triennale furono il Belgio, il Brasile, la Grecia e la Spagna.\nGli Stati Uniti, bench\u00e9 sarebbero dovuti essere il quinto membro permanente, non entrarono nella Societ\u00e0 perch\u00e9, a seguito delle elezioni del 1918, il partito maggioritario del Senato statunitense si schier\u00f2 contro la ratifica del trattato di Versailles, di fatto escludendo gli Stati Uniti, entrati da allora nel cosiddetto isolazionismo, anche dal Consiglio della Societ\u00e0 delle Nazioni.\nIl numero dei membri non permanenti nel Consiglio vari\u00f2 negli anni: in un primo momento, il 22 settembre 1922 fu elevato da tre a sei e l'8 settembre 1926 fino a nove membri non permanenti. Anche l'allora Repubblica di Weimar (Germania) poi entr\u00f2 nel Consiglio come membro permanente, portando il numero di seggi a un totale di quindici membri, finch\u00e9 il Giappone (nel 1933), la stessa Germania (nel 1933) e l'Italia (nel 1937) non abbandonarono la Societ\u00e0 delle Nazioni.\nIl Consiglio si riuniva cinque volte l'anno, o in sessioni straordinarie se necessario. Tra il 1920 e il 1939 si tennero in totale 107 sessioni pubbliche.\nAltri organi.\nAlla Societ\u00e0 delle Nazioni era affidata la supervisione della Corte permanente di giustizia internazionale e diverse altre agenzie e commissioni create per risolvere i conflitti internazionali. Molti di questi organismi furono assorbiti poi dalle Nazioni Unite dopo la seconda guerra mondiale. L'organizzazione internazionale del lavoro e la corte internazionale di giustizia divennero la Corte internazionale di giustizia e l'organizzazione per la salute fu trasformata nell'Organizzazione mondiale della sanit\u00e0.\nCommissione per il Disarmo.\nLa commissione ottenne inizialmente da Francia, Italia, Giappone e Gran Bretagna l'impegno di limitare il loro esercito navale; il Regno Unito per\u00f2 poi rifiut\u00f2, nel 1923, di firmare il trattato per il disarmo. In seguito anche il patto Briand-Kellogg fall\u00ec nel suo progetto di abolire la guerra come strumento di politica estera delle singole nazioni, nonostante fosse stato sostenuto dalla commissione per il disarmo nel 1928. La Societ\u00e0 delle Nazioni fu poi del tutto impotente di fronte alle politiche di riarmo aggressivo di Germania, Italia e Giappone negli anni trenta.\nComitato per la salute.\nQuesto organismo era stato istituito per arginare e combattere malattie infettive quali lebbra, malaria e febbre gialla, grazie anche a una campagna internazionale per debellare la diffusione epidemica delle zanzare culicidae. Il comitato intervenne con successo nel prevenire un'epidemia di tifo che dall'Unione Sovietica minacciava di espandersi per tutta l'Europa.\nOrganizzazione internazionale del lavoro.\nDiretta dal francese Albert Thomas, l'organizzazione internazionale del lavoro proib\u00ec con successo l'aggiunta del piombo nelle vernici e indusse diverse nazioni ad adottare le otto ore di lavoro giornaliere per i propri operai e le quarantotto ore settimanali. L'organismo lavor\u00f2 anche per arginare il lavoro minorile, incrementare i diritti femminili sul posto di lavoro e per riconoscere nella marina militare i responsabili degli incidenti dei propri marinai, dando la possibilit\u00e0 agli stessi di denunciare.\nComitato permanente centrale per l'oppio.\nIl comitato fu instaurato per monitorare il sistema di controllo statistico introdotto dalla convenzione internazionale per l'oppio con cui le nazioni aderenti si proponevano di controllarne la produzione, la raffinazione e il commercio dell'oppio e dei suoi sottoprodotti. Il comitato istitu\u00ec inoltre dei certificati per l'autorizzazione dell'importazione o esportazione, nel commercio internazionale, di narcotici e stupefacenti.\nCommissione per i rifugiati.\nDiretta da Fridtjof Nansen, la commissione gestiva i rimpatri nonch\u00e9, quando fu necessario, il reinsediamento di 400.000 rifugiati ed ex-prigionieri di guerra, la maggior parte dei quali erano ospitati in Russia dalla fine della prima guerra mondiale. L'organismo per i rifugiati insedi\u00f2 inoltre campi in Turchia nel 1922 per intervenire in Asia Minore nella crisi dei rifugiati e per aiutare a prevenire malattie e denutrizione: fu tra le altre cose istituito il passaporto Nansen, un documento valido per le persone senza patria.\nCommissione internazionale di Cooperazione intellettuale.\nLa Commissione si occupava della collaborazione internazionale nei campi della cultura, dell'insegnamento e delle tradizioni popolari. Il suo \"braccio operativo\" fu l'Istituto internazionale di cooperazione intellettuale che aveva i propri uffici a Parigi nel Palais-Royal e del quale fu a lungo direttore il letterato francese Julien Luchaire. L'Unesco ne ha sostanzialmente ereditato i compiti presso le Nazioni Unite.\nCommissione contro la schiavit\u00f9.\nLa commissione fu creata per abolire la schiavit\u00f9 e il commercio degli schiavi nel mondo, per debellare l'induzione e lo sfruttamento della prostituzione e il commercio illegale di droghe, specialmente dei derivati dell'oppio. Ebbe successo con la liberazione di 200.000 schiavi nella Sierra Leone e nell'organizzare assalti contro i commercianti di schiavi in Africa. Grazie agli sforzi dei suoi membri fu ridotta la percentuale di morti sul lavoro nella costruzione della ferrovia in Tanganika dal 55 al 4%. In altre parti del mondo la commissione si impegn\u00f2 nella raccolta di dati e nel monitoraggio del commercio degli schiavi, del traffico della droga e dello sfruttamento della prostituzione.\nComitato per lo studio dei diritti delle donne.\nIl comitato fu instaurato per aprire un'inchiesta sullo stato dei diritti femminili in tutto il mondo nell'aprile del 1938 e sciolto all'inizio del 1939. Fra i membri dell'organismo si ricordano la francese P. Bastid, il belga M. de Ruelle, la jugoslava Anka Godjevac, l'inglese H.C. Gutteridge, la svedese Kerstin Hesselgren, la statunitense Dorothy Kenyon, l'ungherese Paul Sebastyen e l'inglese McKinnon Wood a cui fu affidato il segretariato.\nIstituto internazionale per la cinematografia educativa.\nTale Istituto fu l'unico organismo della Societ\u00e0 delle Nazioni ad avere sede in Italia. Venne istituito dalla Societ\u00e0 nel 1929 ed ebbe i propri uffici a Roma, nella Villa Torlonia. Fu diretto da Luciano De Feo, gi\u00e0 fondatore dell'Istituto Luce. L'Istituto cess\u00f2 la propria attivit\u00e0 nel 1937 in concomitanza con la decisione italiana di uscire dalla Societ\u00e0 delle Nazioni.\nCommissione per le rivendicazioni della Cecoslovacchia.\nQuesta commissione fu creata per stabilire i confini della Cecoslovacchia a seguito della prima guerra mondiale.\nMembri.\nI membri della Societ\u00e0 delle Nazioni furono inizialmente gli Stati firmatari del trattato di Versailles del 1919, con l'esclusione della Germania e degli Stati Uniti. Lo statuto della Societ\u00e0 delle Nazioni, la Convenzione della Societ\u00e0 delle Nazioni, era stato infatti inserito nel trattato di Versailles del 1919 (articoli 1\u201326). Inizialmente furono 42 Stati i membri della Societ\u00e0 delle Nazioni (gli Stati firmatari del trattato di Versailles del 1919 furono 44), 26 dei quali non europei.\nLa Germania inizialmente non fu ammessa nella Societ\u00e0 delle Nazioni perch\u00e9 ritenuta non meritevole di tale riconoscimento politico, nonch\u00e9 deficitaria di capacit\u00e0 diplomatiche essendo stata uno degli Stati responsabili dell'avvio della prima guerra mondiale. Gli Stati Uniti invece inizialmente non diventarono membro della Societ\u00e0 delle Nazioni perch\u00e9 non ratificarono il trattato di Versailles del 1919. Nelle elezioni parlamentari del 1918 il Partito Repubblicano aveva infatti ottenuto la maggioranza al Senato, quindi il presidente democratico Thomas Woodrow Wilson non dispose dei voti necessari nel momento di ratificare il trattato da lui fortemente voluto nella parte inerente alla Societ\u00e0 delle Nazioni.\nAnche in seguito gli Stati Uniti non diventarono un membro della Societ\u00e0 delle Nazioni. Poteva infatti diventare membro della Societ\u00e0 delle Nazioni qualunque Stato indipendente che avesse accettato gli obblighi dello statuto della Societ\u00e0 delle Nazioni e che fosse ritenuto idoneo dall'Assemblea (l'ammissione di uno Stato nella Societ\u00e0 delle Nazioni veniva votata dall'Assemblea). La Germania invece entr\u00f2 nella Societ\u00e0 delle Nazioni nel 1926, ma ne usc\u00ec nel 1933. Anche il Giappone, sempre nel 1933, e l'Italia, nel 1937, uscirono dalla Societ\u00e0 delle Nazioni. L'Italia e il Giappone uscirono per volont\u00e0 propria in contrasto con la Societ\u00e0 delle Nazioni relativamente ai loro interventi militari, rispettivamente in Etiopia e in Manciuria.\nDestabilizzata dalla guerra civile conclusasi nel 1921, inizialmente anche la Russia non entr\u00f2 nella Societ\u00e0 delle Nazioni. L'Unione Sovietica, nata nel 1922 dalle ceneri dell'Impero russo, fu ammessa solo nel 1934, in quanto il suo governo comunista preoccupava e intimoriva. Ad alimentare i timori contribu\u00ec sensibilmente l'eccidio della famiglia imperiale russa avvenuto nel 1918 e considerato dagli altri governanti un atto di inutile efferatezza. L'Unione Sovietica fu in seguito espulsa dalla Societ\u00e0 delle Nazioni quando invase la Finlandia e occup\u00f2 l'Estonia, la Lettonia e la Lituania nel 1939.\nIl periodo di massima espansione della Societ\u00e0 delle Nazioni fu dal 28 settembre 1934 al 23 febbraio 1935, nel quale gli Stati membri furono 57.\nMandati.\nLa natura e le modalit\u00e0 con cui intervenire nei mandati furono stabiliti nell'articolo 22 dello Statuto della Societ\u00e0 delle Nazioni. I territori che furono sottoposti a mandato erano le ex-colonie dell'Impero tedesco e i territori arabi dell'Impero ottomano che passarono sotto la supervisione della Societ\u00e0 dopo la Prima guerra mondiale. I mandati erano divisi in tre tipologie.\nMandati di tipo \u00abA\u00bb.\nAppartenevano a questo gruppo i territori a cui veniva riconosciuto di aver \u00abraggiunto uno stato di sviluppo in cui la loro esistenza come nazione indipendente\u00bb poteva essere provvisoriamente riconosciuta, subordinata a un altro Stato mandatario finch\u00e9 non sussistano le condizioni per l'autonomia economica e politica definitiva. Era altres\u00ec stabilito dallo statuto che le priorit\u00e0 degli Stati mandatari fossero di eseguire le volont\u00e0 delle popolazioni locali.\nI pi\u00f9 importanti mandati di questo gruppo furono affidati alla Francia (Siria e Libano) e al Regno Unito (Palestina e Mesopotamia).\nMandati di tipo \u00abB\u00bb.\nRientravano al gruppo dei mandati di tipo \u00abB\u00bb i territori in cui lo Stato mandatario era responsabile della sicurezza locale, dovendo garantire la libert\u00e0 d'espressione e di religione e la proibizione del commercio degli schiavi, delle armi da guerra e di alcolici. Era inoltre stabilito che in tali territori si garantissero i diritti commerciali di tutti i membri della Societ\u00e0 delle Nazioni\nI mandati pi\u00f9 importanti erano gestiti da Francia (Togo e Camerun), dal Regno Unito (Tanganica e piccole porzioni di Togo e Camerun) e dal Belgio (Ruanda-Urundi)\nMandati di tipo \u00abC\u00bb.\nI territori dei mandati di tipo \u00abC\u00bb a causa della scarsa densit\u00e0 della loro popolazione o delle loro ridotte dimensioni, o della lontananza dalle grandi citt\u00e0, o per la vicinanza geografica ad altri mandati, dovevano essere amministrati secondo le leggi dei mandati vicini. All'Impero britannico furono affidate le ex colonie tedesche del Pacifico a sud dell'equatore (la met\u00e0 nordorientale della Nuova Guinea, le isole Samoa occidentali e Nauru); al Giappone le isole del Pacifico a nord dell'equatore e sempre all'Impero britannico l'Africa del Sud-Ovest (amministrata dal governo dell'Unione Sudafricana).\nStati mandatari.\nI territori erano governati dagli Stati mandatari finch\u00e9 non fossero stati capaci di autogovernarsi. Le nazioni mandatarie erano quattro: l'Impero britannico, la Francia, il Belgio e il Giappone. In realt\u00e0 per\u00f2 i territori soggetti a mandato erano amministrati come delle colonie e non raggiunsero mai l'indipendenza fino alla seconda guerra mondiale, con l'eccezione dell'Iraq, che si un\u00ec alla Societ\u00e0 delle Nazioni il 3 ottobre 1932."}
