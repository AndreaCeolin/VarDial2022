{"id": "33302", "revid": "15756", "url": "https://it.wikipedia.org/wiki?curid=33302", "title": "Colzate", "text": "Colzate (\"Colgi\u00e0t\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alla destra orografica del fiume Serio, dista circa 22\u00a0chilometri a nord-est dal capoluogo orobico ed \u00e8 compreso nella Comunit\u00e0 montana della Valle Seriana.\nGeografia fisica.\nTerritorio.\nIl territorio comunale presenta differenti aspetti geomorfologici, che vanno dalla piana alluvionale del fiume Serio, situata a un'altezza di circa 393 m s.l.m. al piccolo pianoro leggermente sopraelevato dove si sviluppa il centro storico, ai rilievi circostanti che comprendono i monti \"Segred\u00f2nt\" (1.555 m s.l.m.), \"Tisa\" (1317 m s.l.m.) e \"Cavlera\". Quest'ultimo, dall'alto dei suoi 1.320 m s.l.m., svetta sull'abitato, ospitando sulle proprie pendici le frazioni di Bondo e Barbata, che mantengono ancora un discreto numero di residenti, e i piccoli borghi montani di \"Rezzo\" e \"Un\u00ec\".\nLa gran parte della popolazione risiede nel nucleo abitativo posto nel fondovalle lungo l'asta del fiume Serio che, per via dell'espansione edilizia avvenuta nella seconda parte del XX secolo, risulta essere ormai fuso con soluzione di continuit\u00e0 con i limitrofi paesi, in quella che viene ormai definita come una citt\u00e0 allungata che si protrae da Bergamo e che vede appunto Colzate come elemento conclusivo.\nDifatti a Nord del centro abitato la valle Seriana, stretta tra i monti Cavlera e Frol sulla destra e dal gruppo del Pizzo Formico e del monte Farno sulla sinistra, subisce un brusco restringimento, tale da non permettere consistenti insediamenti per circa cinque chilometri in direzione Nord, fino al paese di Ponte Nossa.\nAmministrativamente il territorio ha una forma triangolare, con l'aggiunta di una lingua di territorio rivolta verso Ovest. A est \u00e8 delimitato dal corso del fiume Serio, che lo divide dal comune di Casnigo, a Sud e Sud-Est da Vertova mediante il monte Cavlera, mentre a Nord il confine \u00e8 dato dai comuni di Gorno e Oneta, limite che prosegue a Nord-Est con una fascia di terra che include la parte sommitale dello spartiacque orografico tra la Val Vertova e la val del Riso fino al monte \"Segred\u00f2nt\", propaggine del monte Alben.\nPer ci\u00f2 che concerne l'idrografia, oltre al fiume Serio, numerosi sono i corsi d'acqua presenti sul territorio comunale. Tra questi, che si sviluppano sulle pendici del monte Cavlera, vi sono il \"Canale dei Frati\", il \"Rio Pisonda\", il \"Rezzo\" e la \"Preda\", tutti dalle portate ridotte e con carattere esclusivamente torrentizio.\nNella zona alluvionale \u00e8 presente anche un canale artificiale che attinge al corso del Serio e vi scorre parallelamente, restituendo le acque poche centinaia di metri pi\u00f9 a valle, in territorio di Vertova, dopo aver alimentato alcune piccole aziende tessili.\nLa viabilit\u00e0 interna del paese ha una rete stradale ordinaria molto semplice, facente riferimento principalmente alla vecchia provinciale che collega il paese con la superstrada di scorrimento della valle Seriana e Vertova, mantenendosi al limite dell'abitato, esternamente al quale, a fianco del fiume Serio, \u00e8 posta la zona industriale, in cui sono presenti attivit\u00e0 commerciali e artigianali sia storiche che di recente insediamento.\n\u00c8 inoltre \u00e8 presente la strada che dal capoluogo sale con andamento sinuoso sulle pendici del monte Cavlera, raggiungendo il santuario di san Patrizio, la piana di Rezzo e le frazioni di Bondo e Barbata.\nOrigini del nome.\nNumerose sono le teorie che vorrebbero definire l'origine del toponimo, ma nessuna \u00e8 accettata universalmente come inconfutabile. Quella che pare godere di maggior credito \u00e8 quella perorata dall'Olivieri il quale, rifacendosi alla dicitura \"Colligiatae\" apparsa in un documento dell'anno 928, deduce che queste terre appartenessero a una collegiata di Canonici. Sulla stessa lunghezza d'onda furono anche altri studiosi quali lo Zambelli e il Mazzi, i quali ipotizzarono un'alleanza tra nuclei fortificati o quantomeno una confederazione tra nuclei abitativi.\nSarebbero invece senza riscontri le tesi di Gerhard Rohlfs, secondo cui il nome deriverebbe dal nome gentilizio romano \"Caltius\", e di Angelo Zavaglio, che lo farebbe invece provenire da \"Colzetis\", nome di un leggendario capo trib\u00f9 dei galli Cenomani, di cui a lungo si tramandarono le gesta per fonte orale.\nStoria.\nDalla preistoria alla conquista romana.\nI primi insediamenti umani sarebbero riconducibili al VI secolo a.C., quando nella zona si stabilirono popolazioni di origine ligure, dedite alla pastorizia, tra cui gli Orobi. A essi si aggiunsero e integrarono, a partire dal V secolo a.C., le popolazioni di ceppo celtico, tra cui i Galli Cenomani.\nUn gruppo di questi ultimi si stanzi\u00f2 nella zona posta ai piedi del monte Cavlera, dove ora si trova il centro storico, espandendosi in seguito sulla piana del Rezzo e nella conca dove ora si trova la frazione di Bondo. A suffragare l'origine celtica di quest'ultimo borgo montano \u00e8 il toponimo, derivante dalla matrice \"Bond\" di derivazione prelatina, stante a indicare un luogo posto in una conca, e riscontrabile in altre localit\u00e0 omonime presenti in Provincia di Bergamo (Bondo Petello presso Albino, Bondo di Gromo, di Adrara San Martino e di Ubiale).\nSi trattava tuttavia di presenze sporadiche, che non formarono mai un nucleo abitativo definito. Tuttavia questa presenza ha da sempre influenzato la fantasia popolare che li ha visti protagonisti di leggende, come quella vorrebbe far derivare il toponimo del paese dal nome di \"Colzetis\", un temibile quanto feroce capotrib\u00f9.\nLa prima vera e propria opera di urbanizzazione fu invece opera dei Romani, che conquistarono la zona e la sottoposero a centuriazione, ovvero a una suddivisione dei terreni a pi\u00f9 proprietari, a partire dal I secolo d.C.. Questa opera assegn\u00f2 appezzamenti pi\u00f9 o meno vasti a coloni e veterani di guerra, di origine o acquisizione romana, i quali bonificarono i terreni al fine di poterli sfruttare per coltivazioni agricole e allevamento di bestiame.\nIl centro abitato, costituito prevalentemente da capanne, aveva tuttavia dimensioni molto ridotte e gli abitanti si basavano su agricoltura, principalmente nella piana del fondovalle, e pastorizia, nella zona collinare. Inoltre la zona sulla piana di Cavlera fu al centro di un notevole sviluppo grazie all'attivit\u00e0 estrattiva del ferro, concentrata nella vicina val del Riso. Questa permise la nascita e lo sviluppo del nucleo di Barbata, prima luogo di passaggio di schiavi (i cosiddetti \"Damnati ad metallam\") e poi luogo per la residenza degli stessi.\nL'alto medioevo.\nAl termine della dominazione romana vi fu un periodo di decadenza e abbandono del centro abitato, con la popolazione che sovente era costretta a cercare riparo sulle alture circostanti al fine di difendersi dalle scorrerie perpetrate dalle orde barbariche. La situazione ritorn\u00f2 a stabilizzarsi con l'arrivo dei Longobardi, popolazione che a partire dal VI secolo si radic\u00f2 notevolmente sul territorio, influenzando a lungo gli usi degli abitanti: si consideri infatti che il diritto longobardo rimase \u201cde facto\u201d attivo nelle consuetudini della popolazione fino alla sua abolizione, avvenuta soltanto nel 1491.\nCon il successivo arrivo dei Franchi, avvenuto verso la fine dell'VIII secolo, il territorio venne sottoposto al sistema feudale, con il paese che inizialmente venne assegnato, al pari di gran parte della valle, ai monaci di Tours per poi essere infeudato al Vescovo di Bergamo. Quest'ultimo deleg\u00f2 a sua volta il controllo diretto del paese a Petrus Mistrus, un valvassore che govern\u00f2 in modo equo e giusto.\nAnche il primo documento scritto in cui si attesta l'esistenza del borgo risale a quel periodo: era l'anno 928 quando in un atto viene citato il \"vicis Colligiatae\".\nTuttavia le dimensioni dell'abitato erano assai ridotte, tanto che Colzate venne considerato parte integrante del territorio del vicino comune di Vertova, molto pi\u00f9 ricco e sviluppato, per gran parte del periodo medievale, mentre Bondo e Barbata gravitarono nell'orbita dei comuni della valle del Riso.\nNel corso della seconda met\u00e0 del XII secolo cominciarono a svilupparsi i primi sentimenti di autonomia da parte delle citt\u00e0 lombarde, contrastati per\u00f2 da Federico Barbarossa, imperatore del Sacro Romano Impero. Quest'ultimo condusse numerose campagne in Italia, tra cui quella del 1166 quando scese in val Seriana attraverso la val Camonica, occasione in cui i soldati imperiali diedero alle fiamme i borghi di Colzate, Vertova e Fiorano, in quanto gli abitanti si erano rifiutati di dar loro da mangiare.\nL'epoca comunale.\nTuttavia la spinta autonomistica non fu fermata, tanto che nel 1210 Colzate, cos\u00ec come Bondo e Barbata, scelsero di confederarsi con i comuni limitrofi nella Confederazione de Honio, un'istituzione sovracomunale che aveva la propria sede presso la localit\u00e0 \"Un\u00ec\" (posta a monte di Colzate) e che aveva il compito di gestire i beni indivisi quali prati, pascoli, boschi, sotto il controllo di un feudatario, incaricato dal vescovo di Bergamo, a sua volta investito dall'imperatore del Sacro Romano Impero. A protezione della zona e della confederazione stessa, fu eretta una fortezza presso il borgo di Bondo, in posizione strategica, in quanto posta sulla mulattiera che collegava Colzate con la valle del Riso, con ottima panoramica sul fondovalle. Conosciuta come \"Castello di Honio\", funse da sala per le assemblee, da alloggio per i consoli, i notai e le guardie, e venne demolita soltanto nel XVIII secolo, quando sui suoi resti venne innalzato un rustico con stalla e fienile.\nIl passo successivo fu dato dall'esperienza comunale, tanto che negli statuti di Bergamo, redatti nel XIV e nel XV secolo, il comune veniva segnalato come autonomo, appartenente alla circoscrizione denominata \"\u201cFacta di san Lorenzo\u201d\", con un'estensione territoriale limitata al solo centro abitato, mentre il resto del territorio era di competenza della Confederazione di Honio.\nNel frattempo nel paese si era sviluppata l'industria laniera che, spinta dalla vicinanza di importanti mercati quali quelli di Vertova e Gandino, garant\u00ec ingenti quantitativi di pelli, latticini e lana, nonch\u00e9 la nascita di piccoli opifici.\nI commerci si spinsero anche oltre confine, cos\u00ec come testimoniato dal fatto che alcuni nuclei di commercianti di Colzate entrarono in contatto con degli irlandesi, venendo per questo chiamati \"Ibernini\" (da Iberna, antico nome dell'Irlanda), il cui cognome fu poi fissato in \"Bernini\".\nEssi importarono inoltre il culto di san Patrizio, tanto da fondare una chiesa a lui dedicata in localit\u00e0 \"Gromi\", a monte dell'abitato, sulle pendici del monte Cavlera.\nAnche a Colzate, cos\u00ec come nei borghi limitrofi, a partire dal XIV secolo cominciarono tuttavia a verificarsi attriti tra gli abitanti, divisi tra guelfi e ghibellini, che raggiunsero livelli di recrudescenza inauditi.\nIl paese non si schier\u00f2 con una fazione definita, dal momento che i suoi esponenti di spicco si dividevano pi\u00f9 o meno equamente tra i due contendenti. Inoltre qui le lotte non furono cos\u00ec dure come altrove, dal momento che vennero segnalate solo alcune scaramucce o alcuni strascichi di ci\u00f2 che accadeva nei paesi limitrofi, Vertova su tutti.\nLa Repubblica di Venezia.\nAlla definitiva pacificazione si arriv\u00f2 nella prima met\u00e0 del XV secolo, grazie al passaggio alla Repubblica di Venezia, avvenuto nel 1427 dopo un'espressa richiesta di Bergamo e delle sue valli, e ratificato dalla Pace di Ferrara del 1428. La Serenissima inser\u00ec Colzate nella \"Quadra della val Seriana di Mezzo\", con capoluogo Gandino, e diede il via ad un periodo di tranquillit\u00e0 in cui l'intera zona riprese a prosperare, garantendo una diminuzione della pressione fiscale e offrendo maggiore autonomia.\nIn quegli anni venne introdotta la coltivazione del miglio, attivit\u00e0 che trov\u00f2 il suo sviluppo nella zona a Nord dell'abitato lungo il corso del fiume Serio, permettendo la costruzione di una nuova strada nella zona alluvionale di fondovalle, che raggiungeva Ponte Nossa e l'alta valle Seriana.\nQuesta caus\u00f2 la perdita d'importanza della mulattiera che saliva a Cavlera e raggiungeva la valle del Riso e, conseguentemente provoc\u00f2 un progressivo isolamento dei borghi di Bondo e Barbata, che da quel momento persero gran parte della loro importanza.\nUn violento scossone alla tranquillit\u00e0 della popolazione arriv\u00f2 tra il 1629 e il 1631, quando la violenta epidemia di peste di manzoniana memoria caus\u00f2 la morte di 190 abitanti su un totale di 375, poco pi\u00f9 della met\u00e0 dei residenti.\nNella seconda met\u00e0 del XVIII secolo il paese fu invece colpito dalla crisi della produzione dei panni di lana, dovuta all'importazione di prodotti esteri a prezzo pi\u00f9 basso, che mise in ginocchio la pastorizia e il commercio della materia prima.\nDall'avvento di Napoleone fino ai giorni nostri.\nMa il potere della Repubblica di Venezia era ormai agli sgoccioli, tanto che nel 1797, in seguito al trattato di Campoformio, venne sostituita dalla napoleonica Repubblica Cispadana.\nIl cambio di dominazione comport\u00f2 una revisione dei confini, che portarono Colzate a essere inglobato nuovamente nel territorio di Vertova, senza tuttavia le frazioni di Bondo e Barbata, ricadenti nelle competenze di Gorno. Quest'unione dur\u00f2 poco, dal momento che gi\u00e0 nel 1805 i due comuni vennero nuovamente scissi.\nDopo quattro anni i limiti territoriali vennero nuovamente ridisegnati mediante un'imponente opera di accorpamento dei piccoli centri ai pi\u00f9 grandi: in questo frangente Vertova assorb\u00ec nuovamente Colzate (sempre senza Bondo e Barbata), che riusc\u00ec a riottenere la propria autonomia nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi. La definitiva configurazione territoriale venne assunta a partire dal 1818, quando nel territorio colzatese vennero inserite anche le localit\u00e0 di Bondo e Barbata. Quest'ultima richiese pi\u00f9 volte di poter tornare nei confini di Gorno ma, nonostante le autorit\u00e0 nel 1874 ne accolsero la domanda, la volont\u00e0 non fu pi\u00f9 esaudita.\nNel 1827 venne definitivamente sciolta la Confederazione de Honio, con Colzate che acquis\u00ec formalmente il possesso di tutte le terre collinari e montuose ricoperte dai boschi a Nord dell'abitato.\nNella seconda parte del XIX secolo, contestualmente all'Unit\u00e0 d'Italia, si verific\u00f2 uno sviluppo dell'industria, con numerose realt\u00e0 che si insediarono e radicarono sul territorio.\nUn ulteriore impulso venne dall'apertura della Ferrovia della Valle Seriana, che dal 1884 permise il collegamento di merci e passeggeri da Bergamo a Clusone.\nTutto questo fece lievitare il numero degli abitanti che in breve raddoppiarono, passando dalle 283 unit\u00e0 del 1805 alle 605 del 1861, fino a raggiungere le 1146 del 1931. Il livello di crescita della popolazione sub\u00ec tuttavia una brusca frenata nella seconda parte del XX secolo, assestandosi su valori prossimi alle 1.500 unit\u00e0.\nIl 14 febbraio 1920 la comunit\u00e0 di Colzate riusc\u00ec a spezzare l'ultimo legame che ancora la legava a Vertova, ergendosi a parrocchia autonoma.\nSul finire del XX secolo Colzate fu al centro delle cronache nazionali per un tragico fatto che vide coinvolto il proprio sindaco Luigi Rodigari. Quest'ultimo difatti il 23 luglio 1988 venne ucciso con colpi di arma da fuoco da Marino Coter, benzinaio del paese, per via di una vendetta legata a una mancata autorizzazione riguardante l'attivit\u00e0 dell'omicida.\nMonumenti e luoghi d'interesse.\nSantuario di San Patrizio.\nL'edificio pi\u00f9 importante presente sul territorio di Colzate \u00e8 senza dubbio il santuario di San Patrizio. Situato in localit\u00e0 Grumi, su un contrafforte roccioso delle pendici meridionali del monte Cavlera a un'altezza di circa 620 m s.l.m., domina i sottostanti paesi di Colzate e Vertova ed \u00e8 visibile da gran parte della media valle Seriana, tanto da essere utilizzato come simbolo nel logo della Comunit\u00e0 montana della Valle Seriana.\nConsiderato tra le strutture religiose pi\u00f9 importanti della provincia, venne fatto erigere da commercianti del luogo entrati in contatto con abitanti dell'Irlanda, luogo dove il culto del santo era assai radicato, venendone affascinati. Secondo la tradizione invece l'origine sarebbe da far risalire a un ex-voto pronunciato da un gruppo di mercanti irlandesi che, dopo essere sfuggiti alla furia delle truppe di Federico Barbarossa scese in valle Seriana nel 1166, innalzarono questa costruzione intitolata al santo a cui si erano raccomandati.\nLa prima struttura risale al XIII secolo, epoca in cui venne costruito il sacello, piccolo edificio di culto tuttora esistente, con l'altare rivolto a oriente e le pareti interne ed esterne adornate da affreschi cinquecenteschi, tra cui una Nativit\u00e0 e una Crocifissione, restaurati al termine del XX secolo.\nAttiguo a esso, collegato tramite un ampio porticato, nel secolo successivo venne edificato un altro oratorio che tra il XVI e il XVII secolo venne ampliato notevolmente tanto da essere poi identificato come \"chiesa grande\". Questa struttura custodisce opere di rilievo, tra cui il ciclo pittorico di Paolo Cavagna posto nel presbiterio, la tela d'altare di Enea Salmeggia, la statua in legno di san Patrizio eseguita da Giovan Battista Caniana, gli affreschi sulla volta del Santuario, opera di Francesco Capella, quelli secenteschi raffiguranti episodi degli Apostoli e quelli cinquecenteschi che descrivono la vita di san Patrizio, posti sulle pareti laterali opera di Jacopino Scipioni datati 1514 e firmati \"I.S.\"\nAll'esterno della struttura vi sono altri affreschi e un ampio porticato perimetrale, nel quale vi \u00e8 una serie di colonne e archi in stile romanico. A ci\u00f2 va aggiunto anche il pozzo, comunemente chiamato appunto \u201cpozzo di san Patrizio\u201d, ora chiuso per evitare problemi ai visitatori e sul quale la tradizione riporta una grande quantit\u00e0 di leggende.\nAltri edifici.\nTra gli edifici sacri si segnala la chiesa parrocchiale dedicata a san Maurizio, risalente al periodo medievale. La tradizione popolare difatti la vorrebbe far risalire all'anno 1001 quando, in seguito alla grande paura della fine del mondo derivante dalla cultura millenaristica, la popolazione eresse una piccola cappella come ringraziamento per lo scampato pericolo. Venne ampliata una prima volta agli inizi del XVI secolo, epoca a cui risale il campanile in pietra, e fu resa autonoma nel 1920 in seguito alla scissione dalla parrocchia di Vertova. Dopo i restauri del 1901 e del 1968 assunse la configurazione ad unica navata suddivisa da lesene in tre campata, con uno stile barocco in cui si inserisce un piccolo portico a due campate, volto verso mezzogiorno, con annesso campanile. Il presbiterio, con struttura a base rettangolare, \u00e8 sormontato da una volta ad ombrello con affreschi e decorazioni.\nAll'interno sono custodite pregevoli opere d'arte, quali una \"Piet\u00e0\" (chiamata \"\u201cLa Madunina\u201d\" dalla popolazione) attribuita ad Andrea Fantoni, numerosi affreschi cinquecenteschi, un \u201cBattesimo di Ges\u00f9\u201d, opera di Giovan Battista Paganessi, e un altare intagliato dal Guidotti.\nRimanendo in ambito religioso, interessante \u00e8 anche la chiesa di san Bernardino, situata nella frazione di Bondo. Edificata nel 1630 in seguito alla terribile ondata di peste e dedicata alla memoria del santo che pass\u00f2 da queste terre, venne elevata a rango di parrocchiale nel 1697 mediante scissione dalla chiesa di Gorno. Ampliata in modo consistente verso la fine del XIX secolo, ha una struttura a navata unica, nella quale sono presenti quattro piccole cappellette su entrambi i lati. La facciata, molto semplice, \u00e8 rivolta verso ovest e ha un piccolo portico con tre archi.\nAll'interno si trovano il presbiterio, anch'esso a pianta rettangolare, sopraelevato dall'aula centrale mediante tre gradini, l'altare maggiore in marmo bianco, nonch\u00e9 interessanti affreschi del Brighenti e due pale d'altare, delle quali la pi\u00f9 importante \u00e8 opera di Saverio Dalla Rosa e traslata qui dalla vicina chiesa di Barbata in seguito a un furto.\nPoco pi\u00f9 in alto, nella contrada Foppa di Barbata, in posizione panoramica sulla val del Riso, si trova la chiesa della Madonna della Mercede. Edificata nel XVI secolo (\u00e8 ancora presente un'incisione nella muratura recante la data 1571) in luogo di una esistente cappella utilizzata dai Trinitari della Mercede, ha una struttura semplice, con un'unica navata suddivisa da due campate, il soffitto in legno con due altari dedicati alla Madonna del Rosario e sant'Antonio.\nInteressanti sono inoltre le piccole cappellette, dette \"\u201cTribuline\u201d\", rappresentazione di una fervente religiosit\u00e0 degli abitanti nel corso dei secoli: su tutte vi sono la cappella dei Morti di Salvecchio, posta nei pressi della zona industriale, e la cappella dell'Addolorata, situata a nord dell'abitato nei pressi della pista ciclopedonale della valle Seriana, entrambe costruite in seguito alla peste del 1630.\nIn ambito civile interessanti sono le costruzioni rurali, con caratteristici loggiati e muratura in pietra a vista, denominate \"\u201cCiodere\u201d\", dove un tempo si producevano i panni di lana che hanno fatto la fortuna della zona.\nAltri esempi di arte rustica si possono trovare nei borghi montani di Bondo, Barbata e Un\u00ec, dove sono tuttora presenti edifici con muretti a secco, loggiati, portoni, fontane e affreschi.\nEscursioni.\nSul territorio comunale sono presenti una grande quantit\u00e0 di itinerari, adatti a ogni tipo di utenza, grazie ai quali \u00e8 possibile stare a contatto con la natura.\nMolto utilizzato da famiglie e ciclisti per una passeggiata, \u00e8 la pista ciclopedonale della valle Seriana, che costeggia il corso del fiume Serio. Questa, con una sede ampia in terra battuta e con un dislivello altimetrico praticamente nullo, si sviluppa dal ponte sulla SP671, posto all'ingresso del paese, e si dirige verso Nord raggiungendo prima il territorio di Casnigo per giungere poi nei pressi della localit\u00e0 \"Ponte del Costone\".\nMolto interessante per la valenza storica e culturale \u00e8 il \u201csentiero di Honio\u201d che, recentemente ristrutturato grazie anche a fondi messi a disposizione dalla Comunit\u00e0 Europea, con fondo agevole parte dall'abitato per inerpicarsi sulle pendici del monte Cavlera, toccando le localit\u00e0 di san Patrizio, Piani di Rezzo, Bondo, Un\u00ec, Baite Oretel fino ad arrivare alla cima Tisa.\nDa queste zone \u00e8 possibile compiere percorsi in quota, tra i quali quello che da Barbata porta al bivacco della Plana, in territorio di Oneta, passando per il Roccolo Squazzolino, oppure quello contrassegnato dal segnavia del CAI numero 530, da Cavlera a Dasla, fino a raggiungere il passo di Bliben, il monte Segredont e il bivacco Testa, posti nella parte pi\u00f9 alta del territorio comunale colzatese, da cui \u00e8 possibile raggiungere la vetta del monte Alben.\nInfine sulla strada che sale verso la frazione di Bondo, presso una cava dismessa, a partire dal 2002 \u00e8 stata allestita una palestra per l'arrampicata, utilizzata dagli appassionati di questa disciplina.\nSociet\u00e0.\nEtnie e minoranze straniere.\nGli stranieri residenti nel comune sono 74, ovvero il 4,5% della popolazione. Di seguito sono riportati i gruppi pi\u00f9 consistenti:"}
{"id": "33303", "revid": "1652635", "url": "https://it.wikipedia.org/wiki?curid=33303", "title": "Comun Nuovo", "text": "Comun Nuovo (\"C\u00fcm\u00fc N\u00f6v\" o \"C\u00fcm\u00fc N\u00f6f\" in dialetto bergamasco) \u00e8 un comune italiano di abitanti della provincia di Bergamo in Lombardia. Il comune si trova nella bassa pianura bergamasca ed \u00e8 attraversato dal torrente Morla, a circa a sud del capoluogo orobico.\nStoria.\nLe origini del paese non sono chiare anche se, al contrario di quello che potrebbe far intendere il nome, non sono particolarmente recenti.\nSi pensa infatti che il territorio possa essere stato interessato da alcuni piccoli insediamenti gi\u00e0 in epoca romana, che vennero ampliati e sviluppati nel corso dei secoli, fino all'epoca medievale. Probabilmente in quell'epoca il borgo aveva gi\u00e0 una fisionomia ben definita, tanto che nel 1331 gi\u00e0 viene menzionato il toponimo di \"Comune nuovo\", che implica una ricostruzione del borgo in luogo di un altro precedentemente distrutto, il quale doveva avere una struttura degna di un paese.\nQuesta ipotesi non \u00e8 suffragata da ritrovamenti o documenti, situazione che farebbe propendere i pi\u00f9 a considerare che questi territori furono al centro di una bonifica attuata in terreni mai abitati prima di allora. In tal senso i documenti confermano che nel 1238 un gruppo di undici famiglie provenienti dal capoluogo orobico si insedi\u00f2 in localit\u00e0 \"Prato Novo\", sita a sud del centro abitato di Zanica.\nIl successivo aumento dei nuclei familiari port\u00f2 l'insediamento abitativo a dotarsi di fortificazioni volte a proteggerlo da eventuali incursioni. Erano tempi in cui in gran parte della provincia infuriavano battaglie tra le opposte fazioni dei guelfi e dei ghibellini, e conseguentemente gli abitanti del \"Borgo Novo\" volevano rimanerne esenti.\nTuttavia il potere delle famiglie pi\u00f9 influenti fin\u00ec per contaminare anche Comun Nuovo, che nel frattempo si era dotato di una propria autonomia comunale, consegnandolo sotto la giurisdizione della ghibellina famiglia Suardi. Questi si appropriarono del castello e costrinsero gli abitanti a decenni di battaglie sanguinose, essendo spesso attaccati dai guelfi che anelavano al predominio sulla zona.\nLe cronache raccontano che, nel 1379, un attacco al castello da parte dei guelfi si concluse con diciannove persone uccise ed una serie di case poste nei paraggi date alle fiamme, mentre un successivo datato 1404 provoc\u00f2 il rapimento di due ghibellini ed il cambiamento di fazione. Questo evento port\u00f2 a Comun Nuovo numerosi attacchi dei ghibellini che, aiutati anche da Jacopo Dal Verme, condottiero al servizio della signoria milanese dei Visconti, incendiarono il borgo. Si narra che in quell'occasione morirono dodici bambini che si lanciarono dalla torre del castello, nella quale si erano rifugiati per sfuggire alle fiamme.\nA questa situazione pose fine l'arrivo della Repubblica di Venezia che, a partire dalla prima met\u00e0 del XV secolo, permise alla popolazione di vivere un'esistenza pi\u00f9 tranquilla grazie ad una lungimirante politica in ambito sociale ed economico.\nTuttavia nel primo decennio del XVIII secolo si verificarono una serie di calamit\u00e0 e di carestie che sfinirono la popolazione che fu costretta ad abbandonare in massa i terreni su cui abitava, per farci ritorno soltanto qualche anno pi\u00f9 tardi.\nIl termine della dominazione veneta avvenne nel 1797 con l'avvento della Repubblica Cisalpina, alla quale subentrarono, nel 1815, gli austriaci che instaurarono il Regno Lombardo-Veneto. L'ultimo cambiamento si verific\u00f2 nel 1859 quando Comun Nuovo, unitamente al resto della provincia bergamasca, entr\u00f2 a fare parte del Regno d'Italia.\nSimboli.\nIl comune ha come simboli lo stemma e il gonfalone attribuiti con D.P.R. del 14 marzo 1979.\nBlasonatura stemma:\nBlasonatura gonfalone:\nNel 2010 il Comune si \u00e8 dotato di un logo da impiegare nelle situazioni non istituzionali.\n\u00c8 costituito da un pentagramma con le prime note dell\"'Inno alla gioia\" di Beethoven curvato a formare una C posta sopra una N, alla quale \u00e8 sovrapposto un campanile. Le scritte \"COMUN NUOVO\" e \"COMUNE D'EUROPA\" completano il disegno.\nMonumenti e luoghi d'interesse.\nNel centro storico sono ancora presenti alcune tracce ben visibili del periodo medievale: in primo luogo si possono ancora notare le vestigia del castello della famiglia Suardi, mentre fa bella mostra di s\u00e9 la torre ghibellina, utilizzata ora come torre campanaria della chiesa parrocchiale.\nQuesta, dedicata a San Salvatore, venne edificata nel corso del XVI secolo, ma ha subito numerose ristrutturazioni ed un parziale rifacimento all'inizio del XX secolo. All'interno possiede una notevole pala d'altare, opera di Giovan Battista Moroni.\nA livello naturalistico, il comune \u00e8 stato inserito nel Parco agricolo del Rio Morla e delle rogge, un PLIS che si prefigge di tutelare il corso del fiume Morla e delle rogge che compongono l'intricato sistema irriguo delle campagne.\nCultura.\nBiblioteca.\nA Comun Nuovo dal 1999 \u00e8 presente una biblioteca comunale, intitolata a Giancamillo Mistrini.\nLa sede della biblioteca \u00e8 stata trasferita nell'aprile del 2013 presso dei locali a piano terra di palazzo Benaglio, sede dell'amministrazione comunale.\nScuole.\nSul territorio comunale sono presenti due scuole dell'infanzia, uno paritario e l'altro comunale, una scuola primaria ed una scuola media inferiore.\nMusica.\nA Comun Nuovo hanno sede la New Pop Orchestra ed una scuola di musica legata all'associazione Sentieri Musicali.\nFeste.\nA Comun Nuovo nel periodo di fine luglio/inizio agosto presso l'area feste si svolge la festa degli alpini.\nSport.\nA livello sportivo \u00e8 presente una squadra di calcio, la societ\u00e0 A.S.D. Comun Nuovo 2003, che milita in Seconda Categoria."}
{"id": "33304", "revid": "1429175", "url": "https://it.wikipedia.org/wiki?curid=33304", "title": "Corna Imagna", "text": "Corna Imagna (\"San Sim\u00f9\" o \"Corna Imagna\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia fisica.\nSituato sul versante sinistro della valle Imagna, dista circa 27 chilometri a nord-ovest dal capoluogo orobico.\nOrigini del nome.\nIl toponimo trova origine nella parlata locale, il dialetto bergamasco. Difatti il termine \"Corna\" sta ad indicare una roccia, per cui il significato sarebbe di \"paese costruito sulla roccia\".\nStoria.\nNon sono molte le notizie storiche che riguardano il paese di Corna Imagna (viste le dimensioni ridotte): posto ai piedi del monte Resegone, in posizione defilata rispetto ai principali centri, ha sempre mantenuto le caratteristiche del piccolo borgo montano, con i propri abitanti per lo pi\u00f9 dediti a vivere di ci\u00f2 che la natura forniva loro. Conseguentemente le attivit\u00e0 principali sono sempre state quelle del pastore, dell'allevatore, del boscaiolo e del carbonaio, ovvero colui che trasformava la legna in carbone vegetale. Si potevano poi trovare mastri artigiani dediti ad attivit\u00e0 meno diffuse localizzabili solamente lungo i corsi d'acqua dove tramite mulini e torchi si trasformavano le materie prime. Tra questi da citare le ormai da tempo scomparse attivit\u00e0 in localit\u00e0 \"Valle\" \"Tinella\" e \"Brancilione\".\nLe origini del paese dovrebbero comunque risalire al periodo medievale quando il territorio, fino ad allora scarsamente antropizzato, vide un incremento abitativo dovuto alle lotte tra guelfi e ghibellini.\nQueste infatti costringevano alcuni esponenti dell'una o dell'altra fazione (nonostante la valle fosse considerata una sorta di feudo guelfo) ad abbandonare i propri luoghi d'origine e di trasferirsi in posti al riparo dalle persecuzioni avverse, tra cui appunto la zona di Corna Imagna.\nGli abitanti stessi infatti, cercarono quindi di mantenersi estranei alle dispute di potere, cosa che garant\u00ec loro tranquillit\u00e0 al riparo da scontri e ritorsioni sia durante le suddette lotte, sia dopo l'avvento della Repubblica di Venezia. Nel periodo della Serenissima il borgo si ritagli\u00f2 un discreto spazio in ambito amministrativo, essendo posto a sede della gestione giuridica di tutti i paesi della valle, con il \"giusdicente\" residente proprio nel paese.\nI secoli successivi non videro fatti di rilievo coinvolgere la piccola comunit\u00e0 che, forte del proprio isolamento, segu\u00ec le vicende del resto della provincia senza parteciparvi in modo diretto.\nSi trov\u00f2 quindi annessa alla Repubblica Cisalpina che, come riportato da documenti del tempo, requis\u00ec un buon numero di oggetti preziosi custoditi nella chiesa parrocchiale intitolata ai Santi Simone e Guida Taddeo per sopperire alla mancanza di denaro dell'amministrazione.\nMonumenti e luoghi d'interesse.\nLa chiesa dei Santi Simone e Giuda Taddeo venne edificata nel corso del XVI secolo, quando la parrocchia si rese autonoma dai paesi vicini, e totalmente ricostruita nel 1927 su progetto dell'architetto Giulio Paleni; in essa sono custodite opere provenienti dal vecchio edificio di culto: tra queste vi sono dipinti e affreschi di buon pregio, tra cui spicca quella del \"Chizzoletti\".\nAltri edifici degni di menzione sono: la chiesetta di San Domenico, posta in localit\u00e0 \"Canito, c\"ostruita nel 1739 su richiesta dei fratelli Sante e Antonio Moreschi, nativi della contrada e da tempo residenti in Bologna, accolta positivamente, oltre che dalla curia di Bergamo, anche dal Doge di Venezia, per soddisfare le richieste degli abitanti della zona distanti dall'all'epoca parrocchia di riferimento in Locatello pi\u00f9 di 2 km; e la chiesetta, situata all'ingresso del comune, nella contrada di \"Brancilione\" eretta nel 1663 per volont\u00e0 del reverendo Giovanni Locatelli membro della famiglia Locatelli della contrada a ringraziamento dello scampato pericolo alla peste del 1630 che dimezz\u00f2 la popolazione del nucleo. Inizialmente dedicata a Sant'Antonio da Padova, fu nel tempo associata al Santo Antonio Abate di immagine protettrice pi\u00f9 vicina all'economia di queste terre.\nPer quanto riguarda il patrimonio architettonico meritano sicuramente un cenno le contrade di: \"Ca' Gavaggio\", \"Feniletti\", \"Ca' Berizzi\" e \"Grumello del Becco\".\nQui troviamo edifici che mantengono ancora il carattere unico dei fabbricati di una volta con i tipici tetti in \"pi\u00f6de\" (lastre di pietra locale) della valle nonch\u00e9 la singolare disposizione delle tradizionali abitazioni dove un unico portone di ingresso \u00e8 posto quasi a protezione della corte interna sulla quale si affacciano pi\u00f9 edifici.\nPer quanto riguarda le vie di comunicazione sul territorio \u00e8 ancora possibile seguire le antiche \"mulattiere\" che connettono e attraversano le varie contrade raggiungendo tutti i centri abitati del comune. Per permettere al viandante di attraversare i vari corsi d'acqua queste importanti vie di collegamento sfruttavano la presenza di ponti costruiti appositamente con l'utilizzo di pietra locale. Da citare:"}
{"id": "33307", "revid": "1516566", "url": "https://it.wikipedia.org/wiki?curid=33307", "title": "Sant'Agata Fossili", "text": "Sant'Agata Fossili (\"Sant'\u00c0gata\" in piemontese) \u00e8 un comune italiano di 400 abitanti della provincia di Alessandria, in Piemonte, che si trova sulle colline del tortonese nel preappennino ligure-piemontese.\nStoria.\nSorto come abitato intorno a una cappella dedicata alla santa da cui prese il nome, \u00e8 storicamente rimasto in disparte rispetto al pi\u00f9 noto Podigliano o Pugliano, oggi frazione del comune. \nNel codice diplomatico dell'Abbazia di San Colombano di Bobbio negli anni 863-883 \u00e8 citata tra le propriet\u00e0 una cappella dedicata a Sant'Agata anche se non \u00e8 dimostrabile con certezza che sia identificabile con l'attuale chiesa.\nPodigliano, territorio del vescovo di Tortona, fu la prima capitale del Vescovato. Si hanno comunque notizie pi\u00f9 circostanziate della piccola cappella di Sant'Agata solo nel secolo XIII, quando cominciarono a concentrarsi attorno ad essa un certo numero di insediamenti, e al 1277 risale la prima menzione del paese di Sant'Agata.\nNel 1284 era curia e divenne anche comune prima del 1311. Ulteriori notizie storiche sul paese ci informano poi che ai tempi delle fazioni seguiva la parte ghibellina, nel 1359 il podest\u00e0 di Tortona sospese per sei mesi le condanne pronunciate contro gli abitanti di Sant'Agata, che nel frattempo dovettero pagare una cauzione di 1000 fiorini d'oro. Nel 1407 il paese fu infeudato ad Antonio Rampini, dipendendo dalla curia di Podiliano. Il vescovo Barbavara (1435-1451) a causa della sterilit\u00e0 del terreno ottenne dai Visconti esenzioni da molte tasse.\nL'antica cappella, volta a oriente, fu eretta parrocchia nel 1575 (primo parroco fu Mons. Andrea Giacobone, patrizio milanese, morto a Sant'Agata nel 1580); nel 1703 la chiesa fu elevata al grado di pieve ed il rettore ebbe perci\u00f2 il titolo di arciprete: in tale anno la parrocchia contava 670 anime distribuite tra Sant'Agata (85 nuclei familiari), Podigliano (26) e Torre Sterpi (37). La chiesa fu poi totalmente restaurata e decorata nel 1905-1906 dal Gambini e la facciata fu radicalmente modificata nel 1921; la chiesa \u00e8 intitolata a Sant'Agata, che si festeggia il giorno 5 febbraio.\nA partire dalla seconda met\u00e0 del secolo XIX, soprattutto per l'impulso dell'arciprete Corazza, si svilupp\u00f2 la coltivazione della vite.\nL'aggiunta dello specificativo \"Fossili\" lo ebbe nel 1871 a causa dei molti fossili trovati nei terreni circostanti.\nL'11 aprile del 2003 il comune fu epicentro di un sisma di intensit\u00e0 notevole, la scossa, intorno alle 11,30, fu pari al magnitudo 4,6 della scala Richter: ci furono feriti, evacuazioni di scuole ed edifici pubblici. Entrando in paese ancora oggi sono visibili gli alloggi provvisori creati per sfollare gli abitanti dalle case pericolanti e necessitanti di ristrutturazione.\nSimboli.\nLo stemma del comune \u00e8 stato concesso con decreto del presidente della Repubblica del 19 marzo 2014.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "33308", "revid": "1910023", "url": "https://it.wikipedia.org/wiki?curid=33308", "title": "Costa Valle Imagna", "text": "Costa Valle Imagna (o pi\u00f9 semplicemente \"Costa Imagna\"; \"C\u00f2sta\" in dialetto bergamasco) \u00e8 un comune italiano di abitanti della provincia di Bergamo in Lombardia.\nStoria.\nIl villaggio sembra sia stato abitato per tutto l'anno soltanto a partire dal 1300. In precedenza era, probabilmente, solo un alpeggio per il bestiame occupato durante i mesi estivi. In effetti il clima invernale di Costa \u00e8 rigido visto che il paese \u00e8 orientato verso il lato nord-orientale della Valle, tanto che Costa \u00e8 detta la \"nevera\" della Valle Imagna.\nPer ragioni di comunicazione il paese \u00e8 stato a lungo pi\u00f9 legato con la valle San Martino, Almenno San Salvatore e la piana che con il resto della Valle Imagna.\nCon l'annessione nel 1428 della Bergamasca alla Repubblica di Venezia, il Paese venne a trovarsi ai confini fra la Serenissima e il Ducato di Milano. A comprova di ci\u00f2 il forestiero \u00e8 detto nel dialetto di Costa \"bir\" (sbirro), con probabile riferimento ai doganieri inviati da Venezia per pattugliare il confine.\nDell'epoca della controriforma \u00e8 stato ritrovato un rapporto vescovile, il quale deplorava il cattivo stato in cui si trovava la chiesa parrocchiale a causa della povert\u00e0 del villaggio. Costa fu oltretutto colpita dalla peste di manzoniana memoria del 1630, come comprovato dal ritrovamento di una sepoltura comune.\nSino al 1864 il comune mantenne la denominazione di \"Costa\" e successivamente a tale data assunse la denominazione di \"Costa Valle Imagna\"..\nMonumenti e luoghi d'interesse.\nFin dall'inizio del XX secolo Costa Valle Imagna \u00e8 nota anche quale stazione di villeggiatura. Il paese sorge sull'alto versante destro della Valle Imagna, da Costa \u00e8 pertanto possibile godere un ampio panorama, in particolare, volgendo lo sguardo a nord l'occhio cade sull'imponente monte Resegone. Raggiungendo la frazione di Forcella e il Passo del Pert\u00fcs (m 1186) lo sguardo si estende sull'intera Brianza e, nelle giornate favorevoli, fino a Milano.\nVi \u00e8 ancora infatti chi ricorda che, durante la II guerra mondiale, dal Pert\u00fcs erano visibili, di notte, gli incendi causati dai bombardamenti alleati sulla capitale lombarda.\nVi \u00e8 la chiesa parrocchiale seicentesca dedicata alla visitazione di Maria.\nCultura.\nEventi.\nLa festa del paese \u00e8 il giorno 2 luglio - visitazione di Maria - oltre a questa ricorrenza il paese \u00e8 \"famoso\" anche per la festa di San Rocco (\"San R\u00f2ch\"), festeggiato il 16 agosto con la processione, fuochi d'artificio e balli nella piazza del Comune."}
{"id": "33310", "revid": "322321", "url": "https://it.wikipedia.org/wiki?curid=33310", "title": "Costa di Mezzate", "text": "Costa di Mezzate (\"C\u00f2sta de Mes\u00e0t\" o \"C\u00f2sta Mes\u00e0t\" in dialetto bergamasco) \u00e8 un comune italiano di abitanti della provincia di Bergamo in Lombardia.\nIl comune \u00e8 situato allo sbocco della Val Cavallina, a circa 11\u00a0chilometri ad est del capoluogo orobico. Ha un'economia tendenzialmente agricola, favorita nei secoli dalla presenza di numerosi canali irrigui, su tutti la roggia Borgogna, sebbene con alcune piccole fabbriche situate nella zona industriale.\nStoria.\nNel 1927 il comune fu accorpato a Monticelli di Borgogna formando Costa di Monticelli, nome mantenuto fino al 1964. \nNel 1955 i due comuni si divisero tornando alla situazione originaria.\nIl paese \u00e8 sito nelle prime colline bergamasche motivo per cui nel medioevo sulla vetta della collina era stata eretta una torre d'avvistamento collegata al castello sottostante, dove la leggenda narra si sentano alcune notti i passi di Garibaldi che trascorse nel castello un breve periodo.\nSimboli.\nLo stemma del Comune di Costa di Mezzate \u00e8 stato concesso con decreto del presidente della Repubblica del 22 settembre 1992.\nNello stemma \u00e8 riprodotto il castello di Costa di Mezzate e la sua cinta muraria che serv\u00ec a difendere l'abitato durante le lotte tra guelfi e ghibellini.\nMonumenti e luoghi d'interesse.\nImportante monumento \u00e8 il castello Camozzi-Vertova (XIII-XVIII secolo) che conserva raccolte artistiche pregevoli.\nSport.\nLo sport pi\u00f9 popolare nel paese \u00e8 il calcio. Infatti verso la zona periferica sono situati 2 impianti sportivi (un campo da calcio in erba naturale e uno in erba sintetica). In questa societ\u00e0 si sviluppano giovanili di tutte le categorie ed et\u00e0. La prima squadra milita in terza categoria.\nAmministrazione.\nIl sindaco \u00e8 Luigi Fogaroli (lista civica La Gente Il Paese)."}
{"id": "33311", "revid": "123358761", "url": "https://it.wikipedia.org/wiki?curid=33311", "title": "Costa Serina", "text": "Costa Serina (\"C\u00f2sta\" o \"C\u00f2sta Serina\" in dialetto bergamasco) \u00e8 un comune italiano di abitanti della provincia di Bergamo in Lombardia. \u00c8 situato in val Serina, trasversale della val Brembana e dista circa 30 chilometri a nord dal capoluogo orobico. Il comune fa parte della Comunit\u00e0 montana della Valle Brembana.\nIl comune \u00e8 composto, oltre al capoluogo, da tre frazioni: \"Ascensione\", \"Ambriola\" e \"Trafficanti\". Sul territorio sono inoltre presenti molte contrade, tra le quali \"Gazzo\", \"Tagliata\", \"Nespello\", \"Fondrea\" e \"R\u00fcstech\".\nStoria.\nLe origini del paese sembrano risalire al I secolo a.C. ai tempi della dominazione romana, quando tutta la valle Serina fu riunita sotto il municipio di Bergamo.\nI primi documenti scritti che attestano l'esistenza del paese risalgono tuttavia all'anno 1186, quando si fa menzione di una concessione elargita dal vescovo di Bergamo ad alcuni abitanti della zona, mediante il prete del borgo.\nIn epoca medievale il paese assunse un ruolo di notevole importanza nell'ambito dell'intera val Serina. In quel periodo il comune aveva la denominazione di \"Costa di Sambusita\" e fu uno dei primi della zona ad autoregolamentarsi mediante un proprio statuto comunale: nel proprio territorio comprendeva anche le localit\u00e0 di \"Sambusita\" e di \"Rigosa\", poi invece riunite nel comune di Algua, e tutti i piccoli nuclei abitativi posti alla sinistra del torrente Serina.\nSoltanto nel corso del XV secolo il paese cambi\u00f2 denominazione, assumendo il toponimo \"Costa Serina\".\nIn quel tempo questi posti ricoprivano un ruolo importantissimo nella comunicazione delle merci tra le valli Seriana e Brembana, grazie alla presenza di una via transitabile dai commercianti, chiamata via Mercatorum.\nQuesta attivit\u00e0 viene ricordata dal toponimo di una delle frazioni: \"Trafficanti\" sta difatti a ricordare l'importante attivit\u00e0 dei commerci (\"dei traffici\") che questo territorio ha vissuto.\nIn tempi pi\u00f9 recenti, precisamente durante il ventennio fascista, il comune venne accorpato ai vicini Bracca e Rigosa, assumendo la denominazione di \"Bracca di Costa Serina\".\nSoltanto nel 1961 i paesi determinarono una nuova e definitiva scissione, prendendo quelle che sono le denominazioni e conformazioni territoriali.\nIl paese, dopo anni di continuo spopolamento, sta vivendo una nuova fase di splendore, grazie all'impulso dato dal turismo, sia estivo che invernale.\nMonumenti e luoghi d'interesse.\nChiesa di San Lorenzo.\nLa chiesa parrocchiale del capoluogo, intitolata ai santi Lorenzo e Ambrogio edificata nel corso del XVIII secolo in luogo di un precedente edificio di culto risalente al XII secolo, presenta numerose opere al proprio interno, tra cui spicca un affresco risalente al XV secolo, ritrovato dopo recenti lavori di restauro, e risalente alla prima chiesa posta in quel luogo. Questi raffigurano le sante Marta e Lucia realizzati da Maffiolo da Cazzano o della sua bottega.\nChiesa dell'Ascensione.\nLa chiesa dell'Ascensione, posta nell'omonima frazione. Risalente al XV secolo, periodo di cui conserva interessanti affreschi, \u00e8 stata per molti anni l'unica parrocchiale della zona, e la nuova parrocchiale chiesa di poco dislocata e edificata nel XIX secolo.\nChiesa di Sant'Erasmo.\nLa chiesa di Sant'Erasmo, posta nella frazione \"Trafficanti\", ha un'importante storia dovuta all'essere anticamente posta a fianco dell'antica via Mercatorum-\nSantuario Madonna della Neve.\nIl santuario della Madonna della Neve, posto fuori dal centro abitato. In prossimit\u00e0 si trova anche la casa natale del servo di Dio fra Cecilio Maria Cortinovis.\nChiesa di Santa Lucia.\nLa chiesa dedicata a santa Lucia \u00e8 posta nella frazione Ambriola ed \u00e8 documentata fin dal 1666.\nItinerari naturali.\nMolti sentieri si snodano sulle pendici delle propaggini circostanti: tra i principali vi sono quelli che salgono ai monti Suchello e Alben."}
{"id": "33312", "revid": "287204", "url": "https://it.wikipedia.org/wiki?curid=33312", "title": "Salisano", "text": "Salisano (\"Sarici\u00e0nu\" in dialetto sabino) \u00e8 un comune italiano di 549 abitanti della provincia di Rieti nel Lazio.\nGeografia fisica.\nTerritorio.\nSalisano sorge a 460 metri di altezza sul livello del mare, sulle propaggini meridionali dei monti Sabini.\nIl fiume Farfa scorre nel territorio comunale.\nClima.\nClassificazione climatica: zona E, 2202 GR/G\nEconomia.\nNel territorio comunale si trova la centrale idroelettrica di Salisano, un importante impianto idraulico gestito dall'ACEA che fa parte del pi\u00f9 vasto sistema acquedottistico del Peschiera-Capore (il principale acquedotto che rifornisce Roma e uno dei pi\u00f9 grandi dell'intero mondo). Alla centrale di Salisano convergono le condutture provenienti dalle sorgenti del Peschiera (Cittaducale) e dalle sorgenti delle Capore (Frasso Sabino) ed esse vengono sfruttate per produrre energia elettrica. Si tratta dell'unica centrale in Italia a funzionare con acqua potabile. Da Salisano l'acquedotto prosegue poi alla volta di Roma.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Salisano passa a quella di Rieti.\nInfrastrutture e trasporti.\nStrade.\nAi piedi della collina dove sorge Salisano scorre la strada provinciale 46 (Via Tancia), che collega il paese da un lato a Poggio Mirteto e dall'altro al capoluogo Rieti, sebbene con un percorso piuttosto tortuoso, nonch\u00e9 con i vicini abitati di Bocchignano, Castel San Pietro e Mompeo.\nUna strada secondaria collega Salisano alla localit\u00e0 di Granica, dove \u00e8 possibile immettersi sulla Via Mirtense (SP 42) che conduce a Osteria Nuova, o sulla Via Farense (SP 41) che conduce a Passo Corese e Roma.\nFerrovie.\nIl comune di Salisano non \u00e8 servito da alcuna stazione ferroviaria. La pi\u00f9 vicina \u00e8 quella di Poggio Mirteto, che dista 17\u00a0km, nella quale fermano i treni della linea suburbana FL1. Avrebbe dovuto servirlo pi\u00f9 direttamente la ferrovia Rieti-Roma, mai costruita."}
{"id": "33313", "revid": "1564499", "url": "https://it.wikipedia.org/wiki?curid=33313", "title": "Scandriglia", "text": "Scandriglia \u00e8 un comune italiano di abitanti della provincia di Rieti, in Lazio.\nGeografia fisica.\nTerritorio.\nScandriglia sorge a 535 metri di altezza sul livello del mare, sulle propaggini settentrionali dei monti Lucretili.\nNel territorio comunale si trovano i rilievi di Monte Pellecchia (1368 m), Cima di Coppi (1211 m), Cima Casarene (1191 m) e Monte Serrapopolo (1180 m).\nStoria.\nArea nota fin dai tempi della Repubblica romana, se ne trova traccia nelle opere di Marco Tullio Cicerone, che loda la laboriosit\u00e0 dei lavoratori di queste zone. Durante la dominazione Romana questa parte della Sabina divenne un fondo agrario della ricca famiglia senatoriale degli Scandillii e venne denominata Dal nome \u201cFundus Scandillianus\u201d, da cui deriva il nome odierno. \nDopo la caduta dell'Impero Romano d'Occidente, la citt\u00e0 fu soggetta alle invasioni barbariche; successivamente, nei secoli IX e X, sar\u00e0 la volta dei saraceni, che si installeranno nel territorio scandrigliese. Da studi storici \u00e8 stata datata a questo periodo la costruzione del castello cittadino, che ebbe lo scopo di accogliere gli abitanti che fuggivano dalla situazione di disordine che caratterizzava la valle.\nNel 1084 Scandriglia era dominata dal conte Erbeo che in seguito la don\u00f2 al monastero di Farfa, in seguito fu possedimento degli Orsini, che erano gi\u00e0 signori della vicina Nerola. Dal 1359, e quindi durante la Cattivit\u00e0 avignonese, fino alla morte di Giannantonio, l'area rimase sotto questa famiglia; fino al 1639 quando pass\u00f2 alla Camera Apostolica. \nQuindi fu parte dello Stato Pontificio; ma nel 1860,Scandriglia entra a far parte del Regno d\u2019Italia come comune della provincia di Perugia e poi, a seguito della breccia di Porta Pia, passa a quella di Roma. Nel 1927 in seguito all\u2019istituzione della provincia di Rieti entr\u00f2 a far parte di quest\u2019ultima. \nMonumenti e luoghi d'interesse.\nL'area comunale comprende opere architettoniche di indubbia importanza, prima tra tutte la Chiesa dell'Assunta, costruita nel X secolo, ma restaurata ne Settecento. All'interno \u00e8 da segnalare la presenza di alcune pitture del '500 e del '600 e di una scultura policroma in legno, raffigurante la Vergine col Bambino e probabilmente risalente al XVI secolo. Il campanile della chiesa \u00e8 stato costruito sulla base di una torre di guardia romana.\nAnche la Rocca, situata nei pressi della Chiesa, costituisce un esempio dell'epoca medievale.\nAnche il Palazzo degli Anguillara, costruito nel XV secolo e appartenente allo stile rinascimentale, ma con inserimenti tardo gotici e con affreschi realizzati da pittori appartenenti alla scuola di Antoniazzo Romano. \nNon \u00e8 da trascurare la frazione Ponticelli, dove \u00e8 situata la duecentesca chiesa di Santa Maria del Colle, caratterizzata da una facciata romanica.\nL'interno \u00e8 decorato di affreschi votivi, che sono stati realizzati in periodi che vanno dal secolo XIII al secolo XVI, con il frammento di Annunciazione di Scuola Romana (risalente al Duecento), la Crocifissione sopra la porta e \"San Giorgio che uccide il drago\" (risalente al Quattrocento).\nTuttavia \u00e8 andata distrutta le decorazioni dell'arco e della conca situate nell'abside, che rappresentavano Dio Padre tra Angeli, l'Annunciazione, l'Incoronazione della Vergine Assunta e gli Apostoli; erano state realizzate nel 1580.\nNel territorio all'interno del Parco localit\u00e0 interessante e suggestiva \u00e8 il convento di San Nicola, costruito nel secolo XV sulla pianta di un'altra chiesetta del XII secolo, e situato sulla montagna che sovrasta Scandriglia, il Monte Pereatti. Del convento, attualmente abbandonato, resta un trittico in tavole dipinte attualmente custodito presso i locali del Comune.\nIn prossimit\u00e0 della Cima Coppi \u00e8 possibile scorgere i resti di antichi insediamenti, di una torre di avvistamento romana e di un altare dedicato a Giove Cacuno.\nAlle pendici di Monte Pendente, sorge il monastero benedettino di San Salvatore Minore, il quale si trova in ottime condizioni. Da questa posizione \u00e8 possibile raggiungere un'antica strada di collegamento, utilizzata un tempo per scambi di merci tra le popolazioni originarie di Scandriglia e Orvinio. Sempre nella zona di Monte Pendente, nella localit\u00e0 di Rocca Sollana sono presenti resti di antiche abitazioni, costruite dalla popolazione locale nel periodo dell'invasione dei Saraceni.\nMonumenti fuori dal paese.\nA poca distanza dall'abitato, in un'area denominata Contrada Santa Barbara, sorge la chiesetta rurale di Santa Barbara, dove, secondo la tradizione, la santa venne martirizzata dal padre. I racconti e la leggenda sono alla base del culto della santa, patrona del paese, per la quale il 4 dicembre si svolge una grandissima festa. Il corpo della martire, tuttavia, fu traslato nella cattedrale di Rieti nei primi decenni del IX secolo.\nDi notevole interesse storico \u00e8 il santuario francescano di Santa Maria delle Grazie, edificato dai frati francescani nel 1350, che costituisce un elemento importante del il suo patrimonio artistico-culturale. \nNella chiesa si venera una miracolosa immagine della Vergine col Bambino e si conserva una tavola rappresentante la Vergine in trono col Bambino tra i santi Francesco e Antonio di Padova, opera di un pittore del tardo Quattrocento, forse umbro, ma che rivela influssi della scuola di Antoniazzo Romano.\nTra i monumenti che sorgono fuori dal paese, vale la pena di ricordare anche la \"Madonna della Quercia\", una piccola chiesa risalente al XVI secolo e situata lungo la via Salaria Vecchia. \nSiti di interesse storico e aree archeologiche.\nNel territorio comunale, in localit\u00e0 Monte Calvo, in seguito ad accurati scavi archeologici effettuati nel 1824, furono ritrovati i resti di una sontuosa villa romana risalente al I secolo d.C., al momento del ritrovamento fu indicata come la villa imperiale di Nerva (96-98), ma altri sostennero che tali reperti fossero i resti della citt\u00e0 di Numanzia.\nIn questa localit\u00e0 furono anche trovate tracce di costruzioni imponenti e numerosissime statue marmoree in buono stato di conservazione.\nMolte di queste opere sono al Museo Borghese di Roma, mentre altre si trovano al Ny Carlsberg Glyptotek di Copenaghen.\n\u00c8 possibile ammirare i resti di antiche ville di epoca romana anche presso gli scavi archeologici localit\u00e0 presso laVilla dei Brutti Praesentes, le pietre miliari ed il ponte romano alto circa 13 metri e composto da 14 file di blocchi di travertino sul vecchio percorso originario della Via Salaria, conservatosi pressoch\u00e9 intatto, il quale \u00e8 detto \"ponte del diavolo\". \nAree naturali.\nTra le aree naturali, riveste particolare importanza il Parco regionale naturale dei Monti Lucretili .\nEconomia.\nL\u2019economia del comune si basa principalmente sulla produzione di olio di oliva; tuttavia si coltivano anche cereali, piante da frutto, viti e ortaggi. \u00c8 inoltre sviluppato l\u2019allevamento di bovini, equini ed ovini, che in parte si svolge allo stato brado nelle vallate degli Appennini che circondano il paese. Nella stagione estiva sono tipiche le sagre, come quella delle \"sagne\", che si svolge nel mese di agosto. \nInfrastrutture e trasporti.\nStrade.\nScandriglia si trova sulla strada provinciale n. 39, che collega il paese da un lato a Orvinio e dall'altro alla SP 40 Salaria vecchia, che dopo pochi chilometri (nei pressi di Borgo Quinzio) confluisce sul tracciato moderno della Salaria.\nLa strada statale 4 Via Salaria \u00e8 l'arteria di maggiore importanza, che collega il comune a Roma e al capoluogo Rieti.\nFerrovie.\nScandriglia non \u00e8 servita da alcuna linea ferroviaria. Nel territorio sarebbe dovuta passare la Ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento ma mai realizzata.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Scandriglia passa a quella di Rieti.\nIl seguente grafico riassume i primi cittadini che si sono succeduti a capo del comune. \nSimboli.\nLo stemma del comune raffigura una torre medievale, su sfondo rosso e azzurro, in un prato verde affiancata dalle iniziali S e B (Santa Barbara, santo patrono di Scandriglia):\n\"\u00abTagliato di rosso e di azzurro, alla torre di due palchi di argento, attraversante, merlata alla guelfa, murata di nero, il palco superiore merlato di quattro e finestrato con tre finestrelle rettangolari, poste una, due di nero, il palco inferiore merlato di sei, finestrato con due finestrelle tonde, ordinate in fascia, di nero, chiuso dello stesso, essa torre accompagnata dalle lettere maiuscole d'oro S e B, poste all'altezza delle finestrelle tonde; il tutto alla campagna di verde sostenente la torre.\u00bb\"\nIl gonfalone ha un drappo di bianco con la bordatura di rosso, riccamente ornato di ricami di argento."}
{"id": "33314", "revid": "399", "url": "https://it.wikipedia.org/wiki?curid=33314", "title": "Selci", "text": "Selci \u00e8 un comune italiano di 1.096 abitanti della provincia di Rieti, in Lazio.\nGeografia fisica.\nTerritorio.\nSelci sorge a 204 metri di altezza sul livello del mare, sulle propaggini occidentali dei monti Sabini.\nStoria.\nSelci fu fondata nel X secolo dalla diaspora delle genti che abitavano la citt\u00e0 di Forum Novum dopo la distruzione effettuata dalle invasioni dei Saraceni.\nAttorno alla fine del XV secolo vi si stabil\u00ec un avo della famiglia Bertoldi proveniente da Siena e da quel momento tale famiglia trascorse 500 anni nel paese. Verso il XVIII secolo la famiglia pi\u00f9 in vista del paese era quella dei Savini.\nNativo di Selci \u00e8 il generale di corpo d'armata Enzo Stefanini, gi\u00e0 comandate dell'Aviazione dell'Esercito e Segretario Generale della Difesa/DNA.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Selci passa a quella di Rieti."}
{"id": "33315", "revid": "124783255", "url": "https://it.wikipedia.org/wiki?curid=33315", "title": "Stimigliano", "text": "Stimigliano (\"Stimijanu\" in dialetto sabino) \u00e8 un comune italiano di 2.286 abitanti della provincia di Rieti, nel Lazio, distante circa 60\u00a0chilometri ad ovest dal capoluogo.\nGeografia fisica.\nTerritorio.\nIl paese \u00e8 conosciuto per essere \"la porta della Sabina\". Sorge sulla sommit\u00e0 di una collina sulle sponde settentrionali del Tevere, posta di fronte al Monte Soratte e alla sua riserva naturale e al paese di Ponzano Romano, nelle vicinanze della riserva di Farfa-Nazzano. Il nucleo originario del paese \u00e8 nella parte pi\u00f9 alta della collina, mentre il resto del paese e lo scalo si sono sviluppate soprattutto nel secolo scorso con la costruzione della Ferrovia Roma-Ancona (costruita nel 1859 e attivata nel 1864) e della relativa stazione che attualmente serve la linea regionale Orte-Fiumicino.\nIl territorio comunale si suddivide su una parte pianeggiante, corrispondente alla Valle del Tevere, e delimitata per alcune parti dal fiume stesso, e dall'entroterra collinare, caratterizzato da numerose coltivazioni di piante d'ulivo.\nL'altitudine minima del territorio stimiglianese \u00e8 di 35 metri sul livello del mare, quella massima \u00e8 di 225 metri di altitudine.\nDalle terrazze delle piazze paesane si pu\u00f2 osservare che il Tevere compie una sorta di avvitamento, \"il fiasco\", come viene comunemente definito dalla popolazione locale. Le localit\u00e0 pi\u00f9 importanti del paese sono il centro storico, la salita di San Valentino, Nocchieto (fuori paese, dove \u00e8 ubicato il cimitero), e lo Scalo.\nStoria.\n\u00c8 nota, attraverso molte testimonianze scritte, la presenza tra il I e il II secolo dopo cristo di un'antica villa romana. Questa propriet\u00e0 sembra essere appartenuta alla \"gens septimia\" (da cui il nome originario del paese septimilianus, cio\u00e8 \"propriet\u00e0 dei septimii\"), una famiglia nobile del ceto agrario. Attorno ad essa vi si \u00e8 formato il primo nucleo del paese; il \"pagus stimiliani\".\nAgli inizi del VI secolo dopo cristo Galla, figlia di Simmaco (consigliere di Teodorico, re dei Goti) fece costruire sul colle del paese una basilica in onore di san Valentino appartenente alla diocesi di Forum Novum. Durante tutto l'alto medioevo l'intera sabina fu messa a ferro e fuoco da parte dei Goti, Longobardi, Franchi, Saraceni e signorotti locali, cos\u00ec che gli abitanti del centro abitato sorto nei pressi della villa romana si rifugiarono su un colle per difendersi meglio, dando origine al \"castrum stimiliani\".\nGi\u00e0 dal pieno medioevo il paese entra sotto l'influenza dello Stato della Chiesa, e in particolare, nel X secolo si trova sotto i possedimenti del monastero Sant'Andrea in flumine, per poi passare nel 1049 (grazie ad una bolla di papa Leone IX) all'abbazia di Farfa. La nascita del castello vero e proprio \u00e8 antecedente al 1236 (forse addirittura nell'XI secolo) per opera di Ranuccio, Francesco da Stimigliano e suo nipote Pietro, che acquistarono parte del vicino castello di Pozza. Stimigliano comincia cos\u00ec il periodo di libert\u00e0 comunale.\nNel 1347 il paese si schier\u00f2 attivamente con Cola di Rienzo nella rivolta contro il dominio dello stato della chiesa, resistendo alle forze della santa sede fino alla primavera del 1357, anno in cui, a seguito della capitolazione ghibellina, vennero abbattute le mura del castello per ordine del \"rettore di Sabina\" e abbattute tutte le abitazioni dei ghibellini fautori della rivolta.\nNel 1368, dopo il periodo di libert\u00e0 comunale, Stimigliano (per ordine di papa Urbano V) entra sotto il dominio della famiglia degli Orsini, in particolare a Francesco e Buccio, figli di Giordano Orsini, ai quali si deve la costruzione dell'omonimo palazzo e la stesura nei primi anni del XVI secolo del codice legislativo di Stimigliano; uno dei manufatti meglio conservati dell'epoca in materia di legge. Nel 1604 con la morte di Enrico Orsini, il paese torna sotto il dominio diretto della chiesa.\nDopodich\u00e9, le vicissitudini storiche di Stimigliano sono simili a quelle di tutta la zona della Sabina e dell'Alto Lazio: guerre napoleoniche, annessione al Regno d'Italia, lotta partigiana durante la seconda guerra mondiale. Fino al secolo scorso gli abitanti del paese viaggiavano vero Roma navigando il fiume Tevere, su cui sorge il centro.\nRiguardo alla storia recente va menzionato l'ex-sindaco Costante Menichelli, che pu\u00f2 vantare di essere stato uno dei sindaci pi\u00f9 longevi d'Italia, restato in carica ininterrottamente per 34 anni, dal 1970 al 2004.\nMonumenti e luoghi d'interesse.\nArchitetture religiose.\nLa chiesa, di origini romane, ha conosciuto la sua forma definitiva nella prima met\u00e0 del Seicento, con la sua struttura a tre navate. All'interno ricche decorazioni con riproduzioni di marmi e una tela rappresentante il Cristo Deriso, della scuola del Caravaggio. Negli anni ottanta, nel corso della ristrutturazione della chiesa, la facciata \u00e8 stata irrimediabilmente devastata con intonachi e linee moderne, e il terremoto umbro marchigiano del 1997 ha compromesso la stabilit\u00e0 del soffitto.\nArchitetture civili.\nIl Palazzo Orsini ha origine strutturale intorno al XIV secolo, per opera dei figli di Giordano Orsini ai quali fu dato il potere su Stimigliano. \u00c8 molto probabile che il Palazzo sorga sui resti di un'antica villa romana. Esso \u00e8 costituito da tre corpi principali che si dispongono a \"C\" intorno a un cortile interno. Sul lato destro rispetto alla Piazza Vittorio Emanuele, si erge un torrione che \u00e8 visibile a molti chilometri di distanza. Si accede al palazzo da un antico portale bugnato, gli appartamenti sono decorati con affreschi del XVI secolo, probabilmente della scuola di Taddeo Zuccari. Dal cortile si accede nella cappella gentilizia, inaugurata nel 1595 come riportato sull'epigrafe posta nella cappella stessa. Si pu\u00f2 ammirare all'interno un affresco rappresentante la Fuga in Egitto. Il Palazzo non \u00e8 attualmente visitabile.\nIl centro storico di Stimigliano si sviluppa lungo un'unica via principale, Corso Umberto I, con vari caratteristici vicoletti che si estendono perpendicolarmente al corso formando una specie di planimetria ad \"albero di Natale\". la strada finisce sulla piccola ma suggestiva Piazza Roma, dove ha sede il municipio, e da dove si pu\u00f2 ammirare il panorama con il Monte Soratte e la valle del Tevere. Di notevole interesse il palazzo a sinistra del municipio, anch'esso con importanti affreschi del primo barocco, e quello sulla destra di Piazza Leone Orsini, entrando nel paese. Entrambi non sono visitabili. Tutto il centro storico \u00e8 riccamente corredato da piante e fiori, curati con autentico spirito di abnegazione dai residenti del luogo.\nResti archeologici.\nL'area su cui sorge Stimigliano sorge su una villa romana (Appartenuta forse alla famiglia \"septimia\", da cui forse deriva l'antico nome del paese \"septimilianus\"; letteralmente \"propriet\u00e0 dei septimii\") che fu trasformata in pagus e poi in castello. Tracce del passato romano viene testimoniato da numerose iscrizioni conservate nel paese e da un acquedotto che alimentava probabilmente la villa, sono inoltre presenti i resti di una chiesa alto-medievale risalente probabilmente intorno al 500, costruita da Galla, figlia di Simmaco, consigliere del re dei Goti Teodorico.\nSociet\u00e0.\nEvoluzione demografica.\nNegli anni 90-00, soprattutto dopo la chiusura della fabbrica di ceramiche, l'assenza di prospettive lavorative ha spinto molti giovani a trasferirsi, soprattutto verso Roma. L'immigrazione di popolazione soprattutto di origine rumena (circa 200 unit\u00e0), ha per\u00f2 contribuito ad attutire il fenomeno del decremento demografico e delle natalit\u00e0 portando anzi il paese ad essere il comune con il pi\u00f9 alto incremento di popolazione tra il 2000 e il 2016 (con un incremento dei residenti del 34,7%) e quello con la popolazione pi\u00f9 giovane (con una et\u00e0 media di 42,2 anni) dell'intera provincia.\nNonostante tutto, il paese soffre di un basso tasso di natalit\u00e0 (4,37 nuovi nati ogni 1000 abitanti) e di un alto tasso di mortalit\u00e0 (7,87 morti ogni 1000 abitanti) anche se non cos\u00ec alto come nel resto della provincia di Rieti .\nEtnie e minoranze straniere.\nStimigliano \u00e8 il secondo comune per percentuale di stranieri nella provincia di Rieti (dopo Collegiove), terzo nel Lazio e ventinovesimo in italia. Secondo i dati ISTAT intercenso al 1\u00ba gennaio 2019 la popolazione straniera residente era di 548 persone, pari al 24% della popolazione, una delle percentuali pi\u00f9 alte d'Italia. Le nazionalit\u00e0 maggiormente rappresentate in base alla loro percentuale sul totale della popolazione residente nel 2017 erano:\nRomania 206\nFilippine 126\nRepubblica Democratica del Congo 39\nPolonia 30\nSicurezza.\nIl paese \u00e8 il comune della provincia di Rieti con il minor numero di reati pro-capite. Considerando poi che la provincia di Rieti \u00e8 la seconda provincia pi\u00f9 sicura d'Italia si pu\u00f2 quindi dire che Stimigliano \u00e8 uno dei comuni pi\u00f9 sicuri di tutta l'Italia.\nFrazioni.\nOltre al centro principale, dove vivono 1114 persone, nel comune di Stimigliano ci sono 6 frazioni:\n- Boccalecave : si trova a 0,75\u00a0km dal comune e si trova a 144 metri sul livello del mare.\n- Colli : si trova a 1,95\u00a0km dal comune, \u00e8 situato a 50 metri di altitudine e ha 79 abitanti.\n- Nocchieto : si trova a 0,75\u00a0km dal comune, a 72 metri di altitudine, con 27 abitanti.\n- Pulignani : si trova a 1,45\u00a0km dal comune, in direzione poggio Sommavilla (frazione del comune di Collevecchio) e si trova ad un'altezza di 152 metri sul livello del mare.\n- Stimigliano Scalo : \u00e8 la principale frazione del comune, si sviluppa tutta attorno alla stazione ferroviaria che attualmente serve la linea regionale Fiumicino-Orte. Sta a 1,01\u00a0km dal comune e si trova nella piana del Tevere, a 41 metri di altitudine. Vi abitano 559 persone.\n- Terraro : si trova a 1,59\u00a0km dal comune, sito a un'altitudine di 153 metri e conta 16 abitanti.\nGli altri 526 abitanti del comune vivono in case sparse nel resto del territorio.\nEconomia.\nIl Pil del paese \u00e8 stato in crescita continua per tutto il primo decennio degli anni duemila, toccando la punta massima nel 2007, per poi stabilizzarsi/diminuire a partire dal 2008 a seguito della crisi economica. L'economia \u00e8 stata alimentata per anni da un forte aumento della popolazione, dagli ottimi collegamenti con i grandi centri e dal basso costo della vita, e si \u00e8 passati da un PIL di 14,4 milioni di euro nel 2000, di 37,4 milioni nel 2007, ai circa 34,3 milioni stimati nel 2018, con un PIL pro capite medio che passa dai 8300 euro nel 2000 ai 15000 euro nel 2018; una rapida crescita che per\u00f2 posiziona il paese (come ancora la maggior parte dei piccoli centri rurali italiani) ancora lontano dalla media provinciale (19200 euro) e da quella nazionale (29000 euro).\nIl reddito per dichiarante al 2017 ammonta a 15727 euro (+40% rispetto al 2000, ma comunque basso rispetto ai 18211 euro medi della provincia).\nIl tasso di disoccupazione al 2018 \u00e8 dell'11,6%, leggermente superiore alla media provinciale (11,2%). Il tasso di occupazione generale \u00e8 elevato mentre quello femminile \u00e8 basso. Nel comune al 2015 vi sono presenti 97 aziende, con 199 addetti, di cui 46 nel settore secondario e 153 nel settore dei servizi.\nIl livello dei consumi \u00e8 pari a 11460 euro annui per persona, un valore basso rispetto alla media della provincia di Rieti (13188 \u20ac) e rispetto alla media nazionale (15261 \u20ac). Il 17,8% delle spese sono per prodotti alimentari.\nIl paese si trova nel sistema locale di Rieti e viene categorizzato dall'ISTAT come un centro urbano non specializzato.\nIn agricoltura, Stimigliano \u00e8 rinomata per la produzione dell'olio d'oliva sabino D.O.P (il primo prodotto D.O.P. istituito in italia).\nEconomicamente il settore primario produce il 2,1% del valore aggiunto del paese.\nL'industria \u00e8 praticamente inesistente, mentre il settore delle costruzioni \u00e8 abbastanza sviluppato; complessivamente, il settore secondario produce l'13,7% del valore aggiunto del paese. In passato, a partire dal 1929 e fino agli anni '90, era presente la fabbrica di ceramiche Sbordoni, marchio rinomato nel settore, tuttora esistente nella zona di Civita Castellana. Dopo la chiusura di questa fabbrica, agli inizi degli anni novanta, Stimigliano ha conosciuto un periodo di calo economico e demografico di almeno un centinaio di unit\u00e0.\nL'apertura del casello autostradale della Autostrada A1 nel 2000 ha inoltre dato nuovo impulso al mercato immobiliare, gastronomico e al turismo, che alimentano il settore terziario del paese, producendo l'84,2 % del valore aggiunto comunale.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Stimigliano passa a quella di Rieti.\nCucina.\nIl paese \u00e8 famoso per i suoi dolci e per i suoi piatti e prodotti tipici tra cui annoverano la ciambella all'anice e il Fallone stimiglianese. Ogni anno vengono organizzate sagre dei dolci e della ciambella.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. Stimigliano 1969\" che milita nel girone unico di Rieti laziale di 3\u00aa Categoria. \u00c8 nata nel 1969 ed ha come colori sociali il rosso e il nero.\nDalla stagione 2011/2012 \u00e8 stata creata una sezione di calcio a 5 che ha come massimo traguardo due stagioni consecutive nella serie C2 regionale. Attualmente milita in serie D."}
{"id": "33317", "revid": "254059", "url": "https://it.wikipedia.org/wiki?curid=33317", "title": "Toffia", "text": "Toffia \u00e8 un comune italiano di abitanti della provincia di Rieti nel Lazio.\nGeografia fisica.\nTerritorio.\nToffia sorge a 262 metri di altezza sul livello del mare, sulle ultime propaggini meridionali dei monti Sabini.\nClima.\nClassificazione climatica: zona D, 1830 GR/G\nStoria.\nNumerosi ritrovamenti archeologici dimostrano che la zona dell'attuale Toffia fu abitata gi\u00e0 a partire dall\u2019et\u00e0 del bronzo medio, circa 1.200 anni prima di Cristo.\nL\u2019insediamento protostorico venne rinvenuto dalla Barich nel 1969 ai piedi di un colle, in localit\u00e0 Cerreto, di fronte al paese di Toffia ed a ridosso della Via Farense.\nQui sorgeva un abitato ad attivit\u00e0 stanziale di allevamento, posizionato lungo un itinerario di transumanza, rimasto anonimo per anni e che soltanto oggi \u00e8 stato possibile identificare con l\u2019antica Suna, citt\u00e0 degli Aborigeni (mitologia).\nAlla media et\u00e0 del Bronzo appartengono alcuni frammenti con decorazione a nastro riempito da fitto tratteggio. Altri frammenti presentavano una particolare decorazione a losanghe concentriche. La maggior parte dei reperti era costituito da vasellame da cucina e da mensa. Per lo stoccaggio delle granaglie invece veniva utilizzato un dolio cilindrico di grandi dimensioni. \u00c8 probabile che durante l\u2019et\u00e0 del Bronzo l\u2019insediamento occupasse anche l\u2019area del centro storico di Toffia, che sorge sopra uno sperone roccioso, in quanto le pareti di roccia ne costituivano una difesa naturale. \nSorprende come la distanza di 40 stadi riportata da Dionigi tra le citt\u00e0 aborigene di Suesbula (Monte Calvo, presso Osteria Nuova) e Suna (Toffia) coincida perfettamente con la distanza che intercorre ancora oggi tra gli insediamenti protostorici di Monte Calvo e Toffia, ovvero 7,3\u00a0km.\nNel territorio di Toffia, alle propaggini del Monte degli Elci (in loc. Monte Carpignano) sono presenti alcuni terrazzamenti in opera poligonale. Alcuni di questi muraglioni vennero eretti per imbrigliare i detriti torrentizi provenienti dal monte, a protezione di una villa romana rinvenuta poco pi\u00f9 a valle. L\u2019opera poligonale \u00e8 di III maniera e si data al II secolo a.C. \nUn altro muraglione in opera poligonale di III maniera, conservato sulla sommit\u00e0, sembra invece che servisse per circoscrivere la cima del monte, evidentemente a scopo sacrale.\nSebbene le notizie sulla nascita del paese siano rare e frammentarie, alcuni manoscritti e pergamene medievali fanno risalire la data di fondazione del \u201ccastrum Tophiae\u201d ai primi anni del X secolo, periodo in cui risulta tra i possessi dei benedettini di Farfa.\nNon si pu\u00f2 affermare con certezza quale sia l'origine del nome del paese, ma si ipotizza possa derivare o dal nome del suo presunto fondatore (un certo Teofilo, di cui non si hanno molte notizie), o dal termine latino \u201ctophium\u201d (tufo) con cui gli autori dell'epoca indicavano la dura pietra su cui successivamente \u00e8 stato edificato il borgo.\nAnalizzando il suo aspetto costruttivo appare evidente che venne edificato in cima ad uno scosceso sperone di roccia a scopi puramente difensivi. Infatti grazie alla posizione in altura e agli aspri percorsi di accesso, il borgo poteva essere difeso e controllato nella miglior maniera possibile.\nFin dalla sua fondazione il paese sub\u00ec la forte influenza della vicina e potente Abbazia di Farfa che, oltre ad offrire protezione e salvaguardia, in qualche modo trascin\u00f2 gli abitanti nel centenario conflitto contro i Duchi di Spoleto.\nNei secoli successivi a contendersi il possesso del territorio toffiese furono due importanti famiglie romane: gli Orsini e i Colonna. \nLa contrapposizione tra le diverse fazioni era tale che il paese fu letteralmente diviso in due porzioni totalmente separate e indipendenti tra di loro. La parte pi\u00f9 in basso del borgo era controllata dagli Orsini (che qui costruirono il loro palazzo, attuale sede comunale) mentre la zona pi\u00f9 elevata (dove successivamente \u00e8 stata edificata la chiesa di S. Maria Nova) era sotto il dominio dei Colonna.\nLa maggior parte dei palazzi storici toffiesi sono stati edificati proprio in questo periodo.\nOltre al gi\u00e0 citato Palazzo Orsini (del 1400), sede attuale del Comune, degni di nota sono anche Casa Oddoni (del 1300) e Palazzo Ruffetti (del 1400) in Via Porta Maggiore, Palazzo Palma (del 1600) in Via Montecavallo, Casa Orsini (del 1300) in Via Castel Di Dentro, Palazzo Bufalini (del 1500) e Casa Cappucci (del 1300, di cui conserva bellissime finestre).\nNel 1219 Toffia fu visitata da papa Onorio III, diretto a Rieti; accolse, sia pur brevemente, San Francesco d\u2019Assisi; nel \u2018400 San Bernardino da Siena vi fond\u00f2 la Confraternita del Gonfalone; nel 1637 ottenne da papa Urbano VIII il seminario abbaziale, trasferito successivamente a San Salvatore Maggiore. Il 20 settembre 1798 gli abitanti di Toffia palesarono la loro fedelt\u00e0 alla Chiesa scendendo numerosi in strada a salutare papa Pio VI che si dirigeva verso l\u2019esilio di Siena.\nLa chiesa pi\u00f9 antica di Toffia \u00e8 quella di San Lorenzo (patrono del paese) che, gi\u00e0 esistente nel X secolo, sarebbe stata eretta su un preesistente tempio pagano dedicato a Giano.\nDopo le devastazioni saracene in Sabina, San Lorenzo fu elevata al titolo di Cattedrale divenendo sede del vescovo di Foronovo: venne perci\u00f2 annoverata anche nei secoli seguenti come \u201csecunda Sedis in Sabinis\u201d dopo la Cattedrale di Santa Maria in Vescovio. La struttura della chiesa risale al tardo XIII secolo. Nel XVII secolo fu completamente rifatta l\u2019abside, ridotta in forma quadrata rispetto all\u2019originario andamento semicircolare. In facciata sono murate lastre di epoca romana e altomedievale, con raffigurazioni geometriche e zoomorfe.\nNella Parrocchiale, risalente al 1696, sono custoditi un quadro attribuito alla scuola di Carlo Maratta, raffigurante una Vergine col Bambino, nonch\u00e9 una pregevole croce reliquiaria d\u2019argento.\nInfrastrutture e trasporti.\nStrade.\nToffia si trova sulla strada provinciale n. 41 \"Farense\", che la collega da un lato a Fara in Sabina e dall'altro alla Salaria presso Osteria Nuova.\nLa Strada statale 4 Via Salaria \u00e8 l'arteria di maggiore importanza, che collega il comune a Roma e al capoluogo Rieti, nonch\u00e9 alle citt\u00e0 di L'Aquila e Ascoli Piceno.\nFerrovie.\nToffia non \u00e8 servita da alcuna linea ferroviaria. Il paese avrebbe dovuto essere collegato dalla ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento ma mai realizzata.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Toffia passa a quella di Rieti. Nel 1975 alle elezioni comunali del 15 e 16 giugno vinse una lista comunista con simbolo proprio del PCI con sindaco Giancarlo Benedetti, resto' in maggioranza fino allo scioglimeto del partito il 3 febbraio 1991"}
{"id": "33319", "revid": "104265", "url": "https://it.wikipedia.org/wiki?curid=33319", "title": "Torri in Sabina", "text": "Torri in Sabina \u00e8 un comune italiano di abitanti della provincia di Rieti nel Lazio.\nGeografia fisica.\nTerritorio.\nTorri in Sabina sorge a 275 metri di altezza sul livello del mare, su un costone della Montagnola.\nNel territorio comunale nei pressi delle frazioni Rocchette e Rocchettine scorre il torrente Aia affluente del Tevere.\nClima.\nClassificazione climatica: zona D, 1954 GR/G\nStoria.\nI primi cenni di Torri in epoca medievale risalgono al 747, quando nel regesto di Farfa compare la donazione all'abbazia di un \"casalis Turris\"; questa donazione \u00e8 confermata nei secoli successivi fino al 1084. Risale invece al 1298 l'attestazione dell'esistenza di un castello, che risulta essere di propriet\u00e0 della Santa Sede nel 1364.\nIn seguito, dal 1368, Torri figura tra i possedimenti degli Orsini, che ne mantennero la propriet\u00e0 fino alla morte della moglie di Flavio Orsini, Anna de la Tremouille, nel 1728. Da questa data Torri in Sabina ritorna di propriet\u00e0 della Santa Sede.\nNel 1817 il paese entra a far parte, come comune autonomo, del governatorato di Calvi. Dopo l'unit\u00e0 d'Italia, il comune fu assegnato dapprima alla provincia di Perugia, nel 1923 alla provincia di Roma ed infine dal 1927 entr\u00f2 a far parte della nuova provincia di Rieti.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Torri in Sabina passa a quella di Rieti."}
{"id": "33320", "revid": "123828241", "url": "https://it.wikipedia.org/wiki?curid=33320", "title": "Torricella in Sabina", "text": "Torricella in Sabina \u00e8 un comune italiano di abitanti della provincia di Rieti nel Lazio.\nGeografia fisica.\nTerritorio.\nIl Comune di Torricella in Sabina sorge a 615 metri sul livello del mare. Il paese nasce sulle propaggini meridionali dei monti Sabini.\nClima.\nClassificazione climatica: zona E, 2464 GR/G.\nZona sismica: 2B\nStoria.\nIl paese sorge presso il percorso dell'antica Via Salaria ed accanto al vecchio tracciato della omonima strada statale, ora dismesso, sostituita da una variante negli anni '70 e lungo un tradizionale tratturo della transumanza. Nel territorio del Comune si trovano interessanti resti dell'antica via romana: il \"ponte Sambuco\" conservatosi nei secoli, tratti di pavimentazione romana in localit\u00e0 Carnevale, una colonna miliaria e alcune rovine presso Ornaro alto.\nIl monumento pi\u00f9 antico \u00e8 la chiesa di Santa Maria delle Grazie risalente al X secolo.\nIl centro di Torricella in Sabina risulta nell'XI secolo tra i possedimenti della potente Abbazia di Farfa. Nel XIV secolo perviene alla famiglia Cesarini e, due secoli pi\u00f9 tardi passa al ramo Sforza Cesarini. Gli Sforza Cesarini, rimasero proprietari della torre e del palazzo, principali edifici del borgo antico, fino alla prima met\u00e0 dell'Ottocento. All'interno della torre, che presumibilmente d\u00e0 il nome al paese, si trova la chiesa del santo patrono San Giovanni Battista. Sono ancora visibili i merli medioevali.\nNel 1867 Torricella in Sabina ospit\u00f2, ben accolti dalla popolazione, numerosi volontari garibaldini prima della Battaglia di Mentana che, male equipaggiati, vennero forniti di quattordici fucili da caccia dal patriottismo degli abitanti.\nTorricella in Sabina venne attraversata dalla guerra nel 1944, subendo pesanti danni, in particolare per le distruzioni operate dall'esercito tedesco in ritirata per bloccare le strade all'avanzata alleata.\nIl territorio di Torricella \u00e8 ricompreso all'interno dei territori sabini idonei alla produzione di olio di oliva con le caratteristiche e livello qualitativo previsti dal Disciplinare di produzione dell'Olio Extravergine di Oliva \"Sabina\" a Denominazione di Origine Protetta.\nMonumenti e luoghi d'interesse.\nArchitetture religiose e altri monumenti importanti.\nInteressanti sono il rosone in pietra ed i resti di affreschi nell'abside della chiesa parrocchiale di San Giovanni Battista, rinvenuti a seguito un restauro degli anni Trenta. La chiesa tardo-romanica si trova all'interno della torre grande medioevale, tuttora ben conservata.\nSanta Maria delle Grazie\nAppena fuori dall'abitato si trovano la chiesa ed il convento di Santa Maria delle Grazie. L'installazione originaria \u00e8 la chiesa, di cui si hanno notizie storiche gi\u00e0 a partire da 956 d.C. La chiesa romanica \u00e8 a base rettangolare, con quattro altari laterali, e conserva degli affreschi medioevali vicino all'altare principale. Nel 1944 i militari tedeschi durante la ritirata, nascosero all'interno della chiesa alcuni carri armati, sfondando parte della facciata principale e causando danni gravissimi. Il restauro inizi\u00f2 alla fine degli anni Cinquanta seguendo fasi successive nel corso degli anni. Compongono il complesso anche i vecchi locali del convento e la foresteria, ancora in fase di restauro.\nLa Rocca di Ornaro Alto\nSe ne hanno notizie certe intorno all'anno Mille. Se si sale su in cima alla torre si possono ammirare le fantastiche colline che circondano il borgo, andando a formare un panorama unico. Questo edificio rappresenta il cuore della storia di questo paese. La piazza sottostante alla torre (chiamata Piazza della Rocca) la collega al resto del centro storico del paesino.\nLuoghi di interesse di Oliveto Sabino\nDi particolare interesse sono il Palazzo Parisi e la cinquecentesca chiesa del Santissimo Salvatore, rifatta internamente negli anni 1929 - 31. Di interesse \u00e8 anche la chiesa rupestre di Santa Prassede che conserva un affresco della Vergine, di Santa Barbara, e di Santa Prassede, patrona di Oliveto.\nIn adiacenza del cimitero di Oliveto si ricorda la tomba di Marcello Diaz, 2\u00ba Duca della Vittoria, figlio del celeberrimo Generale Armando Diaz, Maresciallo D'Italia, Duca della Vittoria.\nInfrastrutture e trasporti.\nStrade.\nL'arteria di maggiore importanza \u00e8 la Strada statale 4 Via Salaria, che collega il comune a Roma e al capoluogo Rieti.\nTorricella si trova lungo la strada provinciale n. 43 \"Salaria vecchia\", il vecchio tracciato della Strada statale 4 Via Salaria. In entrambe le direzioni, la Salaria vecchia si incrocia con il tracciato moderno della statale: a nord (in direzione Rieti) in corrispondenza della frazione Ornaro basso, a sud (in direzione Roma) in localit\u00e0 Ponte Buida, poco prima di Osteria Nuova.\nIn localit\u00e0 Capannaccia, dalla Salaria vecchia ha inizio una strada comunale che collega Torricella alla strada provinciale n. 34 \"Turanense\", e quindi a Rocca Sinibalda e al Lago del Turano. Un'altra strada comunale collega Torricella al vicino comune di Poggio San Lorenzo, e un'altra ancora alla frazione di Ornaro alto.\nFerrovie.\nTorricella non \u00e8 servita da alcuna linea ferroviaria. Il paese avrebbe dovuto essere collegato dalla Ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento ma mai realizzata.\nGeografia antropica.\nFrazioni.\nCentri abitati nel Comune, oltre al capoluogo, sono le frazioni di Oliveto e di Ornaro, articolato in due distinti centri, Ornaro alto, antico borgo fortificato pregevolmente conservato, ed Ornaro basso, all'incrocio tra il vecchio ed il nuovo tracciato della Strada statale 4 Via Salaria.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Torricella in Sabina passa a quella di Rieti."}
{"id": "33321", "revid": "1444396", "url": "https://it.wikipedia.org/wiki?curid=33321", "title": "Turania", "text": "Turania \u00e8 un comune italiano di 241 abitanti della provincia di Rieti nel Lazio.\nGeografia fisica.\nTerritorio.\nIl comune di Turania \u00e8 situato nel settore meridionale della provincia di Rieti, nella valle del Turano, al confine geografico del Lazio con l'Abruzzo. Il suo territorio fa parte della regione storico-geografica della Sabina.\nConfina con i comuni di Carsoli (AQ), Collalto Sabino, Collegiove, Pozzaglia Sabina e Vivaro Romano (RM).\nStoria.\nLe prime notizie riguardo al paese, originariamente chiamato Petescia, risalgono all\u2019anno 890 d.c. e appartengono ad un documento che registra una donazione concessa al Monastero di Farfa, uno dei monasteri pi\u00f9 importanti all'epoca del centro Italia. L'insediamento \u00e8 probabilmente di origine preromana, come dimostra il rinvenimento di numerosi tesori che fanno pensare ad una presenza umana nei pressi della localit\u00e0 di San Donato e faceva sicuramente parte del \u201cPatrimoniun Sancti Petri\u201d (donazioni terriere fatte al Papa) probabilmente nel gruppo ricordato con il nome di \u201cPatrimonium Sabinum et Carseolanum\u201d. In seguito alle invasioni barbariche e alla formazione del Ducato Longobardo nel 571 d.c., iniziarono anni di guerre e devastazioni che modificarono profondamente il Patrimonium con spartizioni delle terre secondo lo stile dei conquistatori.\nAlla fine dell'VIII secolo durante il regno di Carlo Magno si ebbe un breve periodo di tranquillit\u00e0 ma l\u2019Italia divenne ben presto preda dei popoli del vicino Oriente lanciati alla conquista del Bacino Mediterraneo. Gli storici sono concordi nel ritenere che, proprio in questo periodo, inizio 900 d.c., si inizi\u00f2 a costruire castelli sulle alture mentre prima si notavano solo ville, corti e casali. \u201cCastrum Petesiae\u201d, cos\u00ec per molti secoli fu chiamata Turania e ci\u00f2 \u00e8 descritto in alcuni documenti del tempo come territorio ricco di castagneti e fondi adatti alla coltura della canapa. Si apr\u00ec ben presto il periodo della vendetta contro la Chiesa che vide l\u2019unificazione nel 1111 dei due poteri politico-temporale nelle mani dell\u2019Imperatore e la conseguente distruzione delle citt\u00e0 rimaste fedeli al Pontefice. La maggior parte dei castelli del Lazio in questi secoli subirono distruzioni e ricostruzioni e i singoli destini dei diversi paesi della Sabina non si possono ricostruire con precisione anche se \u00e8 chiaro che per secoli sarebbero rimasti alla merc\u00e9 delle famiglie baronali. Tuttavia fino alla cattivit\u00e0 Avignonese ci fu un periodo di relativa pace; quando poi si riaccesero le lotte tra le diverse famiglie nobili, Petescia passava con estrema facilit\u00e0 dall'una all'altra. Nel 1399 risulta affidata a Landolfo Colonna, periodo questo caratterizzato da guerre e pestilenze che decimarono la popolazione e resero le terre semideserte. Nel 1437 il Paese passa dai Colonna agli Orsini, Conti di Tagliacozzo, costituendo un unico feudo con Montorio in Valle, Pozzaglia e Canemorto. Attraverso Maria Orsini pass\u00f2 a Muzio Tuttavilla che la vendette, a sua volta, a Carlo Muti, il quale vi un\u00ec Vallinfreda facendone un unico Fidecommesso, che doveva passare indiviso ai propri eredi e che viene ricordata con il nome di Valle Muzia. Risalgono a quest\u2019epoca le due Chiese di Santa Maria del Carmine e del SS. Salvatore.\nNel 1632 Michelangelo Muti, con autorizzazione del Papa Urbano VIII, permut\u00f2 Petescia ed altri centri con il Principe Marcantonio Borghese dando inizi\u00f2 cos\u00ec ai tre secoli circa di feudo Borghese. Tipiche del tempo, furono le continue lotte per la definizione dei confini e della relativa giurisdizione tra i vari paesi, rimanendo celebre quella intercorsa tra i Borghese e la famiglia Barberini durata per ben 127 anni, dal 1636 al 1763. Il 1841 segn\u00f2 il passaggio di Turania dalla Diocesi di Magliano Sabina a quella di Tivoli e come parte dello Stato Pontificio ha seguito, per il resto del secolo, gli avvenimenti nazionali sotto la guida del suo Podest\u00e0.\nAgli inizi del 1900 il territorio aveva una estensione di 891 ettari ed una popolazione di 1058 abitanti, dedita principalmente alla produzione agricola di grano, granturco, legumi e patate. I terreni pi\u00f9 adatti permettevano la coltivazione di viti e frutteti ma la vera ricchezza era costituita dai castagneti vigorosi e di buona rendita. In realt\u00e0 l\u2019agricoltura era molto povera e le ragioni della scarsa produzione erano da ricercarsi sia nelle rare concimazioni e nella cattiva lavorazione del terreno sia nell\u2019eccessivo frazionamento dello stesso tra le diverse famiglie. Di grande importanza l\u2019industria locale della produzione di \u201ccoppi e mattoni in terracotta\u201d presso le antiche Fornaci con i quali sono stati ristrutturati alcuni antichi palazzi di paesi limitrofi.\nIn seguito alla Seconda guerra mondiale, quando Turania sub\u00ec non pochi saccheggi e violenze dall'esercito tedesco occupante (come ricordano oggi molti anziani all'epoca solo adolescenti) come del resto i paesi confinanti come Vivaro Romano, Pozzaglia e Paganico, dopo le prime elezioni libere del 1946 si affacci\u00f2 l\u2019idea di cambiare il nome all\u2019antica Petescia e cos\u00ec con Decreto Presidenziale del marzo 1950, il paese prese definitivamente il nome di Turania dall\u2019omonimo fiume che l\u2019attraversa e che d\u00e0 nome alla stessa valle ed all'omonimo lago.\nDal 1960 al 1980 Turania ha subito lo stesso destino di gran parte dei comuni della Provincia di Rieti, l\u2019esodo continuo di intere famiglie verso i grandi centri urbani. In questo modo la popolazione residente si \u00e8 ridotta notevolmente di numero e oggi il paese ha acquisito una vocazione esclusivamente turistica anche grazie alla realizzazione del Museo d\u2019Arte Contemporanea recentemente riconosciuto di interesse regionale ed \u00e8 meta di visite fuori porta grazie alla vicinanza con Roma e alle numerose ricchezze naturali.\nArte e Cultura.\nComplesso di Santa Maria del Carmelo\nLe notizie relative al piccolo Santuario Mariano che, nel corso dei secoli ha rappresentato motivo di profondo interesse spirituale per gli abitanti dell\u2019antica Petescia (la contemporanea Turania), derivano dalla discreta documentazione esistente nell\u2019archivio dei Padri Carmelitani in Roma. Per circa 500 anni la Festa della Madonna \u00e8 stata l\u2019unica grande solennit\u00e0, oltre a quelle dei Santi Patroni, celebrata e partecipata da tutta la popolazione tramite la solenne processione dell\u2019immagine della Vergine con Bambino.\nAll\u2019immagine sacra \u00e8 associata, dalla tradizione popolare un particolare evento accaduto verso la fine del 1600 citato dall\u2019archivista della casa Borghese: \"\u201cquesta Chiesa \u00e8 antichissima a la statua che rappresenta la Vergine con Bambino \u00e8 di legno e molto miracolosa, quale tre anni sono, in temporale funestassimo al paese, si rovin\u00f2 la tribuna di questa Chiesa da fondamenti e non senza evidente miracolo fu sotto le ruine de sassi ritrovata illesa\u2026\u2026\u2026\u201d\"\nSecondo quanto riferisce la relazione della \u201cvisita Corsini\u201d avvenuta il 22 novembre 1572, la Chiesa era anticamente posseduta dai Francescani che dimoravano nell\u2019annesso Convento. Infatti, alcuni documenti della Provincia Romana fanno risalire al passaggio del Santo di Assisi l\u2019edificazione del romitario dedicato al culto Mariano \"\u201cnell\u2019anno del Signore 1216 capit\u00f2 in questa terra il Serafico Padre e glorioso San Francesco d\u2019Assisi\u2026\u2026 il quale dopo avere edificato alcuni luoghi per i frati della sua regione nell\u2019Umbria e nella Sabina, elesse un loco in questo territorio Petesiano e per opera Sua fu edificata la Chiesa in vita Sua con una parte dell\u2019abitazione\u2026\u2026\u201d.\"\nQuindi con tutta probabilit\u00e0 la costruzione venne eseguita da qualche discepolo del Santo e si pu\u00f2 far risalire alla II^ met\u00e0 del 1300; le numerose opere di fortificazione ai muri perimetrali hanno consentito che l\u2019edificio giungesse ad oggi pressoch\u00e9 integro mentre del convento non esistono pi\u00f9 neanche i ruderi.\nLa Chiesa ha dunque resistito pi\u00f9 del Convento rimasto troppo a lungo disabitato e trascurato. Le notizie storiche relative al distrutto Convento sono relativamente poche, l\u2019archivio dei Padri Carmelitani in Roma conserva documenti tali che certificano l\u2019esistenza del Convento dei Francescani anteriormente al 1542; successivamente pass\u00f2 di competenza all\u2019ordine dei Carmelitani che lo conservarono sino al 1652 quando il Convento aveva due soli membri.\nDopo la scomparsa dei Carmelitani la vita religiosa del sito continu\u00f2 sebbene con minore intensit\u00e0. Venne dapprima costituita una cappellania fino alla istituzione di un vice parroco della Chiesa del SS. Salvatore di Turania al quale venne affidato il compito della formazione educativa scolastica a giovani e meno giovani.\nAlla fine del XVIII secolo il convento era irrimediabilmente rovinato, restava soltanto una piccola abitazione per l\u2019eremita, consistente in due camerette abitabili al primo piano, con una stalletta ed una piccola cantina a piano terra. Un tale stato di abbandono port\u00f2 alla completa demolizione dell\u2019oramai diluite strutture annesse alla Chiesa mentre per quest\u2019ultima si continuarono ad operare lavori di consolidamento strutturale.\nOggi sul piazzale dove sorgeva l\u2019antico Convento Francescano per opera del Comune di Turania \u00e8 stato realizzato un complesso museale con statua in bronzo dedicata a San Pio da Pietrelcina opera del Maestro Silvio Amelio.\nLa Chiesa del Santissimo Salvatore\nQuesto chiesa \u00e8 stata ricostruita totalmente nel 1779 in stile neoclassico sui resti di un edificio del secolo precedente probabilmente in stile tardo Barocco di cui restano tracce nella cripta ora adibita a salone per le feste parrocchiali ma fino a pochi decenni fa usata anche per matrimoni e celebrazioni religiose su richiesta dei fedeli o nei periodi di restauro della chiesa superiore. oggi \u00e8 sede della parrocchia del paese.\nMuseo permanente di Arte Contemporanea\nSituato nell\u2019edificio comunale, il museo colleziona numerosi reperti e foto d'epoca oltre a varie opere d'arte; vi \u00e8 anche esposta una prestigiosa scultura bronzea del maestro Silvio Amelio che rappresenta Padre Pio.\nAltri siti\nRecentemente ristrutturato ed estremamente interessante \u00e8 anche il Mulino cinquecentesco che \u00e8 situato presso il fiume Rio che scorre a valle del paese al confine col comune di Pozzaglia.\nFestivit\u00e0\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2013 la popolazione straniera residente era di 15 persone.\nEconomia.\nArtigianato.\nTra le attivit\u00e0 economiche pi\u00f9 tradizionali vi sono quelle artigianali, come l'arte del legno, finalizzata al settore dell'arredamento, e in particolar modo alla produzione di sedie con caratteristiche campagnole.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Turania passa a quella di Rieti."}
{"id": "33323", "revid": "124702350", "url": "https://it.wikipedia.org/wiki?curid=33323", "title": "Vacone", "text": "Vacone \u00e8 un comune italiano di 237 abitanti della provincia di Rieti nel Lazio.\nGeografia fisica.\nTerritorio.\nVacone sorge a 517 metri di altitudine sul livello del mare. \nIl territorio di Vacone \u00e8 quasi totalmente montano, caratterizzato da ampi tratti boscosi con una vegetazione molto rigogliosa che viene interrotta da affioramenti rocciosi e fenomeni di microcarsismo (doline, antri e grotte con stalattiti e stalagmiti).\nIl centro storico sorge arroccato sulle pendici del monte Cosce, di soli 1\u00a0124 metri, ma imponente nella sua mole, tanto da essere visibile, nelle giornate limpide, dal centro di Roma.\nNel territorio comunale scorre il torrente L'Aia. Il Bosco Pago \u00e8 classificato come sito di importanza comunitaria (SIC).\nStoria.\nL'origine del toponimo del comune di Vacone deriva dalla dea Vacuna, divinit\u00e0 sabina il cui culto venne introdotto da Numa Pompilio e che era collegato ai boschi, alle acque e al naturalismo silvestre, venerata soprattutto tra la fine dell'et\u00e0 repubblicana e la prima et\u00e0 imperiale. \u00c8 probabile che sull'acropoli del paese, dove oggi si erge la chiesa di San Giovanni Evangelista, si trovasse un \u201c\"fanum Vacunae\"\u201c, cio\u00e8 un tempio dedicato alla dea, di cui per\u00f2 non sono state ritrovate tracce.\nLe prime notizie su Vacone risalgono al 1027 in relazione al castello, il quale venne ceduto all'abbazia di Farfa. Divenne in seguito dominio degli Orsini. Successivamente divenne feudo dei Caetani, degli Spada, dei Vaini e infine dei Clarelli. Questi ultimi, nella persona di Antonio Clarelli, rinunciarono in data 18 novembre 1816 ai diritti feudali su Vacone.\nMonumenti e luoghi d'interesse.\nIl Castello medievale di Vacone \u00e8 situato sulla sommit\u00e0 del colle su cui sorge il paese. Quanto alle antiche mura, l'unica parte restante \u00e8 il torrione che sormonta la porta di accesso al paese, su cui si trova lo stemma dei Clarelli, ultimi feudatari.\nI resti romani di una piccola fonte presso Vacone lasciano pensare che sia proprio questa la fonte che abbia ispirato il poeta Quinto Orazio Flacco, il quale nella vigilia dei Fontanalia, festa che ricorreva il 13 ottobre, si rivolge alla Fons Bandusiae e scrive la sua Ode, assicurando che, grazie alla sua poesia, diverr\u00e0 anch'essa una di quelle fonti rese famose dal canto dei poeti. Il poeta offre in sacrificio del vino, corone di fiori e il sangue di un capretto.\nSi tratta dei resti, in quanto oggi quasi completamente diruta, della prima chiesa cristiana del territorio, risalente al X secolo, situata lungo la strada comunale \u201c\"Sasso Grosso\"\u201d per Terni. Nella piccola abside sono ancora visibili i resti di un antico dipinto. Aveva una torre quadrata adibita a campanile costruita con resti provenienti dalla vicina villa di Orazio, infatti un'epigrafe ne testimonia la provenienza, collegato ad Augusto tramite i liberti della Gens Octavia.\nLa chiesa parrocchiale di San Giovanni Evangelista, adiacente al castello, risale al XII secolo. Tuttavia, i successivi e profondi cambiamenti, soprattutto quelli del 1539, ne hanno modificato l'architettura romanica iniziale. I rifacimenti riguardano sia l'interno siae l'esterno, tranne l'abside semicircolare sul retro della chiesa. Le capriate del tetto furono sostituite dalla volta a botte e l'austera facciata romanica fu tutta adornata in stile barocco con piastrini di stucco, successivamente ricoperta da intonaco. A fianco della porta, all'interno di una piccola nicchia \u00e8 presente un affresco risalente all'inizio del XII secolo, rappresentante la Madonna con il Bambino in braccio. La chiesa presenta una navata unica e cinque altari. Sopra l'arcata maggiore si erge il trittico su tavola a tempera attribuito a Marco Antonio Aquili, secondogenito di Antoniazzo Romano. L'opera rappresenta i tre santi a cui gli abitanti di Vacone sono maggiormente devoti: San Paolo apostolo, San Giovanni Evangelista e Santo Stefano protomartire, accompagnati rispettivamente da tre scene che si riferiscono al loro martirio: \"Decapitazione di san Paolo, San Giovanni Evangelista immerso nell'olio bollente, Martirio di santo Stefano\". La tavola fu trafugata negli anni ottanta del secolo scorso e restituita solo nel 2009 grazie al Nucleo Tutela Patrimonio Culturale dell'Arma dei Carabinieri di Firenze. In un altro quadro, realizzato sul disegno di Girolamo Troppa, \u00e8 invece raffigurata la Madonna del Rosario: la Vergine con il Bambino in braccio nell'atto di offrire a San Domenico e a Santa Caterina la corona del rosario con intorno i quindici misteri.\nL'edificio, costruito nel 1679 e oggi disabitato, sorge sul fianco meridionale del monte Cosce ed \u00e8 caratterizzato da un'architettura semplice.\nCaratteristico dell'eremo \u00e8 il campanile a vela ove \u00e8 collocata una campana con l'immagine di Ges\u00f9 e riportante l'iscrizione \u201c\"Maria gratia plena\"\u201d, che riprende il primo verso in latino dell'Ave Maria.\nSi conosce molto poco a riguardo, oggi restano solo dei ruderi risalenti al X secolo.\nNon distanti si trovano le sorgenti del Collalto, dai cui sgorga un'acqua molto leggera che rifornisce la fontana collocata all'ingresso del paese, e la grotta Cherubini, una profonda cavit\u00e0 carsica che si narra fosse abitata nel Neolitico.\nIl Pago, misterioso bosco sacro alla dea Vacuna cantato anche da Plinio il Vecchio, \u00e8 costituito per lo pi\u00f9 dai lecci (quercus ilex), ma troviamo anche altre specie quali castagno, quercia, cerro, orniello e olmo, tipici della macchia mediterranea.\nSu uno slargo si erge la chiesa di S. Michele Arcangelo, attigua a quello che un tempo era una residenza per eremiti oggi divenuto un complesso turistico. La costruzione, risalente al XVII secolo, fu voluta dalla famiglia Vaini. Oggi la chiesa \u00e8 molto richiesta per la celebrazione di matrimoni e altre cerimonie, visto l'incantevole scenario del bosco vaconiano che le fa da cornice, recentemente attrezzato con barbecue, tavoli da pic-nic e area camping con servizi igienici.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2013 la popolazione straniera residente era di 13 persone.\nEconomia.\nAgricoltura.\nLa localit\u00e0 \u00e8 nota anche per la buona produzione di olio extravergine di oliva.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Vacone passa a quella di Rieti.\nNel 1928 il comune di Vacone \u00e8 aggregato a quello di Cottanello, da cui si separa nel 1946.\nFonti.\nhttp://cms.tp-srl.it/comune.vacone/index.php?option=com_content&amp;view=article&amp;id=10&amp;Itemid=54, consultato il 30 Aprile 2021;\nhttps://www.youreporter.it/video_il_mistero_della_villa_di_orazio/?refresh_ce-cp, consultato il 29 Aprile 2021;\nhttps://www.iluoghidelsilenzio.it/castello-di-vacone-rieti/, consultato il 30 Aprile 2021;\nhttp://siusa.archivi.beniculturali.it/cgi-bin/pagina.pl?TipoPag=prodente&amp;Chiave=11567, consultato il 30 Aprile 2021;\nCherubini, C., Mellini, P., Una visita a Vacone in Sabina: in cammino tra poesia, storia e natura, Roma, System Graphic S.r.l., 2004."}
{"id": "33325", "revid": "713714", "url": "https://it.wikipedia.org/wiki?curid=33325", "title": "Varco Sabino", "text": "Varco Sabino \u00e8 un comune italiano di 178 abitanti della provincia di Rieti nel Lazio.\nGeografia fisica.\nTerritorio.\nVarco sorge ad un'altitudine di 742 m s.l.m sui monti che dividono la valle del Salto da quella del Turano. A Valle del paese si trova il lago del Salto, del quale una parte delle acque ricade nel territorio comunale. Una strada montana lo collega alla zona limitrofa del Lago del Turano (Rocca Sinibalda).\nClima.\nClassificazione climatica: zona E, 2715 GR/G\nStoria.\nL'origine della comunit\u00e0 di Varco \u00e8 ben circostanziata e certamente precedente al 1450: i primi abitanti furono gli scampati alla distruzione del paese di Mirandella dovuta ad un terrificante terremoto e avvenuta con certezza dopo il 1406, anno in cui il paese risulta ancora in vita.\nNel 1968 vi venne aggregata la frazione di Rigatti, gi\u00e0 parte del comune di Ascrea.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Varco Sabino passa a quella di Rieti."}
{"id": "33329", "revid": "92723", "url": "https://it.wikipedia.org/wiki?curid=33329", "title": "Covo", "text": "Covo (\"C\u00f3f\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia fisica.\nSituato nella pianura orientale bergamasca, dista circa 27 chilometri a sud dal capoluogo orobico, e occupa una superficie di . completamente pianeggianti con un'altitudine che varia da 109 a 129 m s.l.m.\nIl territorio confina a nord con Romano di Lombardia e Cortenuova, a est con Calcio a sud con Antegnate. Barbata e Isso mentre a ovest con Fara Olivana con Sola.\nIl territorio \u00e8 completamente coltivato grazie all'irrigazione con rogge come il fosso bergamasco e l'antegnata, e la roggia Sale, e antichi fontanili, mentre gli antichi cascinali sono quasi completamente disabitati.\nOrigini del nome.\nVi sono molte ipotesi circa l'origine del nome diminuto in \"Covello\".\nSecondo lo storico G. B. Moriggia il nome ha origine franche da \"cave\" o \"cantina\", la zona infatti era ricca di produzione di vino. Secondo il filologo Dante Olivieri il nome nasce dal significato di \"rifugio\" o \"nascondiglio\", quindi localit\u00e0 dove vi erano grotte e avvallenti adatte a nascondersi.\nMolto probabilmente l'origine \u00e8 molto pi\u00f9 semplice e nasce dal latino \"ad cavum\" cio\u00e8 \u00abpresso il fossato\u00bb, forse dal \"fosso bergamo\" risalente all'epoca romana.\nPer tradizione l'origine del nome sarebbe collegato ai covoni di grano che \u00e8 anche il simbolo cittadino, e che era ritenuto di buon auspicio in una zona che viveva dell'agricoltura. Il nome Covo sul territorio comparve nel 920 per la prima volta, nella stessa forma in cui viene scritto, mentre un atto del 998 riporta il nome di Cauve.\nStoria.\nOrigini.\nLa zona di Covo fu probabilmente abitata gi\u00e0 dal V secolo a.C. dai Galli e dai Celti con i Cenomani che si stanziarono in piccoli villaggi. Testimonianza della loro presenza sono in varie localit\u00e0 della zona. Questi permisero ai romani l'insediamento sul territorio aiutandoli a liberarsi degli Insubri del 224 a. C. Tracce della presenza romana sono riscontrabili nei confini catastali che indicano il tracciato di decumani e cardini. Parrebbe che il ventiseiesimo decumano della centuriazione passasse per il territorio di Covo.\nSi potrebbe quindi ipotizzare che i primi insediamenti abitativi risalgano a quel periodo, indicati con il nome di \"ad cavum\", ovvero \"villaggio presso il canale\". Nel 1890 durante lavori di livellamento di una zona che risultava essere sopraelevata di qualche metro rispetto al territorio furono rivenute venti tombe romane di epoca imperiale nonch\u00e9 attrezzi, lance, ceramiche e suppellettili. Negli ultimi anni del XXI secolo furono molte le ricerche archeologiche che permisero il ritrovamento di zone abitate fin dell'epoca romana in particolare dove vi erano antichi luoghi di culto.\nMedioevo.\nIl territorio fu poi invaso dai vari popoli provenienti dal nord, fino al 568 quando si stanziarono i Longobardi. Questi non amavano coltivare la terra, ma preferivano vivere alle spalle delle popolazioni chiedendone un terzo del raccolto. In questo periodo sorsero molte chiede grazie alla devozione ai nuovi santi tra cui il bergamasco sant'Alessandro\nMolte di queste chiese furono citata da Taidone nel 774 nel suo testamento: \"Donazione di Taidone\", anno in cui i territori furono occupati dall'esercito di Carlo Magno.\nIl primo documento scritto che attesta l'esistenza del paese risale all'anno 920, cinque anni dopo l'atto di appartenenza di tutta la zona alla diocesi di Bergamo del vescovo Adalberto nel periodo storico in cui questi territori erano stati conquistati dai Franchi: questi nuovi dominatori istituirono la secolare istituzione del Sacro Romano Impero, in cui introdussero il feudalesimo. Fu poi nuovamente citato nel 998 in un atto di permuta del vescovo Reginfredo con \"Beltramus de Covo\". Fu dopo il primo millennio per\u00f2 che il villaggio inizi\u00f2 ad avere una propria conformazione grazie alla costruzione del castello come luogo di difesa, e alla costruzione di nuove abitazioni intorno a esso a protezione, e con le case anche le antiche chiese.\nNel 1098 il territorio pass\u00f2 sotto la giurisdizione del vescovo di Cremona Ubaldo per volont\u00e0 della contessa Matilde di Canossa, contro quella dei covesi e dell'arcivescovo di Milano Ariberto d'Intimiano; il vescovo dovette quindi appoggiarsi all'imperatore Enrico III che conferm\u00f2 i diritti episcopali e feudali: \"[\u2026] nessun Arcivescovo, Vescovo, Duca, Marchese, Conte, Visconte, persona grande o piccola potevano spogliare dei beni la chiesa cremonese\". Il vescovo Sicardo nel 1110 ricevette il titolo di conte. Tuttavia nella zona si faceva sempre pi\u00f9 forte l'influenza esercitata dalla famiglia guelfa dei \"Ghisalberti, conti di Cortenuova\" infeudati dal vescovo cremonese, ma che cercarono a pi\u00f9 riprese di strapparne il possesso. \nBuoso da Duera e la distruzione del castello.\nLa nascita dei comuni port\u00f2 le citt\u00e0 a gravi scontri per la supremazia sul territorio. Furono anche gli anni che videro lo sviluppo di opere pubbliche con la costruzione di nuovi fossati che servivano all'irrigazione dei campi.\nL'apice degli scontri si verific\u00f2 nel novembre del 1237, quando nelle vicinanze si scontrarono gli eserciti guelfi delle citt\u00e0 di Brescia e Milano e quelli ghibellini composti dalle truppe imperiali dell'imperatore Federico II, sostenitore delle citt\u00e0 di Bergamo e Cremona. La battaglia, combattuta lungo il \"Fosso Bergamasco\" pur avendo avuto il suo punto centrale in localit\u00e0: \"Morti del Fosso\", coinvolse certamente il territorio di Covo, attraversato appunto da tale fossato. L'esito arrise agli imperiali, e Covo, schierato con la fazione guelfa, sub\u00ec la distruzione di gran parte degli edifici preposti alla difesa, tra i quali anche il castello che venne raso al suolo.\nIl maniero venne ricostruito dopo breve tempo da Buoso da Duera, signore di Soncino, che vi era rifugiato dopo il presunto tradimento di Manfredi di Sicilia, il quale lo dot\u00f2 di ben nove torri, e facendo rinforzare le mura cittadine e creare un profondo fossato. Tuttavia la pace era un lontano miraggio, tanto che si verificarono nuovi attacchi da parte di Napoleone della Torre signore di Milano, intenzionato a riprendere il comando sull'intera zona. Questi mise sotto assedio il castello di Covo il 4 giugno 1266, e nel 1267, dopo aver prosciugato i fossati e aver attaccato le torri con il crollo di quella posta a mezzogiorno, costrinsero alla resa l'occupante, che di nascosto, si rifugi\u00f2 presso Cremona. Buoso, che per denaro aveva tradito i Ghibellini, verr\u00e0 collocato da Dante all'inferno (If canto. XXXII 103-117) fra i traditori della patria. \"Ei piange qui l'argento de' Franceschi: Io vidi, potrai dir, quel da Duera L\u00e0 dove i peccatori stanno freschi.\" Il 9 marzo 1267 fu firmata la pace nella chiesa di San Giorgio di Romano di Lombardia. Covo torn\u00f2 a essere sotto la giurisdizione della diocesi cremonese, che, necessitando di acqua per i campi progetto che fu pi\u00f9 volte sospeso e ripreso nel 1337 con la realizzazione del Naviglio Civico, e il fosso Bergamasco dal fonte di Covo al Serio, e dal Serio all'Adda.\nRepubblica di Venezia.\nIl territorio era sconquassato dalle lotte tra guelfi e ghibellini, in particolare il territorio della bergamasca diviso tra le famiglie dei Rivola dei Bonghi e dei Suardi e Colleoni, questo permise l'entrata in Bergamo di Matteo I Visconti. Il presidio militare cremonese presente a Covo ripar\u00f2 la cittadina dalla distruzione. Ma i fatti portarono a una grave carestia e pestilenza: Covo risulta ne fosse molto contagiato, serviva infatti un documento di sana costituzione per chi, nel 1322, proveniva da Covo.\nIl 23 marzo 1410 Pandolfo Malatesta signore di Bergamo e Milano, elev\u00f2 a conte Giacomo Covi e Covo a rango di contea: \nLa situazione di instabilit\u00e0 politica dur\u00f2 fino alla prima met\u00e0 del XV secolo, quando irruppe la Repubblica di Venezia, e Covo si trov\u00f2 a essere nella posizione geografica peggiore, tra i territori governati da Milano e quelli dalla Serenissima, trovandosi a dover contribuire con nuovi tributi e uomini a difesa dei territori. Brescia fu conquistata dall'esercito della laguna e questo port\u00f2 i Visconti a contrattaccare e ad invadere la pianura bresciana. Ma i rinforzi giunti da Venezia e da Ferrara, Milano dovette cedere i territori lungo l'Oglio tra questi anche Covo. L'atto di rinuncia fu firmato il 28 giugno 1428 nel maniero di Romano di Lombardia. Il territorio di Covo fu testimone di ulteriori scontri tra i Visconti e Venezia che tornarono a firmare la pace nel 1432. La Serenissima applicando una politica lungimirante in ambito sociale ed economico, riusc\u00ec a porre fine all'epoca medievale e gli scontri a essa legati. I territori vennero quindi assegnati al condottiero Bartolomeo Colleoni, legatissimo alla citt\u00e0 lagunare, che don\u00f2 al paese una preziosa reliquia di San Lazzaro. La biblioteca di Brera conserva il documento che elenca i privilegi che Covo ottenne dalla Repubblica di Venezia.\nZecca di Covo.\nNel 1494 l'imperatore Massimiiano concesse a Giovanni Bentivoglio, conte di Covo, di batter moneta a Covo. La scelta del territorio fu anche condizionata dalla numerosa presenza di milizie che dovevano gi\u00e0 difendere i confini. Coniare moneta era cosa molto ambita da chi aveva un dominio. Fu incaricato Francesco Raibolini detto \"il Francia\", famoso orafo originario di Bologna. Non \u00e8 mai stato confermato la zecca fosse posta a Covo piuttosto che ad Antegnate. Durante lavori di manutenzione di una vigna furono ritrovate pietre di notevole misura considerate parti dell'impianto dove veniva lavorato il metallo. Mel Cinquecento la lavorazione era molto semplice. Furono coniate diverse monete, se ne elencano almeno settante: 32 in oro, 31 in argento e 8 in rame. Quasi tutte presentano su un lato il capo del Bentivoglio visto di profilo con il berretto e la scritta: \"Joannes Bentivolus il Bonaniensis\". Sull'altro lato lo stemma della famiglia con la scritta \"Maximiliani Imperatoris nummus MCCCCLXXXXIIII\". Pochissime monete riportano la scritta e l'immagine del Giovanni Battista. La zecca risulta fosse in funzione dal 1494 al 1509.\nDominazione spagnola e il Regno d'Italia.\nLa posizione per\u00f2 fu luogo di occupazione sia dall'esercito francese del re Luigi XII che aveva firmato l'alleanza a Cambri con papa Giulio II dalla Rovere, nel 1509 al 1512, per ritornare poi in mano ai Bentivoglio tra il 1512 e il 1535, e la dominazione spagnola tra il 1535 e il 1713.\nI conflitti del Rinascimento riportarono il comune sotto il dominio meneghino, poi all'interno del pi\u00f9 ampio impero spagnolo, avendo come riferimenti amministrativi il contado di Cremona e la diocesi di Cremona. Con la proclamazione della Repubblica Cisalpina di Napoleone, il paese fu spostato nella bergamasca. Dopo la successiva assegnazione di questi territori agli austriaci, che inserirono il paese nel Regno Lombardo-Veneto, avvenne il definitivo passaggio al Regno d'Italia; successivamente non si verificarono pi\u00f9 episodi di rilievo, con il paese intento a vivere della propria quotidianit\u00e0 dettata dai ritmi rurali.\nLuoghi d'interesse.\nL'edificio di maggior richiamo presente nel paese \u00e8 la chiesa parrocchiale intitolata ai santi Filippo e Giacomo apostoli. Edificata in luogo di un vecchio edificio di culto verso la fine del XVIII secolo utilizzando materiali ottenuti dalla demolizione di antichi edifici, tra cui due piccole chiesette e le torri del vecchio castello. Al proprio interno custodisce la reliquia di san Lazzaro, regalata alla popolazione da Bartolomeo Colleoni, un organo di pregevole fattura e opere pittoriche di buon pregio.\nSia il castello che altri edifici medievali, per\u00f2, sono andati distrutti nel corso dei secoli, e l'unico resto riferibile a quel periodo \u00e8 la torre posta su quella che un tempo era la porta sud del maniero stesso.\nNumerose sono infine le cascine, memoria dell'anima rurale che il borgo ha conservato per parecchi secoli: tra queste vanno ricordate la \"Cascina Valemma\", la \"Cascina Trobbiate\", la \"Cascina Arrigona\", risalenti al XVII secolo, nonch\u00e9 la \"Cascina Castellana\", la \"Cascina Cavallina\" e la \"Cascina Bordona\" (demolita nel maggio 2019), edificate attorno al XVI secolo.\nSociet\u00e0.\nTradizioni e folclore.\nIl paese di Covo ogni anno, a ricordo di un fatto storico avvenuto nel 1798 chiamato \u00abAnime giustiziate\u00bb, dedica tre giorni, il 7, 8 e 9 agosto, data della decapitazione dei tre personaggi, alla \u00abFesta delle Anime Giustiziate\u00bb. L'evento ricorda la vicenda di tre ladri che durante una rapina in una casa di Covo furono catturati e condannati al patibolo. I tre disgraziati chiesero a tutta la comunit\u00e0 di essere perdonati e di poter essere confessati e comunicati. La loro richiesta tanto stup\u00ec i paesani che li elevarono quasi a santi. I tre corpi acefali furono sepolti nel cimitero mentre le teste furono esposte nella cappella cimiteriale. Da allora ogni anno per tre giorni gli abitanti illuminano con migliaia di lumi, il percorso stradale che accompagna da luogo dell'esecuzione, dove era stata posta la ghigliottina, a quello della sepoltura.\nInfrastrutture e trasporti.\nFra il 1888 e il 1931 la localit\u00e0 era servita da una fermata posta lungo la tranvia Bergamo-Soncino."}
{"id": "33330", "revid": "322321", "url": "https://it.wikipedia.org/wiki?curid=33330", "title": "Credaro", "text": "Credaro (\"Cred\u00e9r\" in dialetto bergamasco) \u00e8 un comune italiano di abitanti della provincia di Bergamo in Lombardia, situato nella Valcalepio. Il comune dista circa 23 chilometri ad est dal capoluogo orobico e fa parte della Comunit\u00e0 Montana dei Laghi Bergamaschi.\nStoria.\nIl paese ha origini antichissime, risalenti all'et\u00e0 del bronzo. Tale tesi \u00e8 suffragata da ritrovamenti di alcuni monili e suppellettili, che attestano l'esistenza di primitivi stanziamenti umani. Anche durante l'epoca romana il paese ha visto lo sviluppo degli insediamenti fissi, tanto che vi venne costruito un vicus (un aggregato di case e terreni) a cui i Romani diedero il nome di \"Cretarium\", appartenente al pagus di Calepio.\nLa bonifica dei terreni determin\u00f2 una capillare diffusione degli insediamenti abitativi, con culture prevalentemente cerealicole, e la realizzazione di un'importante rete viaria, comprendente la Via Francesca, usata anche per motivi militari. Su questa via, in prossimit\u00e0 dell'oratorio dei Santi Cosma e Damiano, fu ritrovata la celebre colonna miliare, considerata tra le epigrafi romane pi\u00f9 importanti della Provincia di Bergamo.\nMa l'epoca in cui il paese visse un grande fervore fu indubbiamente il medioevo. Da alcuni documenti si apprende che verso il X secolo il borgo era alle dipendenze della famiglia Martinengo, la quale per\u00f2 cedette i propri diritti feudali al comune di Bergamo, come scritto in un documento risalente all'anno 1122. Due secoli pi\u00f9 tardi il paese fu al centro delle mire dei conti Calepio, che assoggettarono il borgo e le zone circostanti, per un dominio che dur\u00f2 fino all'inizio del XIX secolo, quando vennero spodestati dall'arrivo di Napoleone Bonaparte.\nConseguentemente all'avvio di lavori destinati all'estrazione di un tipo di pietra molto utilizzata nell'edilizia, chiamata con il nome del paese, Credaro ha registrato un notevole sviluppo economico. Come precedentemente accennato, numerosi sono i luoghi d'interesse presenti nel paese legati al medioevo.\nIn primo luogo il \"Castello di Trebecco\", risalente al X secolo ed edificato per conto dei conti Martinengo. Di pianta a forma triangolare, venne edificato su una piccola altura rocciosa, ed ancora oggi presenta un ottimo esempio di come poteva essere una piccola cittadella medievale, con piccoli cortili e vie all'interno della cinta muraria.\nPoco distante, in mezzo ad una distesa di campi coltivati, si trova la chiesa di San Fermo e Rustico, un altro esempio di architettura medievale. Risalente al XII secolo, e costruita in perfetto stile romanico, presenta un alto campanile con tre ordini di bifore.\nSono inoltre presenti altri edifici sacri, tra i quali spicca la chiesa parrocchiale, dedicata a San Giorgio, che era stata edificata nel Cinquecento quando l'antica chiesa era ritenute non pi\u00f9 idonea. In essa sono stati portati alla luce alcuni affreschi, tra i quali spicca la \"Nativit\u00e0 e i Santi Rocco e Sebastiano\" di Lorenzo Lotto. La chiesa \u00e8 sede dell'omonima parrocchia afferente al vicariato di Predore, diocesi di Bergamo.\nInfine merita menzione il \"castello di Montecchio\", edificato per conto della famiglia Calepio sul colle posto a cavallo del confine con il comune di Villongo. Presenta un grandissimo giardino in cui spiccano specie esotiche, famose sono le sue antiche formelle.\nFanno parte del comune le due localit\u00e0 (non vengono considerate frazioni) di \"Castel Trebecco\" e \"Fiaschetteria\".\nSport.\nCalcio.\nLa principale squadra di calcio del paese \u00e8 \"F.C. Credaro A.S.D.\" che milita nel girone C bergamasco di 2\u00aa Categoria."}
{"id": "33331", "revid": "399", "url": "https://it.wikipedia.org/wiki?curid=33331", "title": "Curno", "text": "Curno (\"C\u00fcren\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'hinterland di Bergamo ed attraversato dal fiume Brembo, dista 5 chilometri verso ovest dal centro del capoluogo orobico.\nStoria.\nLe origini del paese risalgono ad epoche molto lontane: si presume infatti che le prime presenze umane siano riconducibili all'et\u00e0 del bronzo, teoria suffragata dal ritrovamento di abitazioni palafitticole in prossimit\u00e0 delle rive del fiume Brembo.\nTuttavia soltanto nell'epoca romana queste assunsero le caratteristiche di un insediamento stabile, quando sul territorio si svilupp\u00f2 un notevole accampamento, come si evince da altri importanti ritrovamenti riguardanti sepolture ed utensili risalenti al periodo augusteo.\nPare probabile che l'origine etimologica del nome risalga a quest'epoca: la voce latina \"Cornus\" starebbe infatti ad indicare un piccolo arbusto con bacche denominato appunto \"corniolo\", allora molto presente. Vi \u00e8 anche un'altra teoria, che vedrebbe il toponimo avere un'origine preromana, legata alla popolazione dei Liguri.\nLa vicinanza al capoluogo favor\u00ec ulteriormente lo sviluppo del borgo, che pass\u00f2 attraverso la dominazione dei Longobardi prima, e dei Franchi poi. Con questi ultimi si verific\u00f2 lo sviluppo del feudalesimo, inserito nel contesto del Sacro Romano Impero. Come primo feudatario fu investito Garibaldo, vescovo della diocesi di Bergamo, come riportato nel primo documento in cui \u00e8 scritto il nome di Curno risalente all'anno 857: la concessione venne confermata anche nei decenni seguenti e ribadita in atti del X secolo.\nSi era in piena epoca medievale, e le dispute per il controllo del territorio erano all'ordine del giorno. Le fazioni guelfe e ghibelline funestavano difatti l'intera provincia con scontri e battaglie volte all'ottenimento della supremazia sugli avversari: anche Curno si ritrov\u00f2 coinvolto in queste diatribe, tanto di dotarsi di numerose fortificazioni, tra cui anche due castelli, il pi\u00f9 importante dei quali era sito distante dal centro abitato, in localit\u00e0 \"Marigolda\". Gli eventi videro alternarsi numerosi feudatari, tra i quali si distinse la famiglia \"De Longhi\", citata in alcuni documenti risalenti alla prima met\u00e0 del XIV secolo.\nIl periodo feudale termin\u00f2 con l'arrivo della Repubblica di Venezia, avvenuto nella prima met\u00e0 del XV secolo, la quale attu\u00f2 una politica lungimirante in ambito sociale ed economico, tanto da acquietare gli animi della popolazione.\nLa Serenissima don\u00f2 poi parecchi terreni al condottiero Bartolomeo Colleoni, che tanti meriti ebbe nella difesa dei territori. Questo comp\u00ec una serie di interventi volti al miglioramento della condizione agricola, tra i quali la costruzione di un canale irriguo, denominato \"Roggia Curna\" e tuttora esistente, per favorire l'agricoltura e sedare le controversie nate tra alcuni proprietari terrieri.\nLa dominazione veneta dur\u00f2 fino al 1797 quando vi subentr\u00f2 la Repubblica Cisalpina, favorita dai moti rivoluzionari francesi. Questa ebbe vita breve dal momento che nel 1815 venne instaurato il Regno Lombardo-Veneto, inserito nell'impero austriaco. L'ultimo passaggio avvenne nel 1859 quando Curno, al pari di tutta la provincia, venne inserito nel neonato Regno d'Italia.\nTra il 1927 e il 1947 il comune di Curno ed il vicino comune di Mozzo furono uniti nel comune di Curdomo, il cui nome deriva dalle iniziali di Curno, Dorotina e Mozzo.\nIn tempi recenti, a partire dalla seconda met\u00e0 del XX secolo, il comune ha subito profonde trasformazioni, perdendo la connotazione agricola e rurale che lo aveva caratterizzato nel corso dei secoli, lasciando sempre pi\u00f9 spazio ad attivit\u00e0 industriali e commerciali che ne hanno profondamente snaturato il territorio.\nSimboli.\nArma: \"interzato in fascia: nel primo azzurro, all'anfora d'oro, addestrata da un sesterzio d'argento, sinistrata da un ramo di corniolo, fruttato di tre, il tutto al naturale; nel secondo d'argento, a due torri di rosso, murate di nero, merlate alla guelfa; nel terzo di verde, alla ruota dentata di 12 d'argento\".\nGonfalone: \"drappo partito di bianco e d'azzurro, caricato dell'arma sopra descritta\".\nDecreto del Presidente del consiglio dei Ministri in data 10 dicembre 1973.\nMonumenti e luoghi d'interesse.\nSul territorio comunale si possono trovare alcuni edifici dall'alto valore storico risalenti al periodo medievale: in primo luogo il castello della Marigolda, edificato nel corso del XIV secolo e situato nell'omonima localit\u00e0 posta sul confine con Mozzo, ora utilizzato per ricevimenti e cerimonie private e quello della \"carlinga\", inserito pi\u00f9 tardi in una costruzione civile. Inoltre fa bella mostra di s\u00e9 una torre coeva, attorno alla quale fino a qualche decennio fa si sviluppava a raggiera il centro abitato.\nRimanendo in ambito storico, molto importante \u00e8 la necropoli romana risalente al I secolo, casualmente scoperta in tempi recenti da alcuni ragazzi in localit\u00e0 \"Case basse\", nonch\u00e9 il ripostiglio di oggetti gallico-romani sito a \"campo Broletto\".\nInteressante \u00e8 anche \"C\u00e0 Dorotina\" dotata di un portico con loggiato, resa celebre dal compositore Gaetano Donizetti, che amava recarvisi per trascorrere i suoi momenti di tranquillit\u00e0.\nInfine merita menzione la chiesa parrocchiale che, dedicata a Santa Maria Assunta, possiede un nucleo originale risalente al XIII secolo, anche se fu quasi completamente rifatta quattro secoli pi\u00f9 tardi.\nInfrastrutture e trasporti.\nCurno \u00e8 collegato con il capoluogo dalla SS342 Briantea, che conduce a Lecco e Como. Altre strade statali che attraversano il territorio comunale sono la SS470dir della Val Brembana, che lo collega all'Autostrada A4 ed alla Val Brembana, e la SS671 della Val Seriana, l'asse interurbano di Bergamo.\nLe linee ferroviarie Bergamo-Lecco e Bergamo-Carnate-Milano attraversano il territorio comunale; le stazioni ferroviarie pi\u00f9 vicine sono Ponte San Pietro (3\u00a0km) e Bergamo (5,5\u00a0km).\n\u00c8 servito dalle linee di autobus ATB n. 8 (Ponte San Pietro-Bergamo-Seriate), n. 9 (Marigolda-Curno-Bergamo-Sorisole) e n. 19 (Almenno San Salvatore-Dalmine)"}
{"id": "33332", "revid": "322321", "url": "https://it.wikipedia.org/wiki?curid=33332", "title": "Cusio (comune)", "text": "Cusio (\"C\u00fcs\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato nella Valle Averara, laterale dell'alta Val Brembana, si trova a 48 chilometri a nord-ovest del capoluogo orobico.\nGeografia.\nTerritorio.\nInserito in un contesto naturalistico di grande spessore, il territorio comunale offre un ventaglio invidiabile di opzioni a chiunque voglia soggiornarvi: si va dal trekking, e relative escursioni impegnative, a semplici passeggiate adatte a chiunque voglia passare qualche momento a contatto della natura. Durante il periodo invernale la zona diventa meta di numerosi sciatori grazie agli impianti presenti nella zona del Monte Avaro, consorziati tra i vari paesi della valle Averara.\nStoria.\nI primi documenti che attestano l'esistenza del borgo risalgono all'anno 917, quando si fa menzione di un abitante della zona di \"Abrara\". \u00c8 questo, in assoluto, il testo pi\u00f9 antico relativo all'alta valle Brembana, tanto da far credere che con il toponimo si intendesse tutta la zona che veniva comunemente indicata con il nome di valle Averara, comprendente anche i vicini Santa Brigida, Averara, Olmo al Brembo, Ornica e Cassiglio.\n\u00c8 usanza comune credere che tuttavia i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti.\nIn particolar modo si presume che siano stati gli abitanti della vicina Valsassina ad arrivare per primi (presumibilmente attorno al VI secolo), come testimoniano alcuni toponimi uguali tra le due zone.\nIl toponimo sembra invece derivare dalla propria posizione geografica, che lo fa apparire come un borgo \"chiuso\" tra i monti circostanti.\nIn epoca medievale il borgo, posto sotto il dominio dei Visconti vide instaurarsi una consuetudine che voleva due abitanti del luogo, eletti a rotazione, dirigere la spartizione del denaro ricavato dalla vendita del legname e dell'affitto dei prati adibiti a pascolo nelle zone del Monte Avaro ed il Monte Foppa.\nQuesto per il fatto che il contesto naturalistico in cui il paese era inserito veniva considerato patrimonio della collettivit\u00e0 e non del singolo, e tutti contribuivano come potevano. Usanza che continu\u00f2 anche con l'avvento della Repubblica di Venezia la quale, per non gravare sulla fragile economia locale, decise di non imporre alcun tributo agli abitanti.\nEra usanza comune dire che Cusio \nLa Serenissima inoltre istitu\u00ec una piccola dogana, presso il valico alpino di Salmurano, posto a monte dell'abitato, al fine di controllare i traffici con la vicina Valtellina.\nIl termine della dominazione veneta ed il conseguente avvento della Repubblica Cisalpina port\u00f2 grandi cambiamenti a Cusio, che si trov\u00f2 inglobato nel cantone dell'alta Valle Brembana, con capoluogo a Piazza Brembana, e si vide revocati numerosi privilegi che la Serenissima aveva garantito per secoli all'intera zona.\nGli anni seguenti videro succedere alla dominazione francese quella austriaca, fino al 1859, quando nacque il Regno d'Italia.\nNegli ultimi decenni ha cominciato a prendere sempre pi\u00f9 piede l'industria del turismo, che sta risollevando il borgo dopo un periodo di lento spopolamento.\nSimboli.\nLo stemma comunale, concesso con Decreto del presidente della Repubblica del 22 marzo 2010, si blasona:\nIn assenza di emblemi storici, l'amministrazione comunale affid\u00f2 a Giovanna Begnis, autrice di altri stemmi della val Brembana, la creazione di un nuovo emblema comunale.\nCome simbolo \u00e8 stato scelto l\u2019albero di carpine, presente abbondantemente sul territorio, fatto di un legno duro, adatto alla fabbricazione di attrezzi rurali o come combustibile. Le caratteristiche di questo albero hanno conferito agli abitanti l'appellativo \"carp\u00e8gn d\u00e9 Cus\", \"i carpini di Cusio\", in quanto la tradizione attribuisce loro un carattere piuttosto ostinato e duro.\nMonumenti e luoghi d'interesse.\nArchitetture religiose.\nLa parrocchiale di Santa Margherita, risalente al XV secolo e riedificata nel XVIII secolo, custodisce opere di pregio tra le quali il polittico di Andrea Previtali dove centralmente \u00e8 presente la statua della \"Madonna col Bambino\" dei primi anni del Cinquecento.\nAmministrazione.\nSindaco: Andrea Paleni"}
{"id": "33334", "revid": "123135056", "url": "https://it.wikipedia.org/wiki?curid=33334", "title": "Offagna", "text": "Offagna \u00e8 un comune italiano di abitanti della provincia di Ancona nelle Marche. \u00c8 iscritto al club I borghi pi\u00f9 belli d'Italia e da maggio 2013 possiede anche il riconoscimento bandiera arancione.\nGeografia fisica.\nIl comune si erge attorno alla sua antica rocca, sulla sommit\u00e0 di una collina. Dista 15\u00a0km dal centro di Ancona ed \u00e8 facilmente raggiungibile dal casello di Ancona sud dell'autostrada A14.\nStoria.\nDella storia di questo paese non si hanno molti riferimenti per il periodo romano o preromano. Le prime notizie si hanno quando ad alcuni nobili germanici viene concessa la zona marchigiana dall'arcivescovo di Ravenna nel tardo medioevo. Attorno al XII - XV secolo la sua storia fu comune a quella di Osimo. Nel 1445 venne data in via definitiva la gerenza alla citt\u00e0 di Ancona dietro volere di papa Eugenio IV. Sotto la giurisdizione anconetana Offagna divenne uno dei circa venti castelli di Ancona e perci\u00f2 tra il 1454 ed il 1456 venne costruita l'attuale rocca, con l'importante funzione di difendere il confine del fiume Aspio.\nDopo il 1532, data che segna la fine della Repubblica Anconitana, fece parte in maniera stabile dello Stato della Chiesa, fino all'unificazione dell'Italia. Nonostante i pochi rilievi storici la fattura delle opere di alcuni palazzi nobiliari, ma soprattutto la perfetta conservazione, ne attestano una rilevante importanza. Fa parte dei borghi pi\u00f9 belli d'Italia e da maggio 2013 possiede anche il riconoscimento bandiera arancione.\nEconomia.\nL'economia locale \u00e8 prevalentemente basata sul turismo stagionale, la ristorazione, l'agricoltura e il piccolo commercio. L'agricoltura conta su coltivazioni di dimensioni modeste, che includono vite, cereali e foraggio. Non mancano piccole industrie di confezione, logistiche e metalmeccaniche.\nSport.\nCalcio.\nIn passato la squadra locale dell'Offagna Calcio ha raggiunto il campionato di Promozione. Per la stagione 2021/2022 disputa la Terza Categoria.\nVolley.\nAd Offagna \u00e8 presente anche una societ\u00e0 di pallavolo che quest'anno, dopo due promozioni in due anni, partendo dalla serie D, militer\u00e0 nel campionato nazionale di B2."}
{"id": "33335", "revid": "198277", "url": "https://it.wikipedia.org/wiki?curid=33335", "title": "Osimo", "text": "Osimo \u00e8 un comune italiano di abitanti della provincia di Ancona nelle Marche.\nGeografia fisica.\nTerritorio.\nComune di superficie medio-grande, Osimo si estende su un territorio collinare. Il suo centro storico sorge su due colline affiancate, la pi\u00f9 alta delle quali, su cui sorge il duomo della citt\u00e0, si chiama \"G\u00f2mero\". L'avvallamento fra le due colline, un tempo visibile nella linea del centro storico, \u00e8 stato pareggiato sempre pi\u00f9 ad ogni rifacimento del manto.\nIl terreno \u00e8 abbastanza fertile e favorisce l'agricoltura. A circa 3\u00a0km scorre il fiume Musone. A poca distanza si trova anche la costa adriatica.\nCentro abitato.\nAppena fuori le mura del centro storico di Osimo sono riconoscibili due quartieri:\nClima.\nIl clima di Osimo \u00e8 quello tipico del Medio versante Adriatico italiano, ossia di transizione tra clima mediterraneo e clima continentale. Le precipitazioni sono abbastanza regolari e non troppo abbondanti (tra 650 e 700\u00a0mm annui), con picco tra la fine dell'estate e l'autunno. La zona di Osimo risulta comunque meno piovosa rispetto alla citt\u00e0 di Ancona o ai comuni che si trovano a nord del capoluogo (vedi Falconara Marittima), probabilmente anche a causa dell'ombra pluviometrica esercitata dal monte Conero che dista una decina di chilometri in linea d'aria (verso E-N/E). Gli inverni sono generalmente freddi e umidi, con precipitazioni e nebbie abbastanza frequenti. La neve \u00e8 tutt'altro che rara e in certe occasioni pu\u00f2 cadere copiosa: fra le nevicate notevoli degli ultimi anni, si ricordano quelle del gennaio 2005 (con almeno 50\u00a0cm di manto bianco) e soprattutto quelle del febbraio 2012, quando lo strato nevoso super\u00f2 il metro d'altezza dopo circa 10 giorni di precipitazioni pressoch\u00e9 continue. Le estati sono solitamente calde e afose, dominate dalla brezza marina proveniente da E-S/E e intervallate da temporali anche violenti. Un vento caratteristico della zona (come di tutto il medio-basso versante Adriatico) \u00e8 il Garbino: questo proviene da O-S/O e fa impennare le temperature, causando nel contempo una drastica diminuzione dell'umidit\u00e0 (effetto Fohn). In presenza di questo vento, d'estate si possono toccare punte sui +40\u00b0.\nUn evento meteorologico recente, ma che rimarr\u00e0 per sempre nella storia della citt\u00e0, \u00e8 la grande alluvione del 16 settembre 2006. In meno di 24 ore caddero fino a 205\u00a0mm di pioggia, con punte di 150\u2013180\u00a0mm in 3 ore. Il risultato fu una disastrosa inondazione nella valle dell'Aspio, tra i comuni di Osimo, Offagna, Camerano e Castelfidardo, con danni per decine e decine di milioni di euro.\nOrigini del nome.\nAttualmente esistono due ipotesi sull'origine del toponimo \"Osimo\". Alcuni storici, tra i quali il Grillantini, sostengono che il nome derivi dal termine greco \"\u03b1\u1f51\u03be\u03ac\u03bd\u03c9\", confermato poi dal latino \"augeo\" e poich\u00e9 i due verbi hanno il significato di accrescere, gli studiosi ritengono che Osimo debba significare \"accrescimento\", intendendo cos\u00ec quel fenomeno per cui una localit\u00e0, grazie alla sua favorevole posizione geografica, subisce nel tempo uno sviluppo dal punto di vista urbanistico, economico, sociale e culturale.\nSecondo l'altra ipotesi, sostenuta da storici quali il tedesco Radke e Gino Vinicio Gentili, il toponimo avrebbe un'origine umbro-sabina (quindi legata alle genti picene), analoga al celtico \"Uxama\", che significa \"alta\", \"elevata\": il nome starebbe pertanto ad indicare la posizione geografica su cui sorge l'abitato, che un tempo si presentava molto pi\u00f9 scoscesa e di difficile accesso rispetto ad oggi.\nNel dialetto locale di campagna la citt\u00e0 si chiama \"\u00d2semo\" (o \"\u00d2semu\"); oggi gli osimani e gli abitanti della zona la chiamano comunemente \"\u00d2simo\".\nStoria.\nOrigini.\nLe testimonianze archeologiche pi\u00f9 antiche attestate nel territorio di Osimo provengono dalla bassa valle del fiume Musone e del suo affluente di destra Fiumicello: si tratta di numerosi oggetti di selce scheggiati, ritrovati unitamente con ossa di animali e corna di cervo, che si datano al Paleolitico superiore (40.000-12.000 anni fa). Nel IX secolo a.C. sul colle di Osimo e sull'altura di Monte S. Pietro si stanziarono i Piceni, che diedero vita a due insediamenti distinti con relative necropoli.\nL\"Auximum\" romana.\nCon la battaglia di \"Sentinum\" (odierna Sassoferrato) del 295 a.C., i Romani iniziarono la conquista del Piceno, coinvolgendo anche Osimo (\"Auximum\"): nel 173 a.C. si ha testimonianza, attraverso un passo dello storico Livio, che i censori \"Q. Fulvius Flaccus\" e \"A. Postumius Albinus\" appaltarono le mura urbiche e decisero la costruzione di \"tabernae\" (botteghe) attorno al foro. Considerata l'inespugnabilit\u00e0 dell'abitato e la sua posizione centrale rispetto all'area picena, i Romani decisero inoltre, nel 157 a.C., di dedurvi una colonia, iscrivendone i cittadini nella trib\u00f9 Velina.\nAlto Medioevo.\nIn et\u00e0 altomedievale, la citt\u00e0 continu\u00f2 a rivestire grande importanza all'interno del Piceno. il suo ruolo strategico \u00e8 messo in evidenzia dal fatto che vi si svolsero alcuni momenti importanti della guerra greco-gotica (535-553), ovvero quella parte della complessa campagna militare attraverso cui l'imperatore romano d'Oriente Giustiniano I volle riaffermare la presenza imperiale nel Mediterraneo occidentale. Nel 727-728 la citt\u00e0 fu conquistata dai Longobardi guidati dal re Liutprando, che ne fece, insieme ad Ancona, due ducati direttamente alle sue dipendenze, e poli nevralgici per il controllo delle mire espansionistiche del Duca di Spoleto.\nNel 774 il re longobardo Desiderio minaccia papa Adriano I, che chiede aiuto al re dei Franchi Carlo Magno, il quale sconfigge il nemico ed annette i territori longobardi al Regno franco: inoltre, tenendo fede alla promessa del padre Pipino, dona l'Esarcato e la Pentapoli (de cui fa parte Osimo) al papa, territori che andranno poi a formare il nucleo del nascente Stato della Chiesa.\nEpoca comunale.\nAgli inizi del XII secolo la citt\u00e0 fu una delle prime a diventare Libero comune, acquisendo grande importanza all'interno della Marca: durante il lungo periodo di lotta tra Guelfi e ghibellini, Osimo si trov\u00f2 spesso a parteggiare per i secondi, tanto che sostenne l'arcivescovo Cristiano di Magonza durante l'assedio di Ancona del 1172.\nCome seguace di Manfredi di Svevia, il papa la priv\u00f2 nel 1240 della sede vescovile, che riebbe solo nel 1264 con la sconfitta degli Svevi. Nel 1316 a seguito alla rivolta dei fratelli Lippaccio e Andrea Gozzolini la citt\u00e0 fu dominata da quest'ultimi. Ma nel 1320 Osimo venne di nuovo scomunicata dal papa, che la priv\u00f2 anche del titolo di citt\u00e0.\nQuesto indebol\u00ec molto Osimo, e i cittadini, sobillati dai Guelfi, si ribellarono e i fratelli furono costretti ad abbandonare la citt\u00e0 nel 1329.\nTornati di nuovo poco dopo, i Gozzolini vennero definitivamente cacciati il 13 giugno 1337 dall'intervento di Malatesta Guastafamiglia, chiamato al governo dal popolo. Tuttavia ben presto Malatesta divenne capitano dei Fiorentini e lasci\u00f2 la citt\u00e0. Cos\u00ec gli Osimani chiamarono al governo diversi condottieri per non doversi assoggettare ancora al dominio papale e perdere la propria autonomia.\nLe signorie e il papato.\nLa Chiesa adott\u00f2 una strategia pacificatrice dei legati pontifici, specialmente del cardinale Egidio Albornoz, cos\u00ec Osimo si riconcili\u00f2 con la Chiesa e nel 1368 riebbe la sede vescovile e il titolo di citt\u00e0.\nTuttavia le lotte delle varie signorie con la Chiesa non cessarono, infatti i Malatesta ebbero la citt\u00e0 in alterna vicenda fino al 1417, quando papa Martino V li fece cacciare dal vescovo di Ancona. Nel 1433 Osimo viene presa da Francesco Sforza, mandato da Filippo Maria Visconti, duca di Milano, per indebolire il potere papale, che ne fece il centro delle sue operazioni militari nelle Marche; ma nel 1443, avvicinandosi Alfonso V d'Aragona col suo esercito per recuperarle al pontefice, gli osimani si ribellarono allo Sforza il 19 di agosto e tornarono alla diretta dipendenza della Chiesa.\nNel 1486 il capitano di ventura, osimano, Boccolino di Guzzone con l'aiuto del popolo riusc\u00ec ad impadronirsi della citt\u00e0. Ricorse perfino al sultano Bayezid II per averne l'appoggio contro il papa. Ma le truppe papaline di Gian Giacomo Trivulzio riuscirono ad assoggettare la citt\u00e0 il 2 agosto 1487.\nDal 1487 la citt\u00e0 torn\u00f2 definitivamente sotto il dominio dello Stato Pontificio, del quale segu\u00ec le vicende perdendo la sua autonomia per sempre. Questo periodo pacifico, ma di stagnazione, fu rianimato dall'istituzione del \"Collegio Campana\", che richiam\u00f2 illustri insegnanti ed allievi, divenuti poi famosi, come i papi Leone XII e Pio VIII.\nOccupazione francese e successiva annessione al Regno d'Italia.\nDurante l'occupazione napoleonica Osimo fu sottomessa dai francesi ed entr\u00f2 a far parte del Dipartimento del Musone. Nel 1803 vennero nominati dal vicer\u00e9 del Regno d'Italia Eugenio Napoleone i membri del consiglio comunale della cittadina: Scotta Paolo, Fiorenzi Luigi, Costici Saverio, Pranzetti Antonio, Ungarini Vincenzo, Cappanova Pietro, Francesconi Girolamo e Bonfigli Andrea.\nSuccessivamente venne poi restaurato il governo pontificio, ma ebbe vita breve perch\u00e9 ben presto molti abitanti, guidati dal conte Francesco Fiorenzi, imbracciarono le armi e combatterono per l'indipendenza dell'Italia nella famosa battaglia di Castelfidardo del 18 settembre 1860. Col plebiscito del successivo novembre Osimo entr\u00f2 a far parte del Regno d'Italia.\nStoria contemporanea.\nNella prima guerra mondiale era sede della 102\u00aa Squadriglia del Corpo Aeronautico del Regio Esercito.\nDopo i bombardamenti di Ancona dell'ottobre 1943, Osimo assunse il ruolo di capoluogo di regione in quanto tutti gli uffici statali vennero trasferiti in citt\u00e0 fino alla sua capitolazione. Osimo venne liberata dai partigiani della V div. Garibaldi Marche il 6 luglio 1944 ma la dura \"Battaglia del Musone\" dur\u00f2 fino al 18 luglio successivo. Secondo il generale polacco Anders la battaglia che dipan\u00f2 nelle campagne tra Osimo e Filottrano fu la pi\u00f9 cruenta per l'esercito polacco dopo quella di Montecassino. L'abbattimento della Linea difensiva tedesca \"Edith\" lungo il fiume Musone permise l'occupazione del porto di Ancona, cosa questa che acceler\u00f2 l'assalto alla Linea Gotica trovandola impreparata.\nIl 10 novembre 1975 vi fu firmato il cosiddetto Trattato di Osimo che sanciva la cessione della Zona B dell'ex Territorio Libero di Trieste, ovvero dell'Istria nord-occidentale alla Jugoslavia; oggi in parte alla Slovenia e in parte alla Croazia.\nIl 16 settembre 2006 Osimo ed alcuni comuni limitrofi, in particolare le frazioni di Aspio ed Osimo Stazione sono stati colpiti da una alluvione che ha causato ingenti danni alle industrie del luogo.\nDal 2015, per le vie del centro storico nell'ultima domenica di agosto, viene svolta la rievocazione storica in costume \"Osimo Rivivi '700\" in memoria della consegna della bandiera saracena alla citt\u00e0 avvenuta nel 1723.\nSimboli.\nLo stemma della citt\u00e0 di Osimo \u00e8 stato concesso con decreto del presidente della Repubblica del 2007.\nMonumenti e luoghi d'interesse.\nArchitetture religiose.\nDalla piazza del comune, salendo per la via dell'Antica Rocca (conosciuta ad Osimo come \"la Costa del Domo\"), si arriva sulla sommit\u00e0 del colle G\u00f2mero, sul quale sorge la Cattedrale di San Leopardo (pi\u00f9 semplicemente chiamata \"duomo\"), un esempio di architettura romanico-gotica delle Marche.\nL'originaria struttura, edificata a cavallo tra XII e XIII secolo, sub\u00ec varie modifiche nel corso del tempo, senza mai perdere l'antica austerit\u00e0, che si riflette ancora oggi nell'esterno (arricchito dal grande rosone e dai portali in pietra) e nell'interno a tre navate.\nAll'interno della cattedrale \u00e8 visitabile anche la cripta, costruita nel 1191 da Mastro Filippo, in cui sono custoditi i sarcofagi con le reliquie dei primi martiri (Sisinnio, Fiorenzo e Diocleziano, lapidati l'11 maggio 304 d.C. sotto l'imperatore Diocleziano) e dei santi vescovi osimani. Sempre all'interno \u00e8 conservato presso la seconda cappella a sinistra, Il Cristo in Piet\u00e0 del Guido Reni.\nNella prima cappella a destra, realizzata dall'architetto Costantini (autore della chiesa neorinascimentale di Campocavallo), vi \u00e8 un grande crocifisso ligneo del XII secolo, probabilmente gnostico, con la singolare caratteristica del Cristo di apparire a seconda della luce in forma maschile (faretto diretto) o in quella femminile (senza faretto con il lucernario a mezzogiorno).\nAdiacente alla cattedrale si trova il battistero: l'edificio, di origine quattrocentesca, venne sottoposto a restauri agli inizi del Seicento per volere del vescovo Galamini. Degni di nota il soffitto a cassettoni lignei, opera dell'artista Antonio Sarti di Jesi, e il fonte battesimale in bronzo creato dai fratelli Pier Paolo e Tarquinio Jacometti di Recanati nella prima met\u00e0 del XVII secolo.\nLa basilica, situata dietro piazza Boccolino, la principale piazza del centro, conserva al suo interno le spoglie di san Giuseppe da Copertino, patrono di Osimo e santo protettore degli studenti. La chiesa era storicamente conosciuta come basilica di San Francesco, poich\u00e9 inizialmente intitolata a Francesco d'Assisi (venne costruita, infatti, poco dopo la visita del santo in citt\u00e0, avvenuta nel 1220). Solo nella seconda met\u00e0 del XVIII secolo, in occasione della canonizzazione di frate Giuseppe, si \u00e8 cambiata la titolazione della chiesa. L'interno della struttura \u00e8 stato allora totalmente rinnovato, conservando solo all'esterno l'austera semplicit\u00e0 dell'originario stile romanico-gotico. All'interno della basilica \u00e8 possibile visitare la cripta (dove \u00e8 custodito il corpo del santo) e le stanze, oggi adibite a museo, dove Giuseppe trascorse gli ultimi anni di vita.\nInoltre, nel secondo altare di sinistra si conserva una \"Madonna col Bambino e Santi\" di Antonio Solario (1503).\nSituata nei pressi della porta Vaccaro (accesso orientale al centro storico), \u00e8 l'unica testimonianza di un complesso conventuale edificato agli inizi del XIV secolo, poi modificato nel corso del XV secolo dai frati domenicani. Il fastoso interno barocco, a navata unica, custodisce una solenne pala d'altare raffigurante la \"Madonna del Rosario con San Domenico e Santa Caterina da Siena\", opera del Guercino. Sul secondo altare della parete sinistra si conserva l'unico frammento della chiesa antica: un affresco rappresentante la \"Madonna col Bambino tra San Domenico e San Pietro martire\", realizzato negli anni venti del Quattrocento da Pietro di Domenico da Montepulciano.\nNei pressi dei giardini pubblici di piazza Nuova si trova la piazza San Filippo, dove sorgono l'omonima chiesa in stile barocco ed il palazzo della nobile famiglia Acqua.\nNella frazione Casenuove (l'antica Monte Torto) si trova la chiesa di San Filippo Apostolo, presso cui venne istituita in epoca medioevale un'antica precettoria templare, sede dell'ordine dal 1167 fino al 1317, quando la propriet\u00e0 pass\u00f2 all'Ordine degli Ospitalieri. Fu il pi\u00f9 importante stanziamento templare della Marca Anconitana.\nL'edificio principale \u00e8 stato rimaneggiato pi\u00f9 volte nel corso dei secoli ed \u00e8 attualmente adibito a residenza privata, mentre la chiesa di San Filippo de' Plano ha subito un ampliamento nel XVIII secolo, con costruzione di una sagrestia, ma mantenendo intatte le dimensioni originarie della navata unica, costruita secondo i princip\u00ee della sezione aurea, \nAgli inizi del XX secolo un'\u00e9quipe archeologica port\u00f2 alla luce, nel terreno circostante, una necropoli dei Galli Senoni risalente al V secolo a.C., i cui reperti sono tuttora conservati nel Museo archeologico nazionale di Ancona.\nIl santuario della Vergine Addolorata di Campocavallo \u00e8 situato a circa tre chilometri da Osimo in direzione sud, nella frazione omonima; la chiesa, in laterizio, di stile neo-rinascimentale, fu costruita nel 1893 per volere di Don Giovanni Sorbellini su progetto di Costantino Costantini e venne consacrata nel 1905. Venne dedicata alla Vergine Addolorata in seguito ad un prodigio avvenuto nel 1892.\nArchitetture civili.\nIl complesso del palazzo comunale \u00e8 costituito da tre corpi distinti, edificati in varie epoche. L'edificio principale, che si affaccia sulla \"Piazza del Comune\", presenta una facciata in cotto rosso movimentata da tre piani di finestre incorniciate entro elementi in pietra (opera dell'architetto militare Pompeo Floriani di Macerata). I lavori per la costruzione durarono a lungo: una delibera dell'8 agosto 1457 evidenzia la volont\u00e0 dell'amministrazione di voler realizzare una nuova sede, ma verr\u00e0 completata solo nel 1678.\nAccanto al lato orientale del palazzo svetta la torre civica, di epoca duecentesca e acquistata dal Comune nel 1366: l'altezza attuale risale ad una modifica del 1538. Alla base, costituita da uno zoccolo in pietra che riutilizza materiale lapideo preso da precedenti costruzioni, si apre una porticina sopra la quale sono visibili le misure in ferro del braccio, del coppo e del mattone, affisse nel XVIII secolo.\nL'ultimo corpo ad essere realizzato \u00e8 quello rivolto verso \"Piazza Boccolino\": la struttura venne costruita in seguito alla demolizione del \"Palazzo del Governatore\" e della chiesa di \"Santa Maria della Piazza\", detta \"della Morte\" perch\u00e9 vi aveva sede la confraternita omonima, che aveva il compito di accompagnare in chiesa le salme di coloro che morivano in citt\u00e0 e di assistere i condannati a morte nelle ultime ore di vita.\nLa parte pi\u00f9 interessante del complesso comunale \u00e8 senz'altro l'atrio, dove ha sede il Lapidarium: la raccolta comprende statue, epigrafi, bassorilievi di epoca romana ed elementi architettonici provenienti da edifici medievali e rinascimentali. Le sculture, che rappresentano personaggi romani in toga e in seminudit\u00e0 eroica, hanno tutte la particolarit\u00e0 di essere acefale: questa loro caratteristica ha dato luogo ad un nomignolo attribuito agli abitanti di Osimo, chiamati appunto \"\"i Senza Testa\".\nAll'interno dell'atrio sono conservati anche pezzi d'artiglieria, tra cui una bombarda quattrocentesca, varie palle in pietra ed un carro militare della prima guerra mondiale: la bombarda, il cui originale \u00e8 conservato oggi al Museo storico nazionale dell'artiglieria di Torino, \u00e8 chiamata \"Misbaba\", mentre in dialetto \"Cann\u00f2 de Figo\"\".\nL'imponente edificio, un tempo di propriet\u00e0 della famiglia Campana (estintasi alla fine del XVII secolo), nel 1718 venne destinato a sede di Collegio e Seminario, comportando una serie di modifiche alla struttura originaria. La notevole fama raggiunta dall'Istituto (vi studiarono anche i futuri papi Leone XII e Pio VIII e il triumviro della Repubblica Romana Aurelio Saffi), costrinse la curia a prendere in esame progetti di ampliamento, che furono affidati ad Andrea Vici, allievo di Luigi Vanvitelli. Nel nuovo corpo di fabbrica, edificato sul lato occidentale dell'originario edificio, il Vici ide\u00f2 ed esegu\u00ec su tre piani il teatrino, il refettorio e la cappella, seguendo un identico disegno di forma ellittica.\nOggi il palazzo \u00e8 sede dell'Istituto Campana per l'Istruzione Permanente; nell'ala ovest sono inoltre ospitati la Biblioteca Comunale \"Francesco Cini\" e l'Archivio Storico Comunale.\nNell'ala orientale dell'edificio, in locali gi\u00e0 adibiti a granaio e forno, \u00e8 situato il Museo Civico (inaugurato nel 2000), ampliamento dell'originaria Civica Raccolta d'Arte del 1980. Nel 2002, all'interno di alcune sale attigue alla cappella ideata dal Vici, \u00e8 stata inaugurata la Sezione Archeologica del Museo Civico.\nL'edificio, situato lungo il corso principale della citt\u00e0, venne fatto costruire come residenza privata da Antonio Maria Gallo, vescovo della diocesi di Osimo, nel primo ventennio del XVII secolo. La facciata si presenta a tre piani, contrassegnati ognuno da undici grandi finestre ornate da cornici in pietra d'Istria e alla cui base corre una fascia di pietra con funzione di marcapiano. Il piano nobile si compone di varie sale, tra le quali spicca il salone dei ricevimenti, il cui soffitto \u00e8 stato affrescato da Cristoforo Roncalli (detto il Pomarancio) nel 1614. L'affresco, che copre l'intera superficie della volta, \u00e8 suddiviso in riquadri incorniciati in stucco bianco e oro zecchino, ornati da candelabri con teste di putti a rilievo: nello spazio centrale \u00e8 raffigurato il \"Giudizio di Salomone\", compreso tra due grandi figure allegoriche (la \"Sapienza Umana\" e la \"Sapienza Divina\"). Oggi il palazzo \u00e8 sede dell'Unicredit.\nFu costruito tra il 1773 e il 1785 su progetto di Cosimo Morelli (1733-1812). Abbattuto nel 1885 per ragioni statiche, venne rifatto tra il 1887 e il 1892, su disegno di Gaetano Canedi (1836-1889). Sede di importanti stagioni liriche e di prosa, rappresentazioni di concerti, balletti.\nIl territorio osimano e ricco di ville patrizie, casini di caccia e residenze estive nobiliari. Fra queste le principali sono villa Briganti-Bellini, villa Bigatti (gi\u00e0 Frampolli), villa Blasi, villa Borromei, villa Leopardi-Dittaiuti (a Monte Santo Pietro), villa Egidi, villa Fiorenzi (a Monte Cerno), villa Frampolli, villa Gallo, villa Honorati, villa Montegallo, villa Nappi, villa Orsi Fagioli (Cont'Orsi), villa Simonetti, villa Sinibaldi e villa ex Zoppi.\nIl nome \u00e8 attribuito al passaggio di Pompeo Magno ad Osimo durante la guerra civile contro Cesare, in realt\u00e0 deve il suo appellativo al fatto di essere una delle pi\u00f9 importanti fonti di approvvigionamento idrico della citt\u00e0. La fonte riveste grande importanza nel panorama archeologico marchigiano, in quanto \u00e8 uno dei pochi monumenti citati da fonti storiche: \"Procopio di Cesarea\" nel suo \"De Bello Gothico\" ne d\u00e0 un'accurata descrizione, narrando come l'architettura fosse al centro della tattica utilizzata da Belisario (comandante dei Bizantini) che voleva espugnare la citt\u00e0 allora in mano ai Goti.\nLa struttura, come si presenta oggi, \u00e8 composta da un tratto di muro in calcestruzzo, che presenta a varie altezze incavi probabilmente destinati all'alloggio della decorazione o del sistema portante della copertura; a fianco due vasche, una pi\u00f9 alta ed una pi\u00f9 bassa con la parte sommitale inclinata come lavatoio, probabilmente realizzate nel XIV secolo. A lato delle vasche sono collocati sei gradini, affiancati, in posizione pi\u00f9 elevata, da una struttura interpretata come pozzo. \nFonta Magna appartiene ad una delle tipologie pi\u00f9 frequenti di fontane monumentali: quelle ad esedra semicircolare; con ogni probabilit\u00e0 aveva una copertura a volta e decorazioni architettoniche all'interno. Dallo studio del tipo di opera cementizia utilizzata nella realizzazione, la fonte si pu\u00f2 datare tra I secolo a.C. e il I secolo d.C.\nIl sottosuolo di Osimo \u00e8 percorso da una fitta rete di gallerie, cunicoli ed ambienti sotterranei scavati a pi\u00f9 livelli, spesso collegati tra loro verticalmente mediante pozzi o camini percorribili tramite tacche o pedarole. Scarse sono le fonti scritte e rari i documenti che contengono notizie di tali grotte. Questo silenzio si deve probabilmente a ragioni di segretezza derivanti dalla necessit\u00e0 di salvaguardare nascondigli e vie di fuga indispensabili alla difesa e alla sopravvivenza di un'intera comunit\u00e0 in situazioni di pericolo e di emergenza.\nL'uso di queste cavit\u00e0 \u00e8 comunque riconducibile a quattro principali tipologie individuate secondo le loro diverse caratteristiche: si riconoscono infatti grotte realizzate per scopi difensivi riconoscibili lungo tutta la rete ipogea, cunicoli idraulici a servizio di cisterne e fonti, ambienti particolari costituiti da sale circolari presumibilmente frequentate per scopi rituali o come luoghi di riunione, ed infine grotte che rivelano tracce di uso abitativo presenti soprattutto nel versante meridionale del colle nei pressi di Porta Musone.\nMolteplici e differenti sono le rappresentazioni che si ritrovano all'interno delle grotte: dai bassorilievi di carattere religioso custoditi all'interno delle \"Grotte del Cantinone\", ai simboli legati alla presenza dei cavalieri templari dal 1167 al 1317 e del Sovrano militare ordine di Malta, come la \"triplice cinta\" e la croce a otto punte, visibili all'interno delle \"Grotte Simonetti\".\nUn caso a s\u00e9 costituiscono le grotte sottostanti Palazzo Campana denominate \"Grotte di Piazza Dante\": all'interno si trovano infatti due gallerie le cui pareti e volte sono piene di bassorilievi con allegorie di significato esoterico.\nArchitetture militari.\nEra l'ingresso settentrionale alla citt\u00e0. La struttura, incorporata nella \"Rocca Pontelliana\" (fatta realizzare da papa Innocenzo VIII nel 1487), presenta sui conci dell'arco la scritta \"Vetus Auximum\".\nSituata lungo il tratto meridionale delle mura, in et\u00e0 medievale era denominata \"Caldararia\" per la presenza nella zona di alcune botteghe di calderai e stagnai. La struttura alla base presenta elementi romani (grandi blocchi di arenaria, con cui sono state realizzate anche le mura urbiche), su cui in epoca medievale \u00e8 stato appoggiato un torrione di difesa. L'arco, anticamente, costituiva l'ingresso in citt\u00e0 dalla diramazione della via Flaminia (la strada consolare che collegava Roma a Rimini attraverso Fano) che, staccandosi dal percorso principale all'altezza di \"Nuceria Camellaria\" (Nocera Umbra), conduceva fino ad Ancona passando proprio per Osimo.\nSi apre sul lato orientale della cinta muraria. Probabilmente il nome deriva dal fatto che, in un luogo poco distante, si svolgeva un tempo il mercato bovino. In origine la struttura era formata da un solo fornice, poi nel 1937 venne ampliata con l'aggiunta ai lati di due passaggi pedonali: per questo motivo oggi la porta \u00e8 comunemente detta \"Tre archi\".\nAltro.\nSi tratta di una scultura collocata al centro della rotatoria Mindolo e rappresenta la \"nuova porta\" della citt\u00e0; \u00e8 alta pi\u00f9 di 9 metri ed \u00e8 lavorata in bronzo e ferro corten. Venne realizzata dallo scultore Franco Torcianti tra il 2006 e il 2007. Presenta alla sommit\u00e0 due figure femminili che sembrano aprire in volo un portale decorato con cuspidi e sbalzi.\nSiti archeologici.\nNumerosi reperti di fittili ad uso domestico, risalenti all'Et\u00e0 del ferro e agli insediamenti piceni, furono rinvenuti agli inizi del XX secolo, nel corso della realizzazione della copertura del \"Mercato Coperto\" (nel centro storico di Osimo) e sulla limitrofa area collinare, oltre a molteplici manufatti di et\u00e0 romana. Il primo accenno rintracciato relativo al commercio di materiale fittile risale agli \"Statuti osimani\" (1308-1342) quando, riguardo ai dazi doganali, viene accennata la vendita di vasellame, con la determinazione di tariffe (e sanzioni) per esportazioni e importazioni. Nel corpus degli statuti trecenteschi fu stabilito, inoltre, che il legname della foresta delle zone Aspio e Montegallo fosse riservata a fornaci impiegate anche dai vasai. Nel IV secolo, nell'odierna localit\u00e0 Casenuove, fu realizzato un sito per la lavorazione ceramica (e metallurgica).\nNel 1548 il ceramista Cipriano Piccolpasso detto il Durantino nel suo famoso \"Li tre libri dell'arte del vasaio\" codifica luoghi e tradizioni ceramiste del centro-nord Italia fra le quali cita la Marca Anchona. Il Piccolpasso identifica in questo territorio fiumi,cave e fornaci che sono per\u00f2 inesistenti nel capoluogo ma ben presenti e citati gi\u00e0 negli statuti trecenteschi di Osimo, comune al tempo inserito nella Marca Anconitana. Reperti si trovano gi\u00e0 dell'et\u00e0 del bronzo mentre fornaci e cave sono in qualche modo ancor'oggi visibili. Nel censimento datato 1569, fra le occupazioni pi\u00f9 rilevanti della popolazione di Osimo, risulta l'attivit\u00e0 di vasaio. L'incremento considerevole della produzione dei vasai \u00e8 testimoniata nelle \"Riformanze osimane\" del 1645 (deliberazioni del Consiglio legislativo comunale). Fra i ceramisti osimani recenti si possono annoverare Virgilio Carotti, Elmo Cappannari e Diego Pericoli.\nNel giugno del 2016, sotto il loggiato comunale, sono stati ritrovati reperti ceramici databili fra il XIV secolo e il XV secolo.\nArea archeologica di Monte Torto.\nSituata in localit\u00e0 Casenuove, presenta un impianto produttivo di et\u00e0 romana costituito da frantoi vinari e oleari. La struttura sorgeva vicina ad un'importante via di comunicazione e su terreno fertile (quindi adatto all'agricoltura), le sorgenti d'acqua facilitavano l'irrigazione e l'abbeveraggio del bestiame. L'impianto fu frequentato assiduamente dal I secolo a.C. fino al IV-V secolo d.C.\nSociet\u00e0.\nEtnie e minoranze straniere.\nSecondo i dati ISTAT al 1\u00ba gennaio 2017 la popolazione straniera residente era di persone (6,6% della popolazione residente). Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingue e dialetti.\nIl vernacolo di Osimo fa parte delle parlate della provincia di Ancona connesse con i dialetti umbri centro-settentrionali e con il romanesco (queste grandi aree formano insieme la cosiddetta fascia perimediana). L'osimano si distingue dall'anconitano per la minore presenza degli elementi gallo-italici che caratterizzano la parlata del capoluogo. Infatti mentre l'anconitano, e in parte il perugino, possono essere considerati vernacoli anomali all'interno della loro area, il dialetto osimano pu\u00f2 essere considerato a tutti gli effetti una parlata centrale, in quanto presenta tratti tipici dei dialetti mediani, come la conservazione delle consonanti doppie e l'assimilazione progressiva ND &gt; NN (es. quando &gt; \"quanno\"). Tuttavia, la particolare mescolanza di forme grammaticali, fonetiche e lessicali di origine diversa che esso mostra, data la particolare posizione della citt\u00e0 come crocevia linguistico fra Ancona, Jesi-Fabriano e Macerata, fa del dialetto osimano una parlata caratteristica e inconfondibile.\nIstituzioni, enti e associazioni.\nAd Osimo vi \u00e8 la sede principale della Lega del filo d'oro, mentre l'ANPI (Associazione Nazionale Partigiani d'Italia) assegna annualmente nella citt\u00e0 (presso il Teatro La Nuova Fenice) il prestigioso Premio Nazionale ANPI \"Renato Benedetto Fabrizi\".\nCultura.\nBiblioteche.\nAll'interno del Palazzo Campana si trova la Biblioteca comunale Francesco Cini, fondata nel 1675, contenente pi\u00f9 di 100.000 volumi storici. Annessa \u00e8 l'emeroteca, che conserva copie di 2000 periodici, di cui 120 di epoca corrente. Dal 2011, inoltre, nei locali sottostanti la biblioteca viene conservato l'archivio storico comunale.\nMusei.\nMuseo diocesano.\nIl Museo diocesano, allestito all'interno degli antichi appartamenti episcopali, raccoglie una serie di testimonianze che ben illustrano la storia della comunit\u00e0 osimana dall'epoca romana fino ai giorni nostri. Sono esposte opere di vario genere: dai manufatti marmorei di epoca medievale (come la lastra tombale di San Vitaliano dell'VIII secolo e il meraviglioso schienale di cattedra episcopale del XIII secolo) a dipinti di varie epoche, tra cui il polittico del 1418 attribuito a Pietro di Domenico da Montepulciano e una \"Madonna con Bambino e Santi\" realizzata nel 1585 da Simone De Magistris. Una sezione a parte \u00e8 dedicata al cosiddetto \"tesoro\" della cattedrale, che raccoglie paramenti liturgici e argenti appartenuti ai vari vescovi: una menzione particolare merita il Reliquiario della Santa Croce attribuito a Gian Lorenzo Bernini, che secondo la tradizione conterrebbe una scheggia della Croce del Signore.\nMuseo civico.\nNel 1980 venne inaugurata la \"Civica Raccolta d'Arte\" che, solo venti anni dopo, nel 2000, verr\u00e0 implementata e collocata definitivamente nell'ex granaio di \"Palazzo Campana\", andando a costituire l'attuale \"Museo Civico\".\nOpere d'arte.\nMolte opere provengono dalla civica raccolta, altre sono state recuperate da chiese in cattivo stato di conservazione, altre ancora (per lo pi\u00f9 appartenenti alla sezione moderna) sono state donate da privati: coprono un arco temporale molto vasto, che va dal XIII secolo (come la scultura della \"Madonna con Bambino ed Angeli\") fino al XX secolo, con le tele degli osimani Giovan Battista Gallo ed Elmo Cappannari, i disegni di Luigi Bartolini e le incisioni di Bruno Marsili (detto \"Bruno da Osimo\"). Tra le opere pi\u00f9 importanti ci sono: \"L'Incoronazione della Vergine e Santi\", polittico di Antonio e Bartolomeo Vivarini (1464), gli affreschi del XIV secolo di Andrea di Deolao de' Bruni (detto Andrea da Bologna), i dipinti di Claudio Ridolfi e un \"S. Francesco d'Assisi\" attribuito da Vittorio Sgarbi al Guercino.\nManufatti.\nAll'interno di alcune sale del museo vengono conservati diversi reperti archeologici che testimoniano l'antica storia cittadina. Le testimonianze pi\u00f9 antiche sono costituite da una serie di manufatti litici ascritti al Paleolitico superiore; al periodo piceno risalgono le fibule, il morso di cavallo in bronzo (VIII secolo a.C.) e vari materiali ceramici, tra cui una coppa di provenienza attica a figure rosse del 460 a.C. Non mancano reperti risalenti l'et\u00e0 romana, durante la quale la citt\u00e0 visse un periodo di grande splendore: ne sono prova la \"testa di vecchio\", la stele funeraria con coppia maritale (risalente ai primi decenni del I secolo d.C.) e la gran quantit\u00e0 di reperti provenienti sia dalla colonia che dall'area archeologica di Monte Torto, come lucerne, monete e ceramiche da mensa.\nEconomia.\nOsimo sorge su due colline, in un territorio particolarmente fertile dove vengono coltivati frumento, cereali, ortaggi, frutta e viti. Vi sono piccole industrie ed aziende artigianali. Per quanto riguarda l'artigianato, il comune \u00e8 conosciuto per la lavorazione del rame, finalizzata alla realizzazione di una vasta gamma di prodotti, che spazia dal vasellame alle anfore.\nInfrastrutture e trasporti.\nLa funicolare Tiramis\u00f9 collega la zona bassa della citt\u00e0 (\"Via Cristoforo Colombo\") con il centro cittadino (\"Via Cinque Torri\"). L'impianto \u00e8 stato realizzato dalla Leitner ed \u00e8 stato inaugurato nel 2004.\nSport.\nCalcio.\nLa principale squadra di calcio della citt\u00e0 \u00e8 l'U.S.D. Osimana, che vanta nella sua storia alcuni campionati di IV Serie, di Serie D e sei stagioni consecutive in Serie C2. Nell'ultimo decennio la squadra era finita in Terza Categoria.\nNella stagione 2007/2008, grazie anche alla fusione tra due squadre cittadine avvenuta nel 2004, il club giallo-rosso torna nell'Eccellenza, ma dopo alcune stagioni travagliate si ritrova in Prima Categoria dalla stagione 2012/2013 e solo tramite ripescaggio riesce a tornare nell'estate 2015 in Promozione Le altre squadre calcistiche sono: la Passatempese (militante in Promozione), squadra di Passatempo, che \u00e8 una frazione del comune, l'A.S.D. San Biagio 1978 (squadra della frazione di San Biagio, militante in Prima Categoria), l'Osimo Stazione (militante in Promozione), squadra della frazione Osimo Stazione, l'FC Osimo 2011 (militante in Seconda Categoria), e l'Osimo Five (in Terza Categoria).\nAtletica leggera.\nLa principale societ\u00e0 osimana di atletica \u00e8 l'A.S.D. Atletica Osimo fondata nel 1964, gemellata con la T.A.M. Nell'Atletica Osimo \u00e8 cresciuto Gianmarco Tamberi. Nell'Atletica Osimo sono presenti due atlete di livello nazionale e internazionale come Angelica Ghergo e Serena Frolli. L'Atletica Osimo organizza un trofeo nel settore della velocit\u00e0 e degli ostacoli denominato \"Trofeo Marche 9,14\".\nCalcio a 5.\nL'Osimo Five Calcio a 5 attiva dal 2011 parteciper\u00e0 nella stagione 2014/2015 al campionato di Serie C2 girone B marchigiano (annovera nella stagione precedente 2013/2014 la partecipazione al campionato di Serie C1 girone unico marchigiano, massimo campionato regionale). Altra squadra osimana di futsal \u00e8 L' A.S.D Campocavallo calcio a 5 che milita nel campionato regionale di serie c1.\nCiclismo.\nOsimo, in tre occasioni, fu arrivo di tappa del Giro d'Italia:\nAnche la Tirreno-Adriatico ha fatto tappa ad Osimo due volte:\nPallacanestro.\nDagli ultimi anni del Novecento \u00e8 sicuramente lo sport pi\u00f9 seguito e pi\u00f9 amato dai \"Senza Testa\". Infatti, la Robur Basket Osimo vanta nel suo recente passato stagioni in serie A2. Nella stagione 2010-2011 milita in Serie A Dilettanti e nella stagione 2017-2018 in Serie C Silver Marche\nSkateboard.\nIl 30 maggio 2009 \u00e8 stato inaugurato uno skatepark in cemento. Il parco misura circa 1500\u00a0m\u00b2 ed \u00e8 a forma di diamante. Il park si trova in via Vescovara, all'interno del Centro Sportivo."}
{"id": "33337", "revid": "2198720", "url": "https://it.wikipedia.org/wiki?curid=33337", "title": "Dalmine", "text": "Dalmine (\"D\u00e0lmen\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia fisica.\nTerritorio.\nIl comune di Dalmine si colloca a circa 8 chilometri a sud-ovest di Bergamo, sulla sponda orientale del fiume Brembo.\nDalmine \u00e8 il risultato dell'unione urbanistica di sette centri diversi: Dalmine, Brembo, Guzzanica, Mariano, Sabbio, Sforzatica Sant'Andrea e Sforzatica Santa Maria d'Oleno. Il comune \u00e8 stato istituito nel 1927 unendo i comuni preesistenti di Sabbio Bergamasco, Mariano al Brembo e Sforzatica, oltre alla borgata di Dalmine, che non era sede comunale.\nSi estende su distribuiti su territorio pianeggiante; le sue frazioni occupano rispettivamente: Brembo , Dalmine Centro di cui di occupato da Tenaris, Guzzanica , Sabbio di cui occupati da ATB Tenaris, Sforzatica S.Andrea , Sforzatica S.Maria e Mariano .\nConfina a nord con Treviolo, a est con Lallio e Stezzano, a sud con Levate e Osio Sopra, a ovest con il fiume Brembo Filago e Bonate Sotto.\nImportante \u00e8 il reticolo idrografico che compone il territorio comunale: su tutti spicca il fiume Brembo che delimita il confine amministrativo ad ovest. Numerosi sono inoltre i canali artificiali, utilizzati gi\u00e0 in epoca medievale per l'irrigazione delle campagne, tra i quali i rami terminali della Roggia Serio, della roggia Morlana e della roggia Colleonesca, che attingono al corso del fiume Serio in val Seriana.\nStoria.\nEpoca romana.\nLe prime notizie di insediamenti nel territorio di Dalmine risalgono al periodo romano. In particolare, il ritrovamento nel quartiere di \"Sforzatica d'Oleno\" dei resti di una costruzione sacra, di un'ara sepolcrale e di epigrafi, fa supporre la presenza di un borgo romano di una certa importanza. Nel podere Cimaripa del quartiere \"Mariano\", venne rinvenuto un corredo tombale tardo-gallico, che faceva parte di un complesso pi\u00f9 numeroso, distrutto nel corso di lavori agricoli alla fine dell'Ottocento, reperti databili alla prima met\u00e0 del I secolo a.C.. In epoca romana il territorio di Dalmine era attraversato da un'importante strada romana, la \"via Gallica\".\nMedioevo.\nIn epoca medioevale troviamo memoria di queste terre in numerosi documenti. I due villaggi di Sforzatica e di Oleno sono menzionati in documenti dell'879 (vicus \"Sportiadica\") e del 909 (\"Aulene\"). Allo stesso anno risale la prima citazione di Mariano (\"Marelianus\", 909), che insieme a Guzzanica (\"Jusianica\", 970), era una delle 15 terre bergamasche fortificate con un \u201ccastello\u201d prima dell'anno mille. Di Sabbio (\"Sabie\") si parla per la prima volta nel 954. Dalmine (\"Almene\") invece appare in documenti del 975.\nLa chiesa di Santa Maria d'Oleno dipendeva da Bergamo (pieve di Lallio). Le tre chiese di Sant'Andrea, San Lorenzo e San Michele dal XII secolo appartenevano alla pieve di Pontirolo vecchio (poi Canonica d'Adda) e facevano parte della diocesi di Milano.\nNegli statuti di Bergamo del 1263 i cinque abitati di Dalmine, Guzzanica, Mariano, Sabbio e Sforzatica sono nominati come comuni a s\u00e9 stanti ed ognuno dotato di un suo sistema difensivo. La popolazione di Oleno, al tempo del secondo incastellamento, abbandon\u00f2 il villaggio per rifugiarsi nella vicina e pi\u00f9 protetta Sforzatica.\nNella descrizione dei confini comunali del 1392, il territorio di Dalmine, corrispondente al centro abitato e al suolo occupato dall'azienda omonima, appariva come una grande propriet\u00e0 di Giovanni di Baldino Suardi, il pi\u00f9 importante dei capi della fazione ghibellina di Bergamo. Tra il XIII ed il XV secolo la famiglia cittadina Brembati, guelfa, aveva provveduto ad acquisire numerosi terreni in Mariano. Tra la fine del Duecento e l'inizio del Quattrocento gli scontri per il dominio della citt\u00e0 di Bergamo tra le fazioni ghibellina e guelfa si trasferirono nel contado, interessando pi\u00f9 volte Sforzatica, Dalmine e Mariano.\nGiovanni Suardi e Bernarda Visconti.\nGiovanni Suardi di Baldino, fedele alleato del Duca di Milano Bernab\u00f2 Visconti, il 14 gennaio 1367 ebbe in sposa una delle sue figlie illegittime, Bernarda, 14 anni, che gli port\u00f2 in dote 7000 zecchini d'oro. Ma il 17 gennaio 1376, festa di sant'Antonio, la giovane moglie Bernarda che si trovava a Milano nella rocchetta di Porta Romana, fu trovata a letto con il giovane Antonio Zotta, famoso cavaliere per la sua bravura nelle giostre. Il padre, Bernab\u00f2 Visconti, informato, fece impiccare il giovane e incarcerare la figlia che mor\u00ec di stenti il 4 ottobre dello stesso anno. A causa di voci che ritenevano che Bernarda fosse ancora vivente e vivesse a Pisa e Bologna, il padre fece aprire la tomba e ne constat\u00f2 l'avvenuta morte e sepoltura.\nAlla morte di Giovanni nel 1402, nella presunta assenza di eredi, il 14 gennaio 1407 nel sedime di Dalmine dove il Suardi teneva riunioni, due suoi cugini tentarono con una falsa Bernarda Visconti di entrare in possesso dei numerosi beni di Dalmine, Sforzatica e Colognola facendo rogare un atto notarile in cui Bernarda cedeva i beni del marito a questi due cugini.\nSu richiesta della famiglia di Giovanni Malabarba che aveva sposato Lucia, figlia di secondo letto di Giovanni Suardi, si tenne a Milano un processo tra il 1424 e il 1426 per smascherare la truffa e acquisirne le propriet\u00e0. Nel 1430 il Malabarba vendette le propriet\u00e0 ad altri cugini Suardi.\nSotto il dominio di San Marco.\nNel 1428 la Repubblica veneta aveva conquistato Bergamo, ma negli anni successivi i Suardi finanziarono la guerriglia nel tentativo di riportare la citt\u00e0 sotto il controllo del Duca di Milano. Cos\u00ec nel 1441 i nuovi governanti tolsero alla famiglia le propriet\u00e0 che erano state di Giovanni Suardi in quanto nemica di Venezia e fecero dono dei terreni e dell'abitato di Dalmine, per il valore di 3000 ducati, al capitano Antonio Amadei detto Scaramuzza da Forl\u00ec. Alla morte di costui e di suo figlio, la vedova Cecilia Rizzi, sposatasi con Roberto da Thiene, se ne impossess\u00f2, trovando un accordo con i Canonici Lateranensi di Cremona destinati come eredi nel testamento di Scaramuzza.\nI canonici lateranensi di Santo Spirito in Bergamo il 19 ottobre 1498 acquistarono questi possedimenti dalminesi dalla famiglia vicentina da Thiene per 5000 ducati d'oro.\nNel 1567 san Carlo Borromeo, per affermare la sua autorit\u00e0 in questa parte della diocesi, istitu\u00ec la \"Vicaria di Sforzatica\", a cui furono assoggettate le 17 parrocchie bergamasche dipendenti da Milano. Nel 1599 furono riunite sotto la nuova pieve di Verdello. Dal 1787 le parrocchie milanesi passarono tutte alla diocesi di Bergamo.\nNel corso del XVIII secolo vennero costruite tre nuove chiese (S. Andrea e S. Michele, consacrate nel 1754, e S. Lorenzo, nel 1832), mentre quella di S. Maria d'Oleno venne ampliata e decorata. L'abbellimento di queste chiese vide la presenza in loco di importanti artisti come il Quaglio della Val d'intelvi, i Camuzio da Lugano, i fratelli Galliari da Biella. In questo secolo furono attivi due importanti scultori: Pietro Paolo Pirovano (1665-1738), originario di Vigan\u00f2 Brianza, ma residente a Sforzatica dalla fine del Seicento, e il figlio Antonio Maria Pirovano (1704-1770), che fu considerato insieme a Giovanni Sanz uno dei pi\u00f9 importanti scultori bergamaschi dell'epoca.\nAlla fine del Settecento subentrarono nuovi proprietari terrieri. Le terre di Dalmine furono sequestrate ai Canonici Lateranensi dalla Repubblica di Venezia, che le vendette all'asta ai Conti Camozzi. Illustre fu Gabriele, grande patriota del Risorgimento italiano. Nelle propriet\u00e0 dei Casotti o Cassotti subentrarono i Dall'Ovo. Nella loro villa si segnala la sala dove \u00e8 affrescata l'epopea dei Garibaldini. Qui 200 camicie rosse giurarono fedelt\u00e0 a Garibaldi. A Brembo nel 1840 i fratelli Pesenti comprarono terreni e realizzarono una loro villa con annesso oratorio.\nIl Novecento.\nIl conte Gualtiero Danieli, esperto in diritto commerciale internazionale e deputato al regio Parlamento, sposato con la figlia di Gabriele Camozzi, nel 1907 convinse la tedesca Mannesmann ad insediarsi a Dalmine, vendendo loro i terreni e aiutandoli nel realizzare le infrastrutture necessarie: ferrovia di collegamento, albergo e altro. Il territorio fu luogo della posa della prima pietra il 31 marzo 1908 dello stabilimento della societ\u00e0 Societ\u00e0 Tubi Mannesmann che diventer\u00e0 poi l'industria siderurgica Dalmine.\nLo sciopero del marzo 1919 e Mussolini a Dalmine.\nIl 20 febbraio 1919 la Federazione degli industriali metallurgici e la FIOM siglavano un accordo per il riconoscimento delle otto ore di lavoro giornaliere negli stabilimenti siderurgici non oltre il 1\u00ba luglio successivo, con la riduzione da 72 a 48 ore settimanali. Ma il sindacato operai che raccoglieva i maggiori consensi all'interno della stabilimento era la UIL (l'Unione Italiana del lavoro, di ispirazione sindacalnazionalista, chiusa nel 1925) che gi\u00e0 a dicembre 1918 aveva ottenuto dall'azienda un'indennit\u00e0 caroviveri di \u00a3 10 a persona a favore dell'operaio con famiglia di pi\u00f9 di 3 membri; la costituzione di una cooperativa di consumo, avviata a met\u00e0 febbraio '19 e la cassa mutua. Domenica 23 febbraio 1919 la UIL organizz\u00f2 presso l'asilo di Sforzatica un'assemblea di operai in cui il segretario Nosengo diede lettura di un memoriale da presentare all'azienda. Si giunse cos\u00ec al pomeriggio di venerd\u00ec 14 marzo quando la Uil invi\u00f2 un ultimatum all'azienda. Solo sabato 15 marzo l\u2019azienda manifest\u00f2 la sua disponibilit\u00e0 ad anticipare al luned\u00ec successivo l'avvio delle otto ore invece che aspettare il 1\u00ba luglio. Di fronte al rifiuto di discutere l'intero memoriale, sabato 15 marzo la Uil fece entrare in servizio le squadre di vigilanza operai e al suono della sirena delle ore 18.00 diede avvio allo \u201csciopero lavorativo\u201d, seguito poco dopo dall'innalzamento della bandiera italiana e da un comizio di spiegazione e di organizzazione del lavoro. Durante la notte e nelle due giornate successive si susseguirono gli incontri con la direzione e con il Prefetto per trovare una soluzione.\nLuned\u00ec 17, alle ore 22, un Commissario di Pubblica Sicurezza, con 800 uomini di truppa (soldati di fanteria e artiglieria) e con rinforzo dei carabinieri, diede l\u2019ordine di iniziare lo sgombero della fabbrica e l'arresto dei capi. Il mattino dopo fu organizzato un corteo per raggiungere Bergamo e chiedere la liberazione degli arrestati e la solidariet\u00e0 delle altre fabbriche. La manifestazione si concluse a Grumello al piano dove gli scarcerati incontrarono i manifestanti.\nNelle cronache di quei giorni l'evento fu descritto come un \u201ctentativo bolscevico\u201d (\"L'Eco di Bergamo\", 18 marzo 1919) e il giornale socialista \"Avanti!\" (17 marzo 1919), pur definendolo \u201cun nuovo metodo di lotta\u201d, di fatto non us\u00f2 la parola occupazione: \u201cNon \u00e8 dunque uno sciopero, non \u00e8 dunque una serrata\u201d.\nPer sottolineare l'importanza storica del fatto, il 20 marzo 1919 venne a Dalmine per la prima volta Benito Mussolini, direttore de \"Il Popolo d'Italia\". L'episodio venne esaltato per rimarcarne le fondamenta della politica sociale del fascismo, che voleva basarsi sull'alleanza tra capitale e lavoro, tra impresa e lavoratori. Mussolini torn\u00f2 a Dalmine una seconda volta nel 1924, quando era gi\u00e0 capo del governo.\nDalmine e il fascismo.\nIl 3 marzo 1920 l'azienda, diventata italiana durante la prima guerra mondiale, cambi\u00f2 la sua denominazione in \u201cDalmine s. a.\u201d, prendendo il nome dal territorio in cui era collocata. Sotto la guida dell'Amministratore Delegato ing. Mario Garbagni si ebbe una forte crescita dell'azienda riducendo i costi, aumentando la produzione e il fatturato e il numero degli occupati (1920: 2696 dipendenti; 1929: 3124). In tale contesto di sviluppo, l\u2019azienda mise a punto un piano di fabbricazione aziendale che aveva le caratteristiche di un vero e proprio piano urbanistico, ma solo per quella parte di territorio che era destinato a diventare il centro cittadino del nuovo comune. Diede cos\u00ec avvio a una serie di costruzioni e di iniziative commerciali e in campo agricolo.\nLa subordinazione del territorio all'industria si manifest\u00f2 anche nel duplice incarico rivestito da Ciro Prearo, direttore amministrativo della \u201cDalmine\u201d, che nella primavera 1926 fu nominato podest\u00e0 dei tre comuni di Sabbio Bergamasco, Sforzatica e Mariano al Brembo. Nel gennaio del 1927 deliber\u00f2 la soppressione di quegli antichi enti e l'istituzione del \"nuovo e unico comune di Dalmine\" (Regio Decreto 7 luglio 1927).\nPer incarico dell'azienda l'Architetto Giovanni Greppi mise a punto un progetto urbanistico che negli anni venti e trenta diede al centro di Dalmine un'articolazione di tipo cittadino (viali, scuole, monumenti, quartieri, velodromo e piscina). Il 19 marzo 1931 venne inaugurata la nuova chiesa, anch'essa opera dell'azienda, e prese avvio la Parrocchia di S. Giuseppe. Con la crisi economica degli anni trenta la propriet\u00e0 della \u201cDalmine\u201d divent\u00f2 pubblica, con il passaggio del pacchetto azionario della societ\u00e0 alla Finsider (finanziaria siderurgica dell'IRI).\nNel 1944, nell'ambito della seconda guerra mondiale, la fabbrica del paese sub\u00ec un bombardamento aereo operato dalle truppe alleate, che caus\u00f2 ben 274 morti. Questo a causa del fatto che la fabbrica stessa nel corso della guerra produceva materiale bellico anche per conto dei tedeschi.\nIl secondo dopoguerra.\nNegli anni cinquanta, con la ripresa produttiva, Dalmine divent\u00f2 un polo di attrazione non solo per l'occupazione, ma anche per nuovi insediamenti. Il Vescovo di Bergamo mons. Bernareggi nel 1949 volle creare nella zona verso il fiume, conosciuta come \u201cCampagna di Sforzatica\u201d, una nuova parrocchia intitolata al Cuore Immacolato di Maria. Il parroco don G. Piazzoli nel 1957 vi fond\u00f2 il quartiere \"Brembo\" e nel 1974 realizz\u00f2 il museo del Presepio. Su richiesta della popolazione, \"Guzzanica\" si stacc\u00f2 da Stezzano e il D.P.R. del 23 gennaio 1963 sanc\u00ec l'annessione al comune di Dalmine.\nTra la fine degli anni sessanta e la met\u00e0 dei settanta ci furono lotte sindacali non solo per i contratti, ma anche per la difesa della salute. Il consiglio comunale pi\u00f9 volte si pronunci\u00f2 in merito alle vertenze in corso. Per circa quattro anni, dal 1976 al 1980, la provincia di Bergamo fu colpita da oltre un centinaio di atti di terrorismo. Anche a Dalmine ci furono manifestazioni di questo tipo, non solo per la partecipazione di qualche giovane a quei movimenti, ma anche perch\u00e9 furono progettate e realizzate azioni contro persone e cose. In particolare il 18 ottobre 1977 la caserma dei carabinieri di Dalmine fu colpita con esplosivo e armi da fuoco.\nLa crisi della siderurgia mondiale degli anni ottanta ebbe forti conseguenze sul piano occupazionale, con una diminuzione valutabile in migliaia di posti. L'insediamento di nuove aziende e lo sviluppo del terziario crearono per\u00f2 nuovi posti di lavoro.\nNel 1991 si \u00e8 insediata in Dalmine la \"facolt\u00e0 di ingegneria\" dell'universit\u00e0 di Bergamo. Con il Decreto del Presidente della Repubblica del 24 marzo 1994 \u00e8 stato attribuito a Dalmine il titolo di \"citt\u00e0\", mentre nel 1999 sono stati avviati i lavori per l'insediamento del Polo tecnologico.\nNel 1996, in seguito alla privatizzazione di molte aziende pubbliche, anche la \u201cDalmine SpA \u00e8 tornata ai privati, entrando a far parte della Techint della famiglia italo-argentina Rocca. Nel 2002 l'azienda ha cambiato denominazione in \u201cTenarisDalmine\u201d, mentre il titolo della \u201cDalmine\u201d \u00e8 uscito di scena dalla Borsa di Milano il 16 luglio 2003, dove era entrato nel 1924.\nOggi Dalmine \u00e8 il quarto comune della provincia per numero di abitanti, dopo Bergamo citt\u00e0, Treviglio e Seriate.\nMonumenti e luoghi d'interesse.\nNumerosi sono i luoghi d'interesse presenti sul territorio comunale. Delle strutture difensive medievali vale la pena menzionare presso la Biblioteca Civica la Suardi\", erroneamente chiamata \"Camozzi\", dal nome della famiglia che ne fu proprietaria tra il 1787 e il 1936; la \"torre di Sforzatica\" e la torre di Guzzanica. Il toponimo di Piazza Castello e la forma della piazza omonima a Mariano ci ricordano l'esistenza appunto di un castello che, secondo lo Jarnut (1980), fu costruito in forma associata e quindi di propriet\u00e0 comune. Come pure nel quartiere Sabbio (comune a s\u00e9 fino al 1927), \u00e8 documentata nel 1104 la presenza di un \"castro de Sabige\" che peraltro troviamo citato nella pergamena capitolare n\u00b0372 conservata nella biblioteca Angelo May a Bergamo, dove nell'elenco delle propriet\u00e0 terriere dei monaci di Astino cos\u00ec \u00e8 scritto:\"prima petia terra est in castro de Sabio ...\" (1251); comunque non \u00e8 il solo documento che ne cita l'esistenza.\nArchitetture religiose.\nIn ambito religioso molti sono invece gli edifici sacri degni di nota: nel centro la \"chiesa parrocchiale di San Giuseppe\", consacrata nel 1931. Custodisce opere pittoriche risalenti al XVI secolo, tra cui spicca una tela col \"Cristo Redentore\".\nInoltre sono presenti anche:\nArchitetture militari.\nI rifugi antiaerei.\nGi\u00e0 nel 1939 il territorio di Dalmine venne suddiviso in \u201csettori di esodo\u201d, in ognuno dei quali vennero costruite trincee di ricovero. Nel 1943, su un'area di c'erano ben 159 ricoveri antiaerei, con una cubatura di ed una capienza massima di persone.\nIn gran parte questi erano dislocati all'interno dello stabilimento o nelle immediate vicinanze nei quartieri \u201cGarbagni\u201d (detto \u201cBaggina\u201d) e Leonardo da Vinci (detto Ville). Si trattava di rinforzi con travi posti all'interno di ogni caseggiato.\nNel frattempo la Dalmine SpA diede avvio alla progettazione ed alla realizzazione di rifugi antiaerei, scavati nei due quartieri anzidetti.\nEsternamente i due rifugi mantengono ancora oggi il loro aspetto originale anche se soltanto quello del quartiere \u201cLeonardo da Vinci\u201d conserva ancora i caratteristici camini di aerazione. I due rifugi risultano essere strutturalmente uguali.\nSono costituiti da due pozzi che contengono ciascuno una scala a chiocciola attraverso la quale si giunge ad una profondit\u00e0 di 20 metri. A questo punto i due pozzi sono collegati tra loro da una galleria lunga circa 40 metri, che costituisce il vero e proprio rifugio antiaereo. Alle due estremit\u00e0 sono ricavate delle stanze che costituivano la sala comunicazioni e l'infermeria. In altre stanze erano collocati i servizi igienici e i locali dove erano sistemati i macchinari per il ricircolo dell'aria. Tra le caratteristiche di questo impianto c'erano le cosiddette \u201cbiciclette\u201d, cio\u00e8 degli elettroventilatori a quattro pedaliere che dovevano produrre un ricircolo forzato dell'aria.\nIl pavimento \u00e8 costituito da piastre in cemento di 1x, posate in modo da creare un'intercapedine di circa tra il pavimento e il terreno. Grazie a questa caratteristica costruttiva, all'interno della struttura il livello di umidit\u00e0 risulta relativamente basso e non vi \u00e8 traccia di infiltrazioni d'acqua.\nNel rifugio del quartiere \u201cLeonardo da Vinci\u201d si possono osservare alcuni tratti dell'impianto elettrico originale e i resti di due cartelli che imponevano il divieto di fumare. A met\u00e0 galleria si pu\u00f2 ammirare una stalattite filiforme, unico esempio di concrezione rilevata in queste strutture.\nIl rifugio antiaereo del quartiere Garbagni fu riaperto al pubblico in occasione del 50\u00ba anniversario del bombardamento nel 1994.\nAltro.\nPresso il casello d'ingresso al tratto autostradale Milano-Venezia, \u00e8 stato posto un particolare monumento a memoria dell'omicidio di due agenti di polizia, Luigi D'Andrea e Renato Barborini, da parte del bandito Renato Vallanzasca. Il monumento ha la forma di un grosso tubo, che richiama la principale produzione industriale di Dalmine, con alcuni fori di arma da fuoco a rappresentare il fatto delittuoso che commemora.\nSociet\u00e0.\nIstituzioni e associazioni.\nArchivio.\nL'Archivio della fondazione Dalmine (estremi cronologici: (1906 - 2006)), conservato a Bergamo, \u00e8 costituito da cinque sezioni: Documenti (estremi cronologici: (1906 - 2005)), Fotografie (estremi cronologici:([sec. XX] - 2006)), Disegni architettonici (estremi cronologici: ([inizio sec. XX] - [fine sec. XX])), Audiovisivi (estremi cronologici:([secondo quarto sec. XX] - 2000)), e Biblioteca storica aziendale (estremi cronologici: ([sec. XX] - [ultimo quarto sec. XX])), un patrimonio documentale prodotto o ricevuto dall'azienda e dalle sue controllate e collegate a partire dal 1906, anno di costituzione.\nCultura.\nRicerca.\nA Dalmine ha anche sede il polo per l'innovazione tecnologica della provincia di Bergamo, nel quale sono attive numerose aziende dell'Information Technology.\nUniversit\u00e0.\nA Dalmine ha sede la Scuola di Ingegneria dell'Universit\u00e0 degli Studi di Bergamo con i dipartimenti di Ingegneria Gestionale, dell'Informazione e della Produzione, e quello di Ingegneria e Scienze Applicate, con corsi di studio attivi in Ingegneria Meccanica, Edile, Informatica, Gestionale e delle Tecnologie per la salute.\nOltre ai dipartimenti, a Dalmine \u00e8 presente la sede del CUS Bergamo (Centro sportivo universitario) e alcune residenze universitarie.\nMusei.\nA Brembo di Dalmine \u00e8 operante l'interessante Museo Permanente del Presepio inaugurato nel 1974 e dedicato all'arte presepiale italiana ed estera.\nGeografia antropica.\nUrbanistica.\nLa citt\u00e0 dell'azienda e del fascismo.\nUn primo sguardo al centro comunale consente di apprezzare le \"nuove\" costruzioni e di cogliere nell'aspetto urbanistico della citt\u00e0 le gerarchie del potere presenti negli anni trenta del Novecento.\nDue le strade realizzate in quel periodo che immettevano a Dalmine: l'asse principale, il \"cardo maximus\" nord-sud (viale Benedetti, oggi Betelli), incrociava quello secondario est-ovest (viale Locatelli / Marconi), il \"decumanus\", dando origine alla \"Piazza Impero\" (oggi \"Piazza Libert\u00e0\"), l'antico Forum, con al centro il monumento al tubo alto 63 metri, comunemente chiamato \"antenna\".\nSu un lato della piazza era posto il \"Municipio\" a cui si contrapponeva la \"Casa del Fascio\" con la \"Torre littoria\". \"\u201cNel 1938 le torri littorie non erano pi\u00f9 le torri campanarie del Comune. Non stava pi\u00f9 l\u00ec il simbolo comunitario del potere e dello Stato. Quella era l'ideologia urbanistica del '32, che si rifaceva all'Italia dei comuni\u201d.\"\nNel '38 invece l'ideologia urbanistica s'\u00e8 radicalizzata: \"il fascismo \u00e8 lo Stato, il potere vero \u00e8 l\u00e0\". Per cui la torre littoria, simbolo del potere politico, fu posta a completare la casa del fascio. Ma per Dalmine la Piazza Impero non era il vero centro del potere, perch\u00e9 mentre a nord si apriva verso l'aperta campagna, a sud il cardo era sbarrato dal \"Palazzo della direzione\" dello stabilimento. Tra questi due estremi erano poste le abitazioni, i negozi, la chiesa e la scuola. L'effetto che l'architetto Giovanni Greppi aveva ottenuto era quello di \"\u201cmonumentalizzare una via chiudendone la prospettiva sulla facciata di un edificio rappresentativo\u201d\", quello della vera sede del potere: la sede della direzione dello stabilimento. La chiesa di S. Giuseppe era significativamente orientata verso l'azienda, invece che sul tradizionale asse est-ovest, ed era priva del campanile.\nDavanti allo stabilimento, a ricordo della venuta di Mussolini a Dalmine, si apriva la \"Piazza 20 marzo 1919\", ancora oggi esistente ma chiamata \"Piazza Caduti del 6 luglio 1944\" (bombardamento di Dalmine), circondata dagli italici pini marittimi. La fontana era sovrastata da un grande pannello in marmo (abbattuto nel 1945) con riprodotto il discorso del Duce che enunciava l'accordo tra capitale e lavoro, alla base della politica corporativa fascista. Dalmine era cos\u00ec diventata il grande palcoscenico delle manifestazioni fasciste.\nSpazzando via il vecchio centro e la villa Camozzi \"(1840 circa), che ad inizio Novecento ospitava un museo di cimeli del risorgimento appartenuti a Gabriele Camozzi\", l'azienda aveva risparmiato due strutture medievali: la torre Suardi e la chiesetta di S. Giorgio. Quasi a significare che questo territorio, grazie al suo contributo, era passato direttamente dal Medioevo all'et\u00e0 moderna.\nBosco urbano multifunzionale.\nDalmine \u00e8 stato uno dei primi comuni in Lombardia ad utilizzare il bando della Regione Lombardia \"10.000 ettari di nuovi boschi e sistemi verdi multifunzionali\" creando in una zona a vocazione agricola un bosco tipicamente planiziario con l'impianto di specie autoctone. Questa superficie verde \u00e8 diventata un \"Bosco urbano\", intitolato a Elena Tironi, a disposizione della cittadinanza.\nQuartieri.\nDalmine si divide in sette quartieri che ne costituiscono il comune:\nInfrastrutture e trasporti.\nFerrovie.\nLa stazione ferroviaria di Verdello-Dalmine, posta lungo la ferrovia Milano-Bergamo \u00e8 servita da treni regionali svolti da Trenord nell'ambito del contratto di servizio stipulato con la Regione Lombardia.\nFra il 1890 e il 1953 la localit\u00e0 era servita dalla tranvia Monza-Trezzo-Bergamo, che proprio a Dalmine aveva una diramazione, attiva fino al 1947 lungo via Locatelli, a servizio delle maestranze operaie del vicino stabilimento siderurgico.\nSport.\nLa 16\u00aa tappa del Giro d'Italia 1997 concluse a Dalmine."}
{"id": "33338", "revid": "16066", "url": "https://it.wikipedia.org/wiki?curid=33338", "title": "Ostra Vetere", "text": "Ostra Vetere \u00e8 un comune italiano di abitanti della provincia di Ancona nelle Marche.\nGeografia fisica.\nOstra Vetere sorge in territorio collinare marchigiano. Arroccata su piccoli altopiani, non presenta zone pianeggianti. Dalla parte alta di Ostra Vetere \u00e8 possibile vedere uno scorcio di mare in direzione di Senigallia.\nStoria.\nOstra Vetere ha assunto l'attuale denominazione il 19 marzo 1882 con regio decreto. In precedenza si chiamava Montenovo; la prima attestazione di questo toponimo risale al XII secolo.\nIn localit\u00e0 \"Le Muracce\" di Pongelli, si trovano le rovine dell'antica citt\u00e0 romana di Ostra.\nIl sito archeologico \u00e8 oggetto di indagine archeologica.\nSport.\nNel 1949 venne fondata la Societ\u00e0 Sportiva Olimpia, la quale squadra di calcio disputa attualmente il campionato di Seconda Categoria. Ci sono inoltre la Polisportiva Avis, che gestisce il settore pallavolo (con squadre formate da giovani del vivaio) e quello della mountain bike e la Polisportiva Montenovo, nata nel 2012, presente in ambito sportivo con una squadra di calcio che militava in 3\u00aa categoria ed 1 di calcio a 5 femminile, oltre a corsi di tennis. Negli ultimi anni si svolge in estate la settimana dello sport, nella quale si svolgono la Monte9se (gara podistica che dal 2013 porta ad Ostra Vetere centinaia di runner anche da fuori regione), la Montenovese MTB (una cicloturistica in mountain bike per le campagne del paese) , oltrech\u00e9 tornei di bocce, ping pong, beach volley, calcio tennis."}
{"id": "33340", "revid": "1782831", "url": "https://it.wikipedia.org/wiki?curid=33340", "title": "Dossena", "text": "Dossena (\"Doss\u00e9na\" in dialetto bergamasco, \"Dorsum\", \"dosso\" in latino) \u00e8 un comune italiano di abitanti della provincia di Bergamo in Lombardia.\nSituato a cavallo tra la val Serina e la val Brembana, dista circa 35 chilometri verso nord dal capoluogo orobico.\nDal 2015 il Comune di Dossena fa parte del \"vie di migranti, artisti, dei Tasso e di Arlecchino\", nato da una convenzione firmata con i Comuni di Camerata Cornello e San Giovanni Bianco per valorizzare i beni artistici, architettonici, storici, ambientali del territorio e promuoverne gli eventi culturali.\nDall'aprile 2017 il comune di Dossena rende visitabile le miniere di Paglio-Pignolino, importante pilastro economico del paese nel 900 per l'estrazione di fluorite.\nStoria.\nAntichit\u00e0.\nI primi insediamenti presenti sul territorio paiono risalire addirittura all'et\u00e0 del bronzo, quando furono scoperte miniere di ferro, di calamina e di galena, presenti nella zona del monte Vaccareggio. Queste hanno fatto s\u00ec che Dossena fosse il primo insediamento stabile della valle Brembana.\nIl loro sfruttamento dur\u00f2 anche in periodi successivi, tanto da rendere il luogo un importante centro nell'epoca etrusca prima, e romana poi.\nA tal riguardo sono stati rinvenuti dei cunicoli di estrazione comprensivi di attrezzi ed utensili risalenti a tale epoca, nonch\u00e9 citazioni di Plinio il Vecchio in alcuni suoi racconti.\nQuesta condizione permise la costruzione di mulattiere di collegamento con la val Seriana e la val Brembana, che favorirono un ulteriore sviluppo dei commerci.\nIn tale periodo a Dossena era presente un vicus, ovvero un agglomerato urbano, ritenuto il centro principale dell'intero pagus della valle Brembana.\nAnche il toponimo \u00e8 di origine latina: \"Dorsum\" sta ad indicare il dosso su cui si \u00e8 sviluppato il nucleo abitativo.\nMedioevo.\nTuttavia i primi documenti scritti che menzionano Dossena risalgono all'anno 920, quando in un atto viene citato un monaco del paese.\nCon il passare del tempo, e la conseguente perdita di prestigio dell'impero romano, anche le miniere cominciarono a subire un lento ma inesorabile declino.\nComunque anche in epoca medievale il paese visse un periodo di relativo splendore, grazie ai commerci garantiti dalla presenza della via Mercatorum, sulla quale transitavano grandi quantit\u00e0 di merci e di trafficanti. Questa antica via \u00e8 tuttora percorribile, ed alcuni tratti sono inglobati all'interno della moderna viabilit\u00e0.\nSi narra inoltre che in questo tranquillo paese soggiorn\u00f2 Leonardo da Vinci, il quale si dilett\u00f2 in studi per migliorare le capacit\u00e0 delle miniere e rendere possibile un loro recupero.\nUn altro segno dell'importanza di Dossena \u00e8 dato dal fatto che la pieve era posta a capo di ben 23 chiese site nei borghi limitrofi. Ancor oggi \u00e8 presente un edificio, situato a fianco della parrocchiale, dove era posta la residenza arcipresbiteriale plebana.\nDurante il XV secolo l'intera provincia di Bergamo pass\u00f2 sotto la dominazione veneziana. Il podest\u00e0 veneto Alvise Priuli decise, al fine di favorire i commerci con i Grigioni, di costruire un nuovo collegamento viario che passasse dalla bassa valle Brembana. Questa nuova strada carrozzabile, denominata via Priula, fece cadere in disuso la via Mercatorum, isolando di fatto il paese di Dossena.\nCominci\u00f2 quindi una nuova epoca per gli abitanti, che dovettero procurarsi la propria sussistenza con attivit\u00e0 come l'allevamento e l'agricoltura, oppure emigrando, specialmente verso Venezia. Seguirono anni difficili, anche a causa di epidemie e carestie, che misero a dura prova l'intera popolazione.\nA tal proposito si narra un fatto, ricordato anche da un'epigrafe posta all'esterno della residenza arcipresbiteriale plebana, in cui agli abitanti venne offerta, durante una grave carestia, un'ingente quantit\u00e0 di frumento in cambio dei quadri custoditi nella chiesa parrocchiale del paese. Il rifiuto di questi \u00e8 ricordato anche da una poesia raccolta dallo storico Bortolo Belotti.\nEt\u00e0 moderna.\nIn tempi recenti il borgo, dopo un continuo spopolamento dovuto all'emigrazione, sta vivendo una nuova fase di crescita, dovuta anche al forte aumento del turismo. Dossena \u00e8 famosa per le sue miniere di Fluorite.\nMonumenti e luoghi d'interesse.\nArchitetture religiose.\nChiesa parrocchiale di San Giovanni Battista.\nL'edificio pi\u00f9 importante \u00e8 la sopraccitata chiesa parrocchiale, dedicata a San Giovanni Battista.\nEdificata nel corso del XV secolo, custodisce un numero impressionante di quadri, arredi e paramenti provenienti da Venezia, donati dagli emigranti del paese recatisi nel capoluogo veneto, dove svolgevano attivit\u00e0 molto redditizie. Tra i quadri di maggior valore troviamo quelli di Paolo Veronese, raffiguranti immagini del santo patrono.\nAltro.\nMurales.\nTra il 1981 e il 1984 vari artisti hanno concorso alla decorazione murale del paese con molte scene di soggetto sacro o profano.\nAree naturali.\nMiniere di fluorite.\nIl 6 dicembre 2014, grazie all'Associazione Miniere di Dossena \u00e8 stato recuperato e reso visitabile, solo con visite guidate, un tratto delle miniere di Paglio-Pignolino dove un tempo si estraeva fluorite: un minerale molto usato nella siderurgia, nell'industria vetraria e nell'ingegneria aereo-spaziale. La presenza delle ampie camere di coltivazione e spazi incantevoli le rendono un esempio di reperto industriale di inizio secolo unico nel suo genere.\nVia mercatorum.\nLa \"via Mercatorum\", che risulta essere una delle principali attrattive presenti sul territorio.\nSociet\u00e0.\nTradizioni e folclore.\nLa Mascherada de Dossena.\nLa \"Mascherada de Doss\u00e9na\" \u00e8 una festa che si svolge a carnevale e celebra il termine dell'inverno, stagione fredda e poco favorevole alle pratiche contadine, ed il conseguente arrivo della primavera. Si svolge con musica maschere caratteristiche e costumi tipici, tra cui uomini che portano lampade da minatori che illuminano la strada.\nEconomia.\nTurismo.\nIl paese \u00e8 meta di villeggiatura grazie ad un'invidiabile posizione che garantisce tranquillit\u00e0 e aria pulita oltre a molteplici itinerari naturalistici adatti ad ogni utenza.\nMiniere.\nDa aprile 2017, le Miniere di Dossena sono luogo di interesse che raccolgono turisti da tutta la Valle Brembana per la visita del sottosuolo dove, dal 1929 fino al 26 giugno 1981, avveniva una grande estrazione di fluorite: un minerale molto usato nella siderurgia, nell'industria vetraria e nell'ingegneria aereo-spaziale. L'Associazione Miniere di Dossena rende disponibili visite guidate nel sottosuolo, un'esperienza unica nel suo genere, sia per la bellezza del panorama naturalistico scavato all'interno della montagna che per l'atmosfera magica che racchiude; rendono questa meta ideale per una gita.\nFilm.\nTra aprile ed ottobre 2019, su tutto il territorio dossenese, \u00e8 stato girato il film The Carpenter diretto dal regista veronese Steven Renso;"}
{"id": "33341", "revid": "1762097", "url": "https://it.wikipedia.org/wiki?curid=33341", "title": "Polverigi", "text": "Polverigi \u00e8 un comune italiano di abitanti della provincia di Ancona nelle Marche.\nGeografia fisica.\nSituato nell'immediato entroterra anconetano fra dolci colline digradanti in un'ampia vallata, occupa una zona dedita da sempre all'agricoltura.\nStoria.\nNei tempi antichi il paese era chiamato \"Pulverisium\", a causa del terreno sabbioso e polveroso; era poco abitato, pieno di sterpaglie e fitte boscaglie meta designata di eremiti.\nVerso l'anno 835 esisteva la parrocchia di San Damiano dei monaci Avellaniti. Dopo l'anno mille i monaci si trasferirono nell'attuale Polverigi dove fondarono la chiesa di Sant'Antonino, e nello stesso tempo iniziava la costruzione del \"Castello\", suffragato ci\u00f2 dal ritrovamento d'una moneta del doge Falerio, ed un mattone recante incisa la data del 1141. L'edificazione termin\u00f2 dopo il XII secolo, e proprio qui nel 1202 venne stipulato l'accordo di non belligeranza tra le citt\u00e0 di Ancona, Osimo e Fermo. L'arco d'entrata con forma a volta, una volta munito di saracinesca e ponte levatoio, \u00e8 tutto ci\u00f2 che resta dell'antico castello, che ha visto le proprie mura, torri e merlature trasformate in case abitative.\nNel 1323 a causa delle frequenti guerriglie tra guelfi e ghibellini venne fatta strage della popolazione ed il paese fu spogliato dei propri beni ad opera di un avventuriero chiamato \"Lo Schiavo\". Per questi fatti successivamente prefer\u00ec mettersi sotto la protezione di Ancona, con la quale ebbe sempre ottimi rapporti e fu a causa di questi che nel 1517 fu saccheggiata da Ludovico di Fermo durante la guerra del ducato di Urbino. In questo periodo Polverigi divenne uno dei circa venti castelli di Ancona.\nDurante la seconda guerra mondiale, nel periodo dell'occupazione tedesca e della Repubblica Sociale Italiana, a Polverigi (e per qualche tempo nella vicina Offagna) la famiglia contadina dei Pigliapoco nascose e protesse dalla deportazione i quattro componenti della famiglia di ebrei milanesi dei Morpurgo, che essi conoscevano bene per essere i loro mezzadri. Per questo loro impegno di solidariet\u00e0, il 27 giugno 1995, l'Istituto Yad Vashem di Gerusalemme ha conferito ai coniugi Attilio e Lidia Pigliapoco l'alta onorificenza dei giusti tra le nazioni.\nMonumenti e luoghi d'interesse.\nCostruita nel XIV secolo la chiesa del Sacramento (Santa Maria Maddalena) conserva ancora quegli elementi gotico-romanici con cui \u00e8 stata costruita. Tra il XVII e XVIII secolo l'interno fu trasformato in stile barocco, anche se il pavimento ed il soffitto sono rimasti originali. All'interno molti affreschi, (ora in via di restauro), di diverse epoche fanno mostra di s\u00e9: Madonna con Bambino e un Sant'Agostino, dipinti attorno al Quattrocento con stili di scuola marchigiana, e un San Bernardo baroccheggiante. Fra poco saranno portati a termine i lavori di restauro e la chiesa sar\u00e0 anche adibita alla custodia di opere d'arte che provengono da altre chiese. Un tempo questa era una cosa sola col parco comunale e Villa Nappi, antica residenza oggi sede di Inteatro; mandati via gli Agostiniani nel periodo di governo di Napoleone nel 1815 il tutto fu acquistato dai conti Nappi e successivamente nel 1972 fu venduto al comune.\nOpera di Gabuzzi fu la chiesa parrocchiale di Sant'Antonio che custodisce un insigne dipinto di Ercole Ramazzani del 1583 intitolata (la deposizione della Croce).\nNella sede municipale in una parete \u00e8 raffigurato un affresco (la Crocefissione) di scuola marchigiana del '400, recentemente attribuito a Giovanni Antonio Bellinzoni da Pesaro.\n\"Il Roccolo\" (che prende il nome dalla forma rotondeggiante) delimita il centro storico che un tempo fu quello che circondava con le mura il castello.\nEconomia.\nL'attivit\u00e0 agricola produce cereali, frutta, ortaggi e viti, anche se negli ultimi periodi sono nate diverse aziende dedite al terziario ed all'artigianato dove trova lavoro la popolazione locale.\nSport.\nCalcio.\nA Polverigi la squadra \u00e8 unita a quella di Agugliano e formano l'Agugliano Polverigi calcio che disputa la Seconda Categoria."}
{"id": "33342", "revid": "598631", "url": "https://it.wikipedia.org/wiki?curid=33342", "title": "Ripe (Trecastelli)", "text": "Ripe \u00e8 stato un comune italiano di abitanti della provincia di Ancona nelle Marche.\nStoria.\nA seguito di un referendum indetto il 19 e 20 maggio 2013 e la successiva approvazione del consiglio della regione Marche del 17 luglio 2013, il comune di Ripe \u00e8 confluito, in data 1\u00ba gennaio 2014, nel nuovo comune di Trecastelli, del quale \u00e8 adesso un municipio insieme agli ex comuni di Monterado e Castel Colonna.\nSimboli.\nLo stemma di Ripe si blasonava:\nSport.\nCalcio a 11.\nLa squadra di calcio \u00e8 il Victoria Brugnetto dai colori sociali bianco e azzurro che milita in Seconda Categoria."}
{"id": "33343", "revid": "125404902", "url": "https://it.wikipedia.org/wiki?curid=33343", "title": "Rosora", "text": "Rosora \u00e8 un comune italiano di abitanti della provincia di Ancona nelle Marche.\nGeografia fisica.\nIl nucleo storico \u00e8 fondato sopra un ripido colle di sabbie plioceniche (arenaria) da cui si pu\u00f2 ammirare un vasto panorama, dalla catena dei Monti Sibillini a quella del Monte Catria fino al Mare Adriatico.\nSorta forse durante l'invasione dei Longobardi (VI secolo) del \"castrum\" originario \u00e8 identificabile il perimetro, attraversato da una fitta rete sotterranea di cunicoli e gallerie scavate nel tufo, in gran parte ancora inesplorate.\nDel castello medievale si conservano il torrione (XV secolo) con interessanti locali sotterranei, un sottopassaggio delle mura, una porta d'ingresso con cardini e una parte della cinta muraria. Rosora \u00e8 uno dei castelli di Jesi noti per la produzione del Verdicchio. Dall'alto del castello si possono ammirare intorno diffusi vigneti, in gran parte gestiti da aziende a conduzione familiare.\nData la vicinanza all'appennino e l'esposizione orientale il clima \u00e8 temperato-freddo, con inverni caratterizzati da frequenti nevicate (di media intensit\u00e0, sui 20\u201340\u00a0cm.). Le estati sono calde ma con piogge che spesso rinfrescano l'aria. La nevicata pi\u00f9 intensa risale all'inverno 2004-2005 quando il manto bianco raggiunse il metro e ottanta.Nel 2013 il Comune di Rosora si \u00e8 insignito UFFICIALMENTE, per la sua posizione panoramica sul territorio della omonima valle , del titolo BALCONE DELLA VALLESINA.\nStoria.\nSono state trovate tracce di presenze primitive (manufatti rudimentali), romane e longobarde (dall'antico \"cassero\" venne eretto il \"castrum\" medioevale).\nRosora \u00e8 un toponimo che deriva da \"rus area\" dovuto alla presenza di tufi rossicci, o da \"rasa area\" disboscamento fatto da monaci benedettini o dal nome della Regina Rosaria (come narra la leggenda). Sembra comunque accertato che il toponimo originale sia \"castrum rosarii\", il castello del rosario. Dal \"castrum\" medioevale, di cui oggi \u00e8 possibile vedere alcuni resti, il comune di Rosora segu\u00ec e sub\u00ec le sorti di Jesi la cui fedelt\u00e0 venne riconosciuta con il dono dello stemma (leone coronato). Passata allo Stato Pontificio fino al 1860, la storia di Rosora confluisce poi in quella del Regno d'Italia. Nei primi anni del XX secolo,durante il regime Fascista, assieme a Mergo, forma il comune di Rosora Mergo istituito con Regio Decreto 31 maggio 1928 n. 1515 e soppresso con Decreto Legislativo Luogotenenziale N. 61 del 01/02/1946.\nCultura.\nPer onorare la tradizione vinicola ogni anno Rosora ospitava, nel mese di ottobre, un convegno sui vini, in particolare sul vino Verdicchio dei Castelli di Jesi e la Festa della sapa. Dal 2011 il convegno sul Verdicchio \u00e8 stato cancellato dal calendario delle manifestazioni rosorane.\nLa \"Festa della Sapa\" \u00e8 la regina degli eventi rosorani organizzata, tra gli altri, dall'associazione turistica Pro Loco.\nIn un succedersi di spettacoli e conviviali gastronomiche si svolge la rievocazione storica, in costumi del 1500, delle nozze della figlia del Moro, \"Clementia\".\nGeografia antropica.\nFrazioni.\nIl comune di Rosora ha una sola frazione, posta ai piedi della collina dove si erge il comune, che si chiama Angeli e si sviluppa lungo la strada provinciale 76, \"SP 76\". Questa frazione confina con un'altra frazione omonima appartenente al comune di Mergo e quindi per distinguerle si usa chiamare l'una \"Angeli di Rosora\" e l'altra \"Angeli di Mergo\".\nNonostante molti pensino sia una frazione, Tassanare \u00e8 solamente una localit\u00e0 del comune di Rosora.\nSport.\nCalcio.\nLa squadra di calcio locale il Rosora Angeli gioca le partite in casa in Terza Categoria e gioca nel campo da calcio della frazione Angeli."}
{"id": "33344", "revid": "322321", "url": "https://it.wikipedia.org/wiki?curid=33344", "title": "Endine Gaiano", "text": "Endine Gaiano (\"\u00c8nden Gai\u00e0\" in dialetto bergamasco) \u00e8 un comune sparso italiano di abitanti della provincia di Bergamo in Lombardia.\nSituato in Val Cavallina, sulla destra orografica degli omonimi laghi, dista circa 32 chilometri a nord-est dal capoluogo orobico.\nGeografia fisica.\nTerritorio.\nEndine Gaiano \u00e8 il comune posto pi\u00f9 a monte della Val Cavallina.\nStoria.\nRecenti studi collocherebbero le origini del paese in epoca romana, come si pu\u00f2 dedurre da alcune piccole tracce lasciate dai Romani stessi e dal toponimo Palate = Palat (Palatium) di una localit\u00e0 posta tra Fan\u00f6f e la Roa e dallo stesso aggettivo Gaiano (da cui Piangaiano). Tuttavia alcune ipotesi vorrebbero far risalire la nascita dei primi agglomerati urbani addirittura all'et\u00e0 etrusca, anche se al riguardo mancano riscontri concreti.\nIl territorio comunale in epoche successive fu interessato dal passaggio dei Longobardi prima e dei Franchi poi, epoca a cui risale il primo documento scritto che attesta l'esistenza del paese: redatto nell'anno 1032, menziona l'esistenza di un castello. Quest'ultimo era uno dei tanti edifici costruiti per difendere il territorio dalle numerose incursioni perpetrate dalle fazioni dei guelfi e dei ghibellini, interessati ad acquisirne il predominio.\nI borghi di Endine e di Gaiano erano infatti posti in una posizione strategica, tra il termine della valle Cavallina e l'imbocco della Valle Camonica, rendendoli appetibili a chiunque volesse acquisire il predominio sulla vallata.\nA questa situazione pose fine l'arrivo della Repubblica di Venezia che, a partire dall'inizio del XV secolo, permise alla popolazione di vivere un'esistenza pi\u00f9 tranquilla grazie ad una lungimirante politica in ambito sociale ed economico.\nDa quel momento non si verificarono episodi di rilievo nel piccolo paese, immerso nella propria quotidianit\u00e0. Seguirono poi le dominazioni francese e austriaca senza interessare direttamente il borgo.\nDa notare che il comune di Figadelli (dal 1925 denominato San Felice al Lago, e dal 1928 unito a Endine Gaiano), gi\u00e0 inserito nel cantone di Endine nell'aprile 1797 (legge 17 aprile 1797), fu unito a Monasterolo nel marzo 1798 (legge 11 ventoso anno VI a).\nMonumenti e luoghi d'interesse.\nIl luogo di maggior richiamo \u00e8 senza dubbio il lago che prende il nome dal paese stesso: meta turistica, pu\u00f2 offrire al visitatore la pratica di attivit\u00e0 sportive quali pesca, escursioni in barca, windsurf e trekking, ma anche semplici passeggiate. Numerose sono le possibilit\u00e0 di svago, tra cui spiagge ed i rinomati ristoranti disseminati lungo il litorale lacustre. Poco distante \u00e8 presente anche il Lago di Gaiano o pozza di Piangaiano (in lingua locale \"poha de Piangai\u00e0\"), dalle dimensioni molto pi\u00f9 contenute.\nNumerosi sono gli edifici che caratterizzano il territorio comunale, alcuni dei quali riportano la mente all'epoca medievale, in cui il paese si dot\u00f2 di elementi di difesa: \u00e8 il caso del castello, del quale restano alcuni resti inglobati in costruzioni dei secoli successivi e della torre che venne inglobata nella torre campanaria della chiesa parrocchiale di Endine.\nArchitetture religiose.\nQuesta, molto caratteristica, dedicata a San Giorgio, \u00e8 menzionata in documenti del 1260, anche se presenta rifacimenti sostanziali avvenuti nei secoli seguenti. Al proprio interno custodisce opere di valore: tra tutte spiccano l'altare maggiore eseguito dalla famiglia Fantoni, e i dipinti di Domenico Carpinoni (\"La Madonna Assunta, San Rocco, San Remigio e San Sebastiano\") e di Gian Paolo Cavagna.\nSu un altare laterale a destra \u00e8 collocata la statua lignea raffigurante san Remigio, vescovo di Reims, nell'atto di battezzare Clodoveo, re dei Franchi.\nSempre in ambito religioso, spicca la chiesa di San Remigio.\nEdificata nei pressi del lago nel XV secolo, venne ricostruita e ingrandita due secoli pi\u00f9 tardi a ringraziamento dopo l'ondata di peste del 1630, e anch'essa conserva dipinti del Carpinoni, tra cui spicca una \"Madonna con Bambino in trono ed i Santi Remigio e Alessandro\".\nNella met\u00e0 dell'Ottocento venne dotata di un porticato neoclassico che ha alterato la sobria eleganza della facciata seicentesca. Nel 2010 la parrocchia di San Giorgio, alla quale appartiene la suddetta chiesa, commissiona un progetto di ristrutturazione interna ed esterna. I lavori dovrebbero iniziare nella primavera del 2011, dopo aver acquisito le ultime autorizzazioni da parte delle competenti Autorit\u00e0 preposte.\nDegne di nota sono anche la chiesa parrocchiale della frazione \"San Felice al Lago\" che, dedicata a san Michele, secondo la tradizione conserva le reliquie del santo protettore, nonch\u00e9 alcuni arredi di buona fattura, la vecchia parrocchiale dedicata alla Trinit\u00e0 che domina la localit\u00e0 Rova alta e la chiesa parrocchiale di Valmaggiore in stile neo-romanico, intitolata a San Giovanni.\nGeografia antropica.\nFrazioni.\nEcco l'elenco completo delle frazioni:\nInfrastrutture e trasporti.\nFra il 1908 e il 1931 la localit\u00e0 ospit\u00f2 una fermata lungo la tranvia della val Cavallina.\nNel territorio comunale passa la Strada statale 42 del Tonale e della Mendola."}
{"id": "33345", "revid": "123135090", "url": "https://it.wikipedia.org/wiki?curid=33345", "title": "San Marcello (Italia)", "text": "San Marcello \u00e8 un comune italiano di abitanti della provincia di Ancona nelle Marche.\nGeografia fisica.\nAl centro del territorio comunale, su un colle a 231 metri sul livello del mare si erge il castello, di cui si possono tuttora ammirare la cinta muraria, con i suoi torrioni cilindrici e quadrangolari. L'altitudine media del territorio \u00e8 tra i 180 e i 200 metri, e confina con Jesi (S), Monsano (E), Belvedere Ostrense (O) e Morro d'Alba (N).\nStoria.\nFondato nel 1234 da una colonia di jesini, quando 129 famiglie si trasferirono nel \"Monte di San Marcello\" per costituirvi un insediamento, sotto la protezione del Comune di Jesi. Nel territorio di San Marcello ad oggi non sono state portate alla luce resti di \"ville romane\" n\u00e9 di altre civilt\u00e0, anche se tutto lascia pensare che quelle fertili terre fossero gi\u00e0 abitate.\nMonumenti e luoghi d'interesse.\nDi interesse, oltre alle mura castellane, sono il Palazzo Marcelli (rinascimentale), la chiesa Parrocchiale, la chiesa di Santa Maria del Rosario e il Teatro Paolo Ferrari.\nMusei.\nAll'interno delle mura o comunque nel centro del paese si possono visitare il museo del telefono, il museo Tapia Radic, e il museo dell'olio.\nSociet\u00e0.\nFeste e sagre.\nIl 16 gennaio si festeggia il Santo Patrono, San Marcello.\nTradizionale \u00e8 la Sagra della salsiccia, che da danti anni e con poche eccezioni si festeggia a \"pasquetta\", il luned\u00ec di Pasqua. Durante questa festa negli stand gastronomici si preparano panini e cresce con salsiccia e altri prodotti del territorio e si tengono concerti di musica popolare.\nPer tanti anni si organizzato il Palio di San Marcello, durante il quale le cinque contrade - identificate dai colori verde, rosso, blu, bianco e giallo - si sono affrontate contendendosi appunto il Palio.\nLa prima domenica di agosto la giornata del Sammarcellese lontano \u00e8 dedicata a tutti coloro che devono lasciare il paese in cerca di lavoro, e in questa occasione ritornano per partecipare al pranzo in cui si \u00e8 arrivati a mettere a tavola fino a 250 persone.\nEconomia.\nIl territorio collinare, di notevole interesse paesaggistico, \u00e8 particolarmente vocato alla coltivazione della vite e dell'ulivo. Fra i vini prodotti l'Esino, il Rosso Piceno, il Verdicchio dei Castelli di Jesi classico e il Lacrima di Morro d'Alba sono DOC e il Verdicchio dei Castelli di Jesi riserva \u00e8 DOCG.\nAmministrazione.\nAltre informazioni amministrative.\nProtagonista, insieme ai comuni di Belvedere Ostrense e Morro d'Alba, del progetto Unione dei Comuni.\nLe contrade principali di San Marcello sono: a nord-est del paese la Serra, a est Montelatiero, a ovest e sud-ovest Melano ed Antico, infine ad ovest vi \u00e8 Acquasanta, l'unica frazione del Comune.\nSport.\nCalcio a 11.\nLa squadra del paese era il San Marcello Calcio, fondata nel 1994, e che tra il 2010 e il 2013 \u00e8 arrivata a disputare il campionato di Promozione per 3 stagioni.\nIl club si \u00e8 fuso con i vicini e rivali Belvederese e Union Morro d'Alba per formare il Terre del Lacrima che nella stagione 2021/2022 disputa il campionato di Seconda Categoria.\nMotocross.\nIl 25 aprile 2019 ha ufficialmente riaperto il crossodromo Alvaro Peverieri, sito nella frazione Acquasanta."}
{"id": "33346", "revid": "123135096", "url": "https://it.wikipedia.org/wiki?curid=33346", "title": "San Paolo di Jesi", "text": "San Paolo di Jesi \u00e8 un comune italiano di 915 abitanti della provincia di Ancona nelle Marche.\nSport.\nLa squadra di calcio della Sampaolese disputa il campionato di Prima Categoria."}
{"id": "33347", "revid": "322321", "url": "https://it.wikipedia.org/wiki?curid=33347", "title": "Entratico", "text": "Entratico (\"Entr\u00e0dech\" in dialetto bergamasco) \u00e8 un comune italiano di abitanti della provincia di Bergamo in Lombardia.\nIl paese si trova sulla sinistra orografica del fiume Cherio, in Val Cavallina, a circa 20\u00a0chilometri a est dal capoluogo orobico.\nOrigini del nome.\nSecondo recenti studi, sembra che il paese abbia un'origine celtica, come testimonia il nome originale che, in tale lingua significava \"villaggio dell'antro\".\nNumerosi sono stati i cambiamenti del nome: da \"Lantradico\" (X secolo) a \"Lintratico\" (XIII secolo), passando ad \"Intratico\" nel XVI secolo, per diventare definitivamente \"Entratico\" nel XVIII secolo.\nStoria.\nIl primo documento in cui viene menzionato il nome del paese risale all'anno 830, quando un atto conferma la vendita di una casa a San Carpoforo di Trescore in quel di \"Lintradico\".\nNel medioevo il paese, come gran parte dei paesi della val Cavallina, risent\u00ec degli scontri fratricidi tra guelfi e ghibellini. In particolare nel 1393 gli scontri raggiunsero livelli tanto cruenti che vi furono numerose uccisioni e ferimenti.\nSoltanto con l'arrivo della Repubblica di Venezia la situazione si normalizz\u00f2, tanto che non si verificarono pi\u00f9 episodi di rilievo nel borgo, che segu\u00ec le sorti politiche del resto della provincia di Bergamo.\nIn tempi pi\u00f9 recenti il paese fu unificato con il vicino comune di Luzzana dal 1927 al 1948, quando riacquist\u00f2 definitivamente la sua autonomia.\nIl 3 luglio 2011 fu sede del primo campionato provinciale bergamasco di Bike Polo organizzato da Pedalopolis Bergamo.\nMonumenti e luoghi d'interesse.\nLa principale attrazione del paese \u00e8 rappresentata dalla \"Buca del corno\".\nSi tratta di una grotta, lunga circa 400 metri, in cui si possono ammirare gli effetti che l'erosione dell'acqua ha creato sulle rocce circostanti, creando particolarissimi effetti molto suggestivi.\nAll'interno della grotta sono stati compiuti scavi che hanno permesso il ritrovamento di resti di presenza umana risalenti all'et\u00e0 della pietra. Attorno ad essa si sono create numerose storie e leggende popolari che vedevano protagonisti fantasmi e folletti.\nLa grotta, illuminata ed accuratamente segnalata, \u00e8 visitabile nei giorni festivi.\nNel paese inoltre sono degni di nota sia il \"Bus del castel\", borgo medievale con i resti di un piccolo castello, e la chiesa parrocchiale dedicata a San Martino, edificata su una piccola chiesa preesistente, nel XIX secolo. All'interno l'altare di sinistra \u00e8 stato progettato dall'architetto Giovanni Francesco Lucchini.\nUn'altra opera interessante \u00e8 il santuario dell'Annunciata: edificato per nella seconda met\u00e0 del XVI secolo e recentemente restaurato, presenta notevoli dipinti: una tela di \"San Carlo in meditazione\" eseguita da Francesco Zucco, un affresco con l'Annunciazione (autore ignoto), e numerose opere di Vittorio Manini tra cui \"la nativit\u00e0 della Madonna\", \"San Giovanni e le Marie\", \"lo Sposalizio della Vergine\" e \"Piet\u00e0 con la Maddalena\".\nInfrastrutture e trasporti.\nFra il 1908 e il 1931 la localit\u00e0 ospit\u00f2 una fermata lungo la tranvia della val Cavallina.\nNel territorio comunale passa la Strada statale 42 del Tonale e della Mendola.\nSport.\nCalcio.\nLa principale squadra di calcio della citt\u00e0 \u00e8 ASD Nuova Valcavallina Calcio che milita nel girone F bergamasco di 1\u00aa categoria."}
{"id": "33348", "revid": "465169", "url": "https://it.wikipedia.org/wiki?curid=33348", "title": "Olga di Kiev", "text": "\u00c8 venerata come santa dalla Chiesa cattolica e dalle Chiese ortodosse.\nBiografia.\nI primi anni di reggenza.\nLe fonti che narrano la sua vita sono principalmente da individuarsi nella \"Cronaca degli Anni Passati\", redatta del monaco Nestor, e nell\"'Elogio\" del monaco Iakov, da considerarsi tuttavia, in modo particolare la seconda, di forte impostazione agiografica.\nNacque intorno all'anno 900, figlia di un nobile variago della casata degli Izborsk, in un villaggio presso il fiume Velikaja a pochi chilometri da Pskov.\nSpos\u00f2 il principe Igor', Gran Principe di Kiev. Nel 945 rimase vedova a seguito dell'assassinio del marito, recatosi a riscuotere tributi nei territori controllati dalla trib\u00f9 dei Drevljani. Alla morte del marito, il figlio Svjatoslav aveva solamente tre anni, e ci\u00f2 rese Olga la sovrana di fatto fino a quando Svjatoslav non avesse raggiunto l'et\u00e0 adulta.\nI Drevljani desideravano che Olga sposasse il loro principe Mal, rendendolo sovrano di Kiev, ma Olga era determinata a rimanere al potere e a conservarlo per suo figlio. I Drevljani mandarono venti dei loro uomini migliori a persuadere Olga a sposare il loro principe, ma Olga li fece seppellire vivi. Successivamente, fece informare il principe Mal del fatto che avrebbe accettato la sua proposta di matrimonio, ma richiese che le persone pi\u00f9 sagge tra i Drevljani la accompagnassero nel suo viaggio. I Drevljani mandarono a Olga le migliori persone che governavano le loro terre; al loro arrivo, Olga offr\u00ec un caldo benvenuto e un invito a riposarsi del lungo viaggio facendo un bagno a vapore. Dopo che i saggi entrarono nell'edificio, Olga chiuse le porte a chiave e appicc\u00f2 il fuoco, bruciando vivi gli ospiti. Poich\u00e9 gli uomini pi\u00f9 forti e i pi\u00f9 saggi dei Drevljani erano ormai morti, Olga distrusse tutti gli altri potenti della trib\u00f9 slava: dopo averli invitati al funerale sulla tomba del marito e averli fatti ubriacare, li fece sterminare dai suoi soldati. Dopo essere ritornata a Kiev, mise insieme il suo esercito per distruggere i sopravvissuti; i Drevljiani implorarono piet\u00e0 a chiesero di poter pagare un tributo in miele e pelli. Olga, che ormai voleva concludere l'assedio, si limit\u00f2 a chiedere tre piccioni e tre passeri per ogni casa. Quando i Drevljiani le spedirono il loro tributo, Olga diede ad ogni soldato del suo esercito un piccione o un passero, e vi fece attaccare un pezzo di zolfo avvolto in pezzi di tessuto; al sopraggiungere della notte, fece poi incendiare lo zolfo e rilasciare i volatili. Gli uccelli tornarono ai loro nidi, situati perlopi\u00f9 sui tetti delle case, incendiando l'intera citt\u00e0 drevljane. Nessuna casa rimase in piedi, in quanto fu impossibile estinguere le fiamme con tutti gli edifici che prendevano fuoco contemporaneamente. Mentre la gente fuggiva dalla citt\u00e0, Olga faceva catturare tutti dai suoi soldati, anche gli anziani; alcuni vennero uccisi, altri schiavizzati, altri ancora considerati un tributo. Da questo momento, la popolazione dei Drevljani scompare completamente dalle cronache russe.\nIl racconto della vendetta di Olga contro i Drevljani ricorda molto le saghe nordiche: segno che, anche dopo pi\u00f9 di cent'anni, qualcosa della cultura germanica portata dai Variaghi era sopravvissuto tra gli Slavi orientali.\nLa conversione.\nLa ferocia che contraddistingueva Olga nei suoi primi anni di reggenza scompare dalle cronache a seguito della sua conversione al cristianesimo. Sia la \"Cronaca degli Anni Passati\" sia l\"Elogio\" sono concordi nel descrivere la santit\u00e0 e la misericordia della prima sovrana cristiana della Rus' di Kiev.\nSovrana molto valente, Olga viaggiava molto per amministrare il suo regno e per stringere accordi militari e commerciali. Nel 957, in occasione di un viaggio a Costantinopoli, Olga chiese il battesimo. La principessa fu battezzata dal patriarca Polieucte: suo padrino fu l'imperatore Costantino VII Porfirogenito. Nel battesimo assunse il nome di Elena.\nOlga non era andata a Costantinopoli per convertirsi, ma per stringere alleanza contro i popoli della steppa (soprattutto Bulgari e Khazari). Al suo ritorno a Kiev, fu per\u00f2 molto attiva nel diffondere il cristianesimo di rito bizantino nella Rus': l\"Elogio\" la descrive intenta\nIl tentativo di convertire il proprio popolo al cristianesimo non and\u00f2 a buon fine: Olga rimase l'unica a essersi convertita, mentre tutto il popolo russo, in particolare l'aristocrazia (boiari e \"dru\u017eina\"), rimase pagano. Nel 959 Olga mand\u00f2 un'ambasciata all'imperatore germanico Ottone I, affinch\u00e9 questi inviasse nella Rus' un missionario che evangelizzasse la popolazione. Questa richiesta, da cui scatur\u00ec un forte dissidio tra l'arcivescovo di Amburgo e Brema Adaldago e quello di Magonza Guglielmo sulla scelta del missionario da inviare, venne esaudita nel 961 all'arrivo del monaco Adalberto di Treviri a Kiev. Il missionario rimase nella Rus' solo un anno: nel 962, infatti, fu costretto a tornare nella sua patria per i forti dissidi sorti con la popolazione di Kiev. Neppure Svjatoslav, ormai Gran Principe di Kiev, decise di convertirsi al nuovo credo.\nIl battesimo dell'intera popolazione sarebbe poi avvenuto nel 988, per ordine del gran principe Vladimir. Possiamo dunque dire che Olga era l'unica presenza cristiana tra i Russi a met\u00e0 del X secolo? Probabilmente no. Alcuni tentativi di cristianizzazione del Khaganato di Rus' furono condotti nel IX secolo. Come ha dimostrato lo storico polacco Andrzej Poppe, alcuni schiavi catturati dai bizantini vennero da questi convertiti al cristianesimo, e sicuramente arrivarono a finire in mano a padroni slavi, che essi cercarono di convertire. Le cronache di Haly\u010d e di Smolensk attestano addirittura che anche prima di Vladimir esistevano delle chiese di legno; alcune tracce sono state trovate anche in scavi archeologici nella regione di Minsk: si trattava di chiese con pianta a croce greca.\nLa venerazione.\nLa venerazione per Olga cominci\u00f2 sotto il governo del nipote Vladimir, che nel 996 fece traslare il corpo della nonna nella cosiddetta chiesa delle Decime, da lui fatta erigere in pietra, dedicata alla Madre di Dio. L\"Elogio\" narra che, nonostante fossero passati alcuni anni dalla morte, il corpo di Olga si manifestava integro e incorrotto, circostanza che, all'epoca, era un requisito per la canonizzazione di un defunto.\nLa festa fu fissata all'11 luglio del calendario giuliano, venerazione che fu poi confermata dal sinodo russo del 1574."}
{"id": "33349", "revid": "16066", "url": "https://it.wikipedia.org/wiki?curid=33349", "title": "Santa Maria Nuova", "text": "Santa Maria Nuova \u00e8 un comune italiano di abitanti della provincia di Ancona nelle Marche.\nIl paese.\nSanta Maria Nuova \u00e8 un paese dell'entroterra marchigiano, adagiato sulle colline tipiche di questa zona, con altitudine di 249 m.\nIn data 10 maggio 2008 \u00e8 stato festeggiato il 150\u00ba anniversario dell'indipendenza di Santa Maria Nuova da Jesi.\nAnticamente il paese era chiamato Santa Maria delle Ripe.\nSport.\nSanta Maria Nuova ha una squadra di calcio a 5, due squadre di pallavolo (una maschile, l'altra femminile) e una importante pista di pattinaggio che in passato fu sede di eventi di livello internazionale.\nCalcio.\nLa squadra del paese \u00e8 la Labor Santa Maria Nuova calcio e milita in Prima Categoria.\nStrutture sportive.\nA Santa Maria Nuova vi \u00e8 un centro sportivo comprendente la pista di pattinaggio (dove in passato si sono svolti anche i campionati europei), il palazzetto dello sport e un campo da calcio."}
{"id": "33351", "revid": "2015336", "url": "https://it.wikipedia.org/wiki?curid=33351", "title": "Sassoferrato", "text": "Sassoferrato \u00e8 un comune italiano di abitanti della provincia di Ancona nelle Marche.\nGeografia fisica.\nIl territorio comunale, piuttosto vasto (135\u00a0km\u00b2), \u00e8 posto nel versante orientale dell'Appennino, con altimetria che va da poco meno di fino ai della cima del Monte Strega; il centro abitato \u00e8 posto su due livelli, il rione Borgo a circa ed il rione Castello a circa Il grosso dell'estensione comunale \u00e8 racchiuso in una vallata in cui scorrono tre torrenti: il Sanguerone proveniente da nord, il Sentino da ovest e la Marena da sud, che si riuniscono all'interno del centro abitato, a pochi metri l'uno dall'altro; i torrenti una volta riuniti con il fiume Sentino, proseguono verso est fino a confluire nell'Esino in prossimit\u00e0 di San Vittore delle Chiuse dopo aver attraversato le gole di Frasassi. I dintorni del paese sono costellati da alte colline che occupano l'orizzonte verso nord e verso est mentre a sud e ad ovest ci sono i monti dell'Appennino umbro-marchigiano centrale: il monte di Nebbiano (790\u00a0m) a sud-est, il monte Cucco (1566\u00a0m) a sud, il monte Strega (1276\u00a0m) ad ovest, il monte Catria (1701\u00a0m) a nord-ovest.\nStoria.\nA Sentino (Sentinum) nel mese di luglio del 295 a.C. avvenne lo scontro decisivo (la Battaglia delle Nazioni) della terza guerra sannitica tra gli eserciti della Repubblica romana, guidati dai consoli Quinto Fabio Massimo Rulliano e Publio Decio Mure, che vi perse la vita dopo aver celebrato il rito della \"Devotio\", e quelli della coalizione italica (Sanniti, Galli, Etruschi ed Umbri) comandati dal generale sannita Gellio Egnazio, che furono sconfitti; la battaglia fu una delle pi\u00f9 cruente e decisive che Roma dovette combattere per affermare la sua supremazia sull'Italia.\nDopo circa 850 anni, nel luglio del 552 d.C., durante la Guerra Gotica, un'altra epica battaglia fu combattuta alcuni chilometri a nord di Sentinum, alle falde del Monte Strega, quella tra i Bizantini del generale Narsete, inviato dall'Imperatore Giustiniano I a riconquistare l'Italia, e i Goti di Totila, che vi rimase ferito gravemente per poi morire fuggitivo in Umbria. inoltre i contadini della zona, durante l'aratura dei campi, hanno spesso rinvenuto reperti e manufatti riferibili alla battaglia (armi, finimenti di cavallo, pezzi di armature, ecc..).\nMonumenti e luoghi d'interesse.\nNel territorio di Sassoferrato si trova l'antica citt\u00e0 romana di \"Sentinum\" (italianizzato in Sentino) sede della celebre Battaglia delle Nazioni (295 a.C.).\nIl museo civico archeologico e la pinacoteca civica situati in piazza Matteotti ospitano una delle pi\u00f9 importanti icone raffiguranti San Demetrio, conosciuto anche come Demetrio di Tessalonica, realizzata alla fine del XIV secolo \u00e8 caratterizzata dalle ridotte dimensioni e dalla tecnica di realizzazione.\nUna chiesetta millenaria (appartenuta all'augusta abbazia di Nonantola), nella quale si possono vedere una rara sinopia e qualche misterioso segno esoterico, \u00e8 quella di San Pietro de Giglionis (le Ginestrelle), nei pressi del borgo rurale di Capoggi.\nIn San Lorenzino di Colle Alto, antichissimo cenobio (il rettore aveva il titolo di abate) ormai incustodito e lasciato alla rovina, confermato all'abbazia di Fonte Avellana dai pontefici Innocenzo II (nel 1139), Gregorio VIII (nel 1187), Innocenzo III (nel 1214) e Onorio III (nel 1218), si possono ancora contemplare un affresco (pala d'altare dipinta su muro) e delle rarissime travi lignee a \"falsa capriata\"; \u00e8 situato non lontano dalla frazione Camarano, lungo la strada comunale che conduce a Caudino di Arcevia. Sancti Laurentij de Collis Alti e Sancti Petri de Giglionis (nell'antica \"Curtis Accilionis\") sono tra le chiese, nella diocesi vastissima di Nocera Umbra, che hanno pagato la decima papale nell'anno 1333.\nArchitetture religiose.\nSono ignote le origini della Chiesa di San Pietro, ma \u00e8 da supporsi che sia sorta col primitivo castello feudale (1245-1275) e si suppone fosse in stile tardo-romanico o romano-gotico. Acquist\u00f2 grande importanza a partire dal 1580 quando, l'allora vescovo di Nocera, Mannelli, diede alla parrocchia di San Pietro il titolo di collegiata nella quale operavano un arciprete e undici canonici. Nonostante gli speroni fatti nel 1555, il tempio rovin\u00f2 nel 1688, ma nel 1717 fu ricostruito e notevolmente ampliato cos\u00ec com'\u00e8 conservato tuttora. La facciata a capanna \u00e8 preceduta da un'ampia gradinata che la esalta conferendo maggiore austerit\u00e0. All'interno \u00e8 a navata unica, coperta da capriate in legno, illuminata, oltre che dal rosone da aperture sul lato destro. A conclusione della navata, l'abside semicircolare scandito dai costoloni della calotta di copertura. Fra questi si aprono tre monofore strombate verso l'interno che donano grande luminosit\u00e0 a tutto lo spazio. Ai lati dell'abside, nella navata centrale, si aprono due cappelle laterali che trasformano la pianta della chiesa a croce latina. La chiesa oltre ad essere proprietaria di due Madonne del Salvi, custodite dalla monache di Santa Chiara, possiede \"Fuga in Egitto\" di Giovanni Contarini,\" Consegna delle Chiavi a San Pietro\", tavola di Pietro Paolo Agabiti, e \"Madonna col bambino, S. Caterina e S. Giuseppe\" attribuito allo stesso. Nell'ultima cappella Il battesimo, scultura dell'Agabiti ed inoltre tele del Ridolfi. Unito alla chiesa il palazzo vescovile, edificato nel 1530, poi fatto ampliare da Mannelli nel 1551.\nCostruzione del 1245 di stile tardo-romanico o romano-gotico. Si vuole che l'edificazione della chiesa sia avvenuta nello stesso luogo dove predic\u00f2 il santo di Assisi. La costruzione \u00e8 in conci bianchi e la semplice facciata mostra un portale ogivale. Nell'interno ad una navata tele di Ercole Ramazzini, Giovanni Francesco Guerrieri. Nell'abside resti di affreschi di scuola fabrianese del '300 e '400. La chiesa conserva una delle pi\u00f9 alte espressioni della pittura riminese del trecento nelle Marche, la croce dipinta raffigurante, oltre alla venerata immagine di Cristo, quella a mezzo busto dell'Eterno, della Vergine e del Battista, che ornano gli specchi polilobati della cimasa e dei bracci laterali.\nNella chiesa annessa al duecentesco convento di Santa Chiara \u00e8 inglobato il santuario, ancora oggi occupato dalle clarisse. La devozione delle monache alla Vergine nacque contemporaneamente al convento, tanto esse veneravano un dipinto di Madonna con Bambino appeso in una loggia interna del monastero. Nel 1739 suor Chiara Maria si accorse con stupore che l'olio della lampada messo il giorno precedente davanti all'immagine della Vergine non si era consumato; oltre a ci\u00f2 la Vergine le apparve e chiese la costruzione di una cappella in cui il popolo potesse andare a pregarla. Nacque cos\u00ec il santuario. Il monastero conserva un manoscritto della met\u00e0 del '700 e opere pittoriche di: G.B. Salvi, Antonio da Pesaro, Ugolini da Pergola, Ezio Bartocci, Giovanni Francesco Ferri.\nLa prima menzione di questa chiesa e del convento dei Minori Osservanti ad essa adiacente \u00e8 del 1507. In realt\u00e0 i lavori di costruzione della chiesa iniziarono nel 1512 e si conclusero sei anni dopo. L'intero complesso conventuale \u00e8 stato ampliato nel corso degli anni. Un significativo ampliamento fu eseguito tra la fine degli anni '50 e l'inizio del '60 del secolo scorso con la realizzazione di un grande padiglione destinato ad ospitare il collegio. Nel chiostro figurano affreschi realizzati da Tarquinio Salvi, padre di Giovan Battista, e dal fratello Francesco. Benefattori della chiesa furono i Fornaciari di Catozzi e i conti di Genga. L'attuale configurazione architettonica della chiesa risale al 1700, per opera del conte Roberto (deceduto nel 1763), che la fece ristrutturare completamente.\nL'abbazia di S. Croce dei Conti a Sassoferrato, sorge sul versante opposto dell'abitato di Sassoferrato, vicino alla confluenza dei torrenti Sanguerone e Marena nel fiume Sentino. La Chiesa, inglobata all'interno del complesso abbaziale, \u00e8 stata recentemente restituita da interventi che hanno riguardato sia il consolidamento statico e la struttura architettonica, sia i restauri degli elementi lapidei (capitelli, paraste) e delle decorazioni parietali. Degli affreschi, restaurati nel 2003, che nel '300 dovevano ricoprire pareti, absidi e perfino pilastri, si notano ora su colonne, quelli di santa Caterina sulla ruota e del beato Alberto e sempre dello stesso periodo si possono vedere quelli dell'abside del lato sinistro della chiesa che raffigurano episodi della vita di Tommaso apostolo, insieme alla Madonna, al crocifisso e al beato Alberto. L'abbazia di Santa Croce \u00e8 stata costruita con materiali provenienti dalla vicina citt\u00e0 di Sentinum e presenta una particolarit\u00e0: il suo nucleo originario \u00e8 stato inglobato in una costruzione esterna. Si possono ancora vedere alcune parti delle mura esterne del primo nucleo della chiesa.\nLa chiesa di Santa Maria del Ponte del Piano prende questo nome dal ponte romano sul fiume Marena detto appunto ponte del Piano, vicino al quale si trovava. All'epoca della costruzione, 1389, infatti, dovevano ancora essere visibili i ruderi romani. Costruita dai frati agostiniani nelle dimensioni di una vasta cappella, sub\u00ec continue modifiche negli anni successivi, fino ai primi del Seicento. Di questa originaria cappella rimane solo la parte absidale che infatti differisce nello stile dal resto della costruzione. Nel 1492 fu costruita la sagrestia e circa un secolo dopo il campanile di cui la chiesa era sprovvista. La facciata, di stile barocco, fu costruita da Vittorio Merolli (1618). Nel 1822 l'occuparono i silvestrini, che nel 1842 vi portarono il corpo del beato Ugo, protettore di Sassoferrato, col sarcofago del 1698.\nTracce templari.\nAll'interno di diversi luoghi sacri sono state trovate delle tracce del passaggio dei Cavalieri Templari, tra cui l'abbazia di Santa Croce in cui si trovano molte croci patenti (da colui che ha patito per la salvezza dell'umanit\u00e0) che lasciano presagire il passaggio dei Pauperes Commilitones Christi Templique Salomonis (Templari).\nInoltre altre tracce del loro passaggio si trovano all'interno del castello nei pressi del monastero di Santa Chiara, nella chiesa di San Michele Arcangelo (nei pressi della Rocca di Albornoz) e nella chiesetta di Santa Lucia, presso gli scavi dell'antica citt\u00e0 Romana di Sentinum.\nArchitetture civili.\nCostruito nel 1355 quando Sassoferrato iniziava ad amministrarsi in forma comunale, fu ultimato intorno al 1500. Il palazzo ospita la sala consiliare del municipio, ad esso contiguo. Ospita il Museo civico archeologico e la Raccolta perottiana.\nSituato nella parte alta e pi\u00f9 antica della citt\u00e0, il castello, \u00e8 ricavato da un complesso di edifici costruiti o acquistati dal comune in epoche diverse. Unito al palazzo dei Priori (secolo XIV), l\u2019edificio, pi\u00f9 o meno cos\u00ec come \u00e8 visibile oggi, pu\u00f2 farsi risalire, visti i continui rimaneggiamenti, ai secoli XVIII-XIX. Il loggiato annesso \u00e8 stato edificato nel 1842.\nFatto costruire dal cardinale Alessandro Oliva nel XV secolo. All\u2019interno sono ospitate collezioni d\u2019arte e testimonianze storiche. Al suo interno si trova la biblioteca pubblica, la Civica Raccolta d'Arte e la raccolta \"Incisori Marchigiani\".\nIl nucleo dell\u2019attuale edificio ha origine intorno all\u2019anno mille come fortilizio. Intorno al 1245 fu ampliato ed adibito a monastero per le suore benedettine con la denominazione di santa Margherita in Paravento. Nel 1845, per testamento di D. Angelo Montanari, fu trasformato in orfanotrofio, essendo vuoto il monastero per la soppressione napoleonica del 1810. All'interno si trova il Museo delle arti e tradizioni popolari.\nPrende il nome dal mecenate costruttore del complesso, l\u2019archiatra pontificio Vittorio Merolli di Sassoferrato. Ubicato nel cuore della parte bassa della citt\u00e0, il rione Borgo, il seicentesco complesso costituisce un esemplare unico in citt\u00e0 di edificio tardo-rinascimentale, sorto su preesistenze medievali. All\u2019interno del grande complesso storico-monumentale la chiesa di Santa Teresa d\u2019Avila, in stile neoclassico, appartenente alla parrocchia di San Facondino. Al suo interno \u00e8 visibile la Galleria d\u2019arte contemporanea Mam\u2019s.\nMassiccia costruzione militare risalente al XIV secolo, rappresenta il simbolo della citt\u00e0, sia per la sua imponente collocazione in posizione dominante, sia per la sua storia. \u00c8 stata fatta erigere nel 1365 per ordine del cardinale Egidio Albornoz, legato papale, con il denaro ricavato dalla vendita dei beni confiscati alla famiglia degli Atti di Sassoferrato. Restaurata in diverse epoche, la rocca costituiva un bastione difensivo di grande importanza per tutta la zona. Grazie agli ultimi restauri si notano ancora i resti imponenti. Nel ripulire l\u2019interno, durante uno degli interventi di recupero, furono rinvenute ceramiche di produzione locale di fine secolo XVI e resti di artiglieria.\nGeografia antropica.\nUrbanistica.\nIl centro abitato \u00e8 diviso in due rioni: il Borgo e il Castello, nati in epoca medioevale dopo la scomparsa della citt\u00e0 romana di \"Sentinum\", le cui rovine sono ancora visibili a sud dell'abitato lungo la strada verso Fabriano/Scheggia; il rione Castello \u00e8 visibilmente pi\u00f9 antico del Borgo e rappresenta il nucleo primigenio dell'insediamento alto-medioevale in cui si rifugiarono gli abitanti della zona per sfuggire alle incursioni delle tante genti che in quei periodi scorrazzavano per la penisola; \u00e8 posto infatti su un'altura (390 m s.l.m.) che domina la valle sottostante. Le numerose frazioni sono sparse un po' in tutto il territorio comunale che, verso ovest, sale lungo le pendici del Monte Strega fino alla frazione Montelago a circa 750 m s.l.m. nel versante rivolto verso l'Umbria.\nFrazioni.\nAia Cupa, Amandole, Aspro, Baruccio, Borgo Sassoferrato, Breccia di Venatura, Caiezzi, Cabernardi, Ca' Boccolino, Camarano, Camazzocchi, Canderico, Cantarino, Caparucci, Capoggi, Casalvento, Case Aia, Castagna, Castagna Bassa, Castiglioni, Catobagli, Coccore,\nCol Canino, Coldapi, Col della Noce, Colle, Colle di Murazzano, Colmaiore, Cupano, Doglio, Felcioni, Fondiglie di Liceto, Frassineta, Gaville, Giontarello, La Frasca, Liceto, Mandole, Montelago, Monterosso, Monterosso Stazione, Morello, Murazzano, Pantana, Perticano, Piagge, Piaggiasecca, Piano di Frassineta, Piano di Murazzano, Radicosa, Regedano, Rondinella, Rotondo, San Egidio, San Felice, San Giovanni, San Paolo, San Ugo, Sassoferrato Castello, Schioppetto, Scorzano, Sementana, Seriole, Serra San Facondino, Stavellina, Torre di Murazzano, Valdolmo, Valitosa, Venatura\nPiaggiasecca.\nAll'estremit\u00e0 sud-occidentale del territorio comunale di Sassoferrato, confinante con la frazione di Rucce, \u00e8 situata la frazione di Piaggiasecca. Gi\u00e0 meta di escursionisti fin dagli anni trenta, la frazione \u00e8 luogo di passaggio obbligato per gli escursionisti del Monte Cucco (situato in territorio di Costacciaro, Umbria) attraverso il Passo Porraia, dal quale si accede anche alla Valle delle Prigioni e alla Forra di Rio Freddo. In bici \u00e8 possibile percorrere agevolmente il sentiero che porta a Val di Ranco.\nInfrastrutture e trasporti.\nI principali collegamenti stradali si diramano approssimativamente nelle quattro direzioni cardinali: la strada provinciale SP 16 verso Pergola e Fabriano (direzione nord-sud), la strada regionale SR 360 (Strada statale 360 Arceviese) verso Scheggia e Arcevia (direzione ovest-est) con diramazione verso Genga-Ancona SP 22, a pochi chilometri dal paese. Un'altra strada provinciale \u00e8 la SP 48 che porta a Montelago; la viabilit\u00e0 minore \u00e8 rappresentata da numerose strade comunali, tutte asfaltate, che congiungono il capoluogo con le frazioni.\nSport.\nCalcio.\nLa squadra di calcio \u00e8 l'A.S.D. Sassoferrato Genga che milita in Promozione, ed \u00e8 unita (sportivamente) al comune di Genga.\nIn Terza Categoria compete invece il Real Sassoferrato."}
{"id": "33352", "revid": "37401", "url": "https://it.wikipedia.org/wiki?curid=33352", "title": "Fara Gera d'Adda", "text": "Fara Gera d'Adda (\"Fara\" in dialetto bergamasco, e semplicemente Fara fino al 1864) \u00e8 un comune italiano di abitanti della provincia di Bergamo in Lombardia.\nSituato nella Gera d'Adda, sulla riva sinistra del fiume Adda, dista circa 20 chilometri a sud-ovest dal capoluogo orobico.\nOrigini del nome.\nIl nome indica chiaramente un'origine longobarda: la fara longobarda era infatti un gruppo di famiglie legate tra loro da vincoli di parentela e costituiva la struttura di base su cui si reggeva l'organizzazione sociale e militare del popolo longobardo.\nCon Gera d'Adda si identifica la zona della pianura in cui si trova il paese: \"gera\" \u00e8 una parola dialettale (che come l'equivalente italiano \"ghiaia\" deriva dal latino \"glarea\") che identifica la conformazione geologica dei territori posti tra il fiume Adda ed il Serio.\nStoria.\nEt\u00e0 medioevale.\nLa storia del paese ha origine attorno al VI secolo, quando sul territorio cominciarono a insediarsi i Longobardi.\nIn particolare Autari, re longobardo, favor\u00ec l'insediamento della propria fara e vi costru\u00ec un importante luogo di culto ariano conosciuto come Basilica Autarena. Qui in seguito si inser\u00ec il culto a Santa Fara sempre nel periodo longobardo. Il luogo assunse quindi grande importanza nella geografia del tempo assumendo il nome di \"Fara Autarena\", in onore del suo fondatore.\nIl dominio longobardo, durante il quale si verific\u00f2 anche la conversione della popolazione longobarda al cattolicesimo, dur\u00f2 fino all'irruzione dei Franchi nel territorio (774) e l'instaurazione del Sacro Romano Impero. Da quel momento il paese perse il ruolo di primissimo livello che aveva avuto fin dalla propria nascita.\nGli imperatori della nuova entit\u00e0 politica affidarono il controllo feudale di Fara al vescovo di Bergamo, il quale diede avvio a una serie di opere di fortificazione del borgo, costruendovi mura di protezione ed un castello con tanto di fossato, come documentato da una serie di atti datati 904.\nQueste fortificazioni tornarono utili nei decenni successivi, quando esplosero gli scontri tra i feudatari faresi, di schieramento guelfo, ed i milanesi, di fazione ghibellina: questi ambivano ad estendere i loro domini anche al di l\u00e0 del fiume Adda, da sempre confine dei loro possedimenti, trovando la netta contrapposizione del vescovo-conte di Bergamo, il quale chiese aiuto direttamente all'imperatore Federico Barbarossa. Questi ribad\u00ec la sua concessione in un editto del 1156, anche se il popolo si oppose a questa scelta. Il Barbarossa allora attacc\u00f2 il borgo nel 1160, mettendolo a ferro e fuoco e distruggendone il castello.\nLa ricostruzione del paese fu tuttavia immediata, e per pi\u00f9 di un secolo non si verificarono altri episodi di rilievo. A partire dall'inizio del XIV secolo ripresero nuovamente le dispute volte al predominio politico, con numerosi ribaltamenti di fronte, che parvero concludersi con l'inizio della dominazione della famiglia milanese degli Sforza, che inserirono il borgo nel \"Marchesato di Caravaggio\".\nEt\u00e0 moderna.\nAll'interno di questa istituzione si ritagli\u00f2 uno spazio di grande importanza la famiglia dei \"Melzi\", i cui membri riuscirono a staccarsi dall'entit\u00e0 comunale farese, fondando nel 1580 il comune \"Massari de' Melzi\" (oggi Badalasco, localit\u00e0 all'interno del territorio del comune di Fara Gera d'Adda).\nNei secoli successivi Fara si trov\u00f2 a gravitare nell'orbita del Ducato di Milano, alla cui guida si alternarono gli spagnoli e poi gli austriaci.\nNel maggio 1796 il paese, unitamente a tutta la Gera d'Adda, fu occupata dalle truppe di Napoleone Bonaparte ed entr\u00f2 a far parte della Repubblica Cisalpina; in seguito alla nuova ripartizione territoriale francese Fara entr\u00f2 a far parte del dipartimento dell'Adda, con capoluoghi Crema e Lodi, e dopo lo smembramento di questo, del dipartimento del Serio (con capoluogo Bergamo).\nEt\u00e0 contemporanea.\nDopo la caduta di Napoleone, gli austriaci rioccuparono la Lombardia e vi restarono fino alla nascita del Regno d'Italia, datato 1859.\nNel 1871 Massari Melzi, dopo quasi trecento anni, venne riannessa a Fara.\n\u00c8 alla fine del XIX secolo che viene edificato il Linificio Canapificio Nazionale che cambier\u00e0 per sempre la geografica fisica e la demografia cittadina.\nA fine XIX e inizio XX secolo vi furono diversi scioperi con interventi delle autorit\u00e0 che inviarono l'esercito e i carabinieri. Dominanti in consiglio comunale sono stati i popolari e vi era solo una sparuta minoranza di consiglieri di area socialista.\nNel corso degli anni '20 l'amministrazione comunale fu fatta dimettere da fascisti provenienti da altri comuni che definirono il sindaco e la giunta \"ormai superati\".\nAd una manifestazione del partito popolare fu rotta l'asta della bandiera bianca durante una manifestazione a causa dell'intervento delle camicie nere e il sacerdote presente utilizz\u00f2 il tessuto per far realizzare dei paramenti sacri con l'accordo dei consiglieri del partito, dato il divieto di manifestazioni politiche.\nScarsa fu l'adesione al fascismo degli ex combattenti che si svilupp\u00f2 in maniera pi\u00f9 consistente a partire dal 1934.\nNel corso della guerra furono fatti dei lavori di ampliamento del ponte che divenne veicolare. Il 25 aprile con la proclamazione dello sciopero generale il Linificio entr\u00f2 in sciopero e i tedeschi furono scacciati dal ponte dai partigiani e si ritirarono a Cassano d'Adda. Tra i gruppi partigiani operanti a Fara abbiamo la Squadra Armata Patriottica (SAP) Matteotti e il distaccamento \"Barbieri\" della 171 Brigata Garibaldi. In tutto 60 elementi solo ad alcuni al termine della guerra fu riconosciuta la qualifica di partigiano.\nTra la notte del 26 e la mattina del 27 due partigiani tra cui Abele Crespi furono uccisi dalla colonna tedesca in ritirata (il primo da una bomba a mano e il secondo mitragliato).\nIl 27 in tarda mattinata, dopo aver centrato con un colpo del cannone del carro armato il campanile della chiesa di Canonica d'Adda, le forze tedesche si arrendono a carri armati americani che presidiano ormai la zona.\nNel secondo dopoguerra, per la durata della prima repubblica, Fara \u00e8 stata governata dalla Democrazia Cristiana.\nIl ponte \u00e8 stato riportato a semplice passerella pedonale e cos\u00ec mantenuto.\nNel 2019 c'\u00e8 stato uno sciopero del personale comunale in piazza per indennit\u00e0 non pagate e carenza di organico.\nMonumenti e luoghi d'interesse.\nArchitetture religiose.\nBasilica Autarena.\nLa Basilica Autarena, edificata nel corso del VI secolo dai Longobardi, svolse inizialmente la funzione di edificio di culto ariano e, dal VII secolo, cattolico, venendo intitolata a Sant'Alessandro. Di essa rimane la struttura ed un pulpito. La chiesa \u00e8 sconsacrata dal XVI secolo ma ha sempre svolto un ruolo importante nella comunit\u00e0 quando, ad esempio, divenne un ospedale di riabilitazione dei malati nel corso della prima guerra mondiale.\nChiesa parrocchiale di Sant'Alessandro.\nLa chiesa parrocchiale, intitolata a Sant'Alessandro, risale al XVI secolo. Riedificata due secoli pi\u00f9 tardi e ristrutturata pi\u00f9 volte, presenta un buon numero di opere pittoriche, tra le quali spiccano i 15 quadri raffiguranti la Via Crucis opera di Francesco Cavagna, figlio di Gian Paolo. La chiesa sub\u00ec un ampliamento nel 1933, nel 1938 fu dotata di un organo costruito dalla ditta cremasca Tamburini e nel 1948 vennero fuse ed installate 8 campane della ditta Ottolina, su iniziativa dell'arciprete don Antonio Terraneo.\nPalazzo dei Vescovi.\nIl Palazzo dei Vescovi, residenza utilizzata appunto dai vescovi della citt\u00e0 di Bergamo prima che il paese passasse, nel XVIII secolo, sotto la giurisdizione della diocesi di Milano. Oggi \u00e8 sede della biblioteca comunale.\nArchitetture civili.\nLinificio Canapificio Nazionale.\nLo stabilimento, edificato a fine XIX secolo per lo sfruttamento delle acque del fiume ai fini della produzione di tessuti di lino e canapa, \u00e8 stata la principale fonte di lavoro del paese fino alla sua chiusura a fine XX secolo.\nAree naturali.\nParco Adda Nord.\nLe aree naturali disposte lungo il fiume ricadono nel Parco Adda Nord.\nSociet\u00e0.\nEtnie e minoranze straniere.\nGli stranieri residenti a Fara Gera d'Adda al 1\u00ba gennaio 2018 sono 724 e rappresentano il 9,0% della popolazione residente. I gruppi stranieri pi\u00f9 rilevanti provengono da Albania e Romania.\nCultura.\nEventi.\nTra gli eventi pi\u00f9 importanti abbiamo la festa patronale di Sant'Alessandro con i fuochi d'artificio sparati dal centro del fiume previa chiusura della passerella e in concomitanza la rassegna musicale Fara Rock."}
{"id": "33353", "revid": "322321", "url": "https://it.wikipedia.org/wiki?curid=33353", "title": "Fara Olivana con Sola", "text": "Fara Olivana con Sola (\"Fara\" e \"S\u00f6la\" in dialetto bergamasco) \u00e8 un comune italiano di abitanti della provincia di Bergamo in Lombardia. \u00c8 situato nella bassa pianura bergamasca, sulla riva sinistra del fiume Serio, al confine con la provincia di Cremona.\nGeografia fisica.\nIl suo territorio, interamente pianeggiante, si estende per 4,93\u00a0km\u00b2 ad altitudini sul livello del mare comprese tra i 107 metri di Fara ed i 105 metri di Sola, e dista circa 29 chilometri a sud da Bergamo, 2 da Covo e 3,5 da Romano di Lombardia.\nIl comune comprende due centri urbani: \"Fara Olivana\", sede dell'antica pieve di Santo Stefano, che si trova pi\u00f9 a nord, e la frazione \"Sola\", sede della parrocchia di San Lorenzo, situata due chilometri pi\u00f9 a sud, lungo la ex strada Statale 11. \nSono inoltre presenti alcuni grossi cascinali: la \"Superba\", \"Fara Nuova\", \"Pomi\", \"San Vito\" e \"Bettola\".\nUna striscia del territorio comunale situata lungo il fiume fa parte del Parco regionale del Serio.\nStoria.\nLe origini di \"Fara Olivana\" risalgono tra il VI ed il VII secolo, durante l'epoca dei Longobardi. Questo si evince dall'origine etimologica del nome che starebbe ad indicare una \"fara\", ovvero una trib\u00f9 longobarda legata da vincoli di parentela, discendente da tale \"Olivano\". Sempre in epoca longobarda vi \u00e8 inoltre il culto devozionale a Santa Fara. Dal territorio di Fara Olivana passava in et\u00e0 romana la \"via Mediolanum-Brixia\", che collegava \"Mediolanum\" (Milano) con \"Brixia\" (Brescia) passando anche da \"Cassianum\" (Cassano d'Adda).\nIl primo documento scritto che attesta l'esistenza del borgo risale invece all'anno 915, durante il periodo feudale, nel quale il borgo era inglobato nel Sacro Romano Impero. Inizialmente la gestione del territorio venne affidata dagli imperatori direttamente alla diocesi di Cremona, a cui in seguito subentr\u00f2 la famiglia dei \"Da Rudiano\". In quei tempi sorsero numerose fortificazioni volte alla difesa del territorio, tra cui anche un castello. Il tutto al fine di proteggere il territorio e gli abitanti dalle lotte fratricide tra i guelfi ed i ghibellini, che a lungo funestarono la vita del paese, al punto di provocarne la distruzione tra il XIV ed il XV secolo.\nLa ricostruzione fu lenta e faticosa, al termine della quale, nel XV secolo il potere pass\u00f2 nelle mani della Repubblica di Venezia, che comp\u00ec numerosi interventi volti al miglioramento delle condizioni sociali e lavorative, dissodando terreni e costruendo canali per l'irrigazione, tra i quali il fosso bergamasco, che delimitava i territori della Serenissima nonch\u00e9 i confini amministrativi del paese a sud e ad est.\nDa allora il paese ha mantenuto una forte connotazione e tradizione rurale, con l'agricoltura attivit\u00e0 predominante. A tal riguardo le cronache riportano che Fara fu uno dei primi paesi in Europa ad adottare la coltivazione di granoturco. I successivi regimi si susseguirono senza riguardare direttamente questo piccolo comune, che segu\u00ec le sorti del resto della provincia.\nSimboli.\nIl comune ha come simboli lo stemma e il gonfalone definiti nello statuto comunale:\nBlasonatura stemma:\nBlasonatura gonfalone:\nMonumenti e luoghi d'interesse.\nArchitetture religiose.\nChiesa arcipretale di Santo Stefano.\nLa chiesa di Fara Olivana \u00e8 tra le pi\u00f9 antiche della zona e per secoli sub\u00ec le sorti della rocca munita di mura in cui sorgeva. La chiesa di Santo Stefano, compare gi\u00e0 come pieve nell'elenco delle chiese bergamasche che pagavano la tassa alla Santa Sede attorno al 1260. La stessa chiesa, ancora come sede pievana, era citata nell\u2019elenco dei partecipanti al sinodo diocesano del 1304. L'edificio sacro che doveva essere di modeste dimensioni sub\u00ec certamente gravi danni nel 1398 durante l'assedio e la distruzione del Castello Vecchio, che si trovava nelle sue immediate vicinanze ad opera dei Ghibellini. Fu restaurata una prima volta verso il 1470, poi nel 1507. Attorno al 1570 la pieve di Fara venne soppressa e la chiesa fu aggregata alla pieve di Ghisalba. A seguito della visita di San Carlo Borromeo (1575) la Misericordia fece ricostruire il presbiterio, innalz\u00f2 il campanile sulla sinistra della facciata dotandolo di campane ed orologio e acquist\u00f2 un organo. La chiesa aveva un cimitero adiacente alla parete settentrionale, ma non era usato in quanto i morti venivano sepolti regolarmente all'interno del tempio. L'attuale edificio fu voluto dall'Arciprete Andrea Garella e dal popolo di Fara, che lo fecero erigere tra il 1767 e il 1788 su progetto dell'architetto. Dopo una sosta di dieci anni i lavori ripresero e si conclusero solo nel 1788.\nLa chiesa fu consacrata con il titolo di Santo Stefano protomartire da monsignor Pier Luigi Speranza, vescovo di Bergamo, il 26 aprile 1869.\nPer la particolare natura del suolo acquitrinoso si dovettero eseguire continui lavori di consolidamento: nel 1828, nel 1894, nel 1919 e nel 1932. Il campanile, gi\u00e0 rifatto nel 1775, fu completato dall\u2019ingegner Dante Fornoni nel 1949.\nChiesa della Beata Vergine Addolorata.\nAdiacente alla chiesa arcipretale di Santo Stefano sorge la piccola chiesa dell\u2019Addolorata. In origine era la Cappella del vecchio cimitero, ma in seguito alle nuove leggi che prescrivevano l\u2019ubicazione dei cimiteri lontano dai centri abitati, venne trasformata in Chiesa e dedicata alla Madonna Addolorata.\nNel 1940 la chiesa venne ampliata, decorata e adibita alle riunioni dei membri delle Associazioni di Azione Cattolica. Al suo interno vi sono gli affreschi eseguiti dal pittore Arturo Monzio Compagnoni.\nChiesa parrocchiale di San Lorenzo di Sola.\nLa chiesa di San Lorenzo \u00e8 di origine medioevale: l'orientamento canonico delle chiese pi\u00f9 antiche difatti prevedeva che la facciata si trovasse esposta ad Ovest e l'abside ad Est. Nel 1260 faceva gi\u00e0 parte della pieve di Fara Olivana e probabilmente aveva una cappella sussidiaria a Bettola, dedicata a San Giorgio, distrutta dall'esondazione del fiume Serio in epoca molto antica.\nLa chiesa di Sola fu distrutta, insieme con il paese durante le guerre civili del XIV e XV secolo. Nei documenti delle visite pastorali del XVI secolo si accenna sempre alle \"rovine della distrutta chiesa di San Lorenzo di Sola\", che tuttavia possedeva un beneficio di oltre cento pertiche di terra, usurpato probabilmente dai laici che l'avevano in affitto. Devotissimi a San Lorenzo, gli abitanti di Sola facevano spesso celebrare la messa tra le sue rovine, e non appena i tempi lo permisero provvidero alla sua ricostruzione.\nLa chiesetta fu probabilmente rifatta nei primi anni del Seicento e da allora gli abitanti di Sola provvidero a farvi celebrare settimanalmente delle messe dei frati agostiniani di Romano di Lombardia o dei sacerdoti dei paesi vicini. Con l'aumento della popolazione la chiesetta fu ampliata una prima volta nel 1834 e poi ancora nel 1899 su progetto dell'architetto Don Antonio Piccinelli.\nNel corso di questi lavori fu eretto il muro che separa il presbiterio dall'antica abside, trasformata in ripostiglio. Il tempio fu benedetto il 9 agosto 1900 dal vescovo G. Camillo Guindani. Dopo molto secoli d'attesa la chiesa divenne finalmente parrocchiale e fu sottoposta ad un nuovo restauro generale. Fu riconsacrata nel 1994 con l'antico titolo di San Lorenzo.\nCappella del Cimitero.\nL'attuale cimitero si trova nella localit\u00e0 denominata \"Bosco\", sita a circa 1,5\u00a0km dalla chiesa arcipretale di Santo Stefano e ad 1\u00a0km dalla chiesa di San Lorenzo. La costruzione del cimitero e della cappella ebbe inizio il 17 settembre del 1771, in ottemperanza alle leggi mortuarie asburgiche, emanate nel 1743 dai sovrani austro-ungarici. La croce venne posta sulla sommit\u00e0 della chiesa solo nel 1854.\nTribulina dei Morti del Dosso in Sola.\nLa Tribulina dei Morti del Dosso, pi\u00f9 comunemente denominata \"la Santella\", \u00e8 un'edicola che sorge nella frazione di Sola. Si tratta di una Cappella mortuaria eretta alla fine del XVI secolo per accogliere le ossa dei frati del vicino Convento, e quelle dei morti di peste del 1630. Accoglie un affresco di Girolamo Poloni da Martinengo raffigurante la Madonna del Soccorso.\nArchitetture civili.\nOspedale di Sola.\nL'Ospedale \u00e8 un edificio storico della frazione di Sola, situato nel comune di Fara Olivana con Sola. Si affaccia sulla ex strada statale 11 Padana Superiore ed \u00e8 posto di fronte alla Cascina Secchi.\nRisalente alla seconda met\u00e0 del 1500, offriva asilo, assistenza e cure a forestieri, viandanti e pellegrini che percorrevano la \u201c\"Via Gallica\u201d\". Era gestito dai frati che dimoravano nel vicino Convento.\nArchitetture militari.\nCastello (Fara Olivana).\nIl Castello fu una fortificazione eretta entro le mura di Fara Olivana. Costruzione medievale, la struttura difensiva fu pi\u00f9 volte oggetto di saccheggi, in particolare nel periodo delle lotte tra i Guelfi e i Ghibellini. Il 4 maggio 1398, venne attaccata, depredata ed in gran parte demolita."}
{"id": "33354", "revid": "125973875", "url": "https://it.wikipedia.org/wiki?curid=33354", "title": "Filago (Italia)", "text": "Filago (: , \"Fil\u00e0gh\" in dialetto bergamasco, : ) \u00e8 un comune italiano di abitanti della provincia di Bergamo in Lombardia.\nSituato nell'Isola bergamasca, dista circa 15 chilometri a sud-ovest dal capoluogo orobico.\nStoria.\nI primi insediamenti stabili di una certa consistenza presenti sul territorio comunale risalgono all'epoca romana, quando nella zona a sud del paese cominci\u00f2 a svilupparsi il borgo di \"Marne\".\nSituato alla confluenza del fiume Brembo e del torrente Dordo, era posto in prossimit\u00e0 del \"Ponte Corvo\", inserito nel contesto viario che collegava la citt\u00e0 di Bergamo con quella di Milano, situazione che port\u00f2 non poco giovamento allo sviluppo del paese.\nIl termine della dominazione romana fece iniziare un periodo poco favorevole, che coincise con l'arrivo delle orde barbariche le quali, utilizzando per i propri spostamenti la strada presente sul territorio, seminarono il terrore tra gli abitanti.\nLa situazione si stabilizz\u00f2 con l'arrivo dei Longobardi (del cui passaggio non sono per\u00f2 rimasti segni tangibili sul territorio di Filago), per poi trovare nuovo sviluppo con l'arrivo dei Franchi nell'VIII secolo, ed il conseguente inizio del periodo medievale. A tale periodo risale il primo documento scritto (anno 976) che attesta l'esistenza di Marne, che risent\u00ec di un notevole incremento demografico e crebbe di importanza.\nQuesto era dovuto al fatto che la strada di collegamento tra Bergamo e Milano riprese importanza, e la zona dominava il passaggio sul ponte Corvo. Anche le mire egemoniche su questa zona aumentarono a dismisura, facendola diventare molto appetita tra le potenti famiglie dell'epoca. Numerose furono allora le fortificazioni, tra le quali spiccava il poderoso castello dotato di torri e di mura che, tuttora esistente, \u00e8 conosciuto come \"Castello di Marne\".\nSu di esso si narrano numerose storie e leggende, tra cui quella che vedrebbe i santi Fermo e Rustico qui tenuti in prigionia prima di essere portati a Verona, dove subirono il martirio.\nLogicamente qui si svolsero i principali avvenimenti riguardanti il territorio comunale in epoca medievale: inizialmente gestito dalla famiglia guelfa degli \"Avogadro\", che lo ricevette in gestione dal vescovo di Bergamo, lo consegn\u00f2, nel 1398 al ghibellino Gian Galeazzo Visconti al fine di ottenere una sospensione dei violenti combattimenti che interessavano l'intera zona. La tregua dur\u00f2 soltanto sei anni, dal momento che nel 1404 le truppe capitanate da Pandolfo III Malatesta attaccarono e distrussero il castello e le abitazioni circostanti.\nLa situazione sociale e politica si acquiet\u00f2 con l'avvento della Repubblica di Venezia, avvenuto nel 1428. La Serenissima difatti var\u00f2 una serie di leggi volte ad eliminare una volta per tutte le diatribe tra le opposte fazioni guelfe e ghibelline, e permise la ricostruzione del castello di Marne, che venne riaffidato alla famiglia degli \"Avogadro\".\nNel frattempo sul territorio comunale avevano cominciato a svilupparsi altri due piccoli borghi, \"Rodi\" e \"Filago\". Quest'ultimo in particolar modo assunse i connotati di vero e proprio borgo, che compensavano la sempre minore importanza di Marne. L'origine etimologica di questo nuovo paese \u00e8 ancora avvolta dal mistero, dato che al riguardo esistono numerose ipotesi: molto suggestiva \u00e8 quella fornita dallo storico Giovanni Maironi da Ponte, il quale ipotizzava la presenza in tempi remoti di un piccolo lago formato da un'ansa del fiume Brembo, al termine del quale venne a collocarsi il paese di \"Finislacus\" (ovvero \"alla fine del lago\").\nPi\u00f9 fondata \u00e8 l'ipotesi, sostenuta dagli abitanti della zona, che l'etimologia del paese derivi dalla sua collocazione all'estremit\u00e0 dell'antico lago Gerundo, da cui il nome latino \"Finis Lacum\" (\"la fine del lago\"), da cui si origina la modernizzazione Filago.\nI secoli successivi non videro eventi di rilievo interessare il territorio comunale, che segu\u00ec le sorti politiche del resto della provincia di Bergamo.\nI due borghi rimasero tuttavia separati a livello amministrativo fino al 1927, quando furono unificati con il nome di Marne, con sede comunale posta a Filago. A partire invece dal 1957, il paese prese definitivamente il nome attuale di Filago, relegando Marne a semplice frazione.\nMonumenti e luoghi d'interesse.\nNumerosi sono gli edifici degni di nota. In ambito sacro particolare interesse riveste la chiesa parrocchiale di Filago che, dedicata a Santa Maria Assunta e San Rocco, risale al XVI secolo. Inizialmente essa consisteva in una cappelletta dalle ridotte dimensione, e soltanto verso la fine del XIX secolo fu riedificata nelle nuove dimensioni con l'aggiunta di opere pittoriche di artisti locali. Sempre nel capoluogo \u00e8 presente anche la \"chiesa della Madonna di Lourdes\", originariamente chiesa parrocchiale dedicata a San Rocco. Risalente al XVI secolo, conserva stucchi di notevole pregio, nonch\u00e9 dipinti ed affreschi recentemente restaurati, unitamente alla struttura stessa.\nNella frazione Marne si trova la chiesa di San Bartolomeo, molto pi\u00f9 antica e risalente al XII secolo, tanto da essere citata in documenti del 1186. Tuttavia del nucleo primitivo \u00e8 visibile soltanto l'abside in stile romanico, dato che la struttura \u00e8 frutto di rifacimenti avvenuti nel 1558 e, pi\u00f9 sostanziale, nel 1904. Durante questi ultimi restauri, per\u00f2, andarono persi numerosi affreschi, tra cui quelli di Ponziano Loverini. La fisionomia, eseguita su progetto di Elia Fornoni, \u00e8 in stile neogotico con un rosone posto sulla facciata principale, con all'interno dipinti di buon pregio, tra i quali spicca la \"Presentazione di Maria al tempio\" eseguita da Antonio Cifrondi.\nMolto particolare \u00e8 anche il \"palazzo Agliardi\", risalente al XVIII secolo ed appartenuto all'omonima famiglia. Dopo un recente restauro che ha recuperato i numerosi dipinti ed affreschi, \u00e8 diventato sede municipale. Di poco antecedente \u00e8 la \"torre Avogadri\", resto delle numerose che costellavano il territorio, risalente al XVII secolo.\nNotevole importanza in ambito storico rivestono i resti del sopracitato \"ponte Corvo\", del quale rimangono ancora alcuni resti di muratura di appoggio degli archi, nonch\u00e9 il pilone centrale.\nComunque l'edificio di maggior richiamo \u00e8 senza dubbio il \"Castello di Marne\"'. Situato in una posizione strategica venne costruito in epoca medievale, probabilmente sui resti di un fortilizio di origine romana. Distrutto da Pandolfo Malatesta all'inizio del XV secolo, venne riedificato qualche anno pi\u00f9 tardi dalla famiglia Avogadri, alla quale subentr\u00f2 Bartolomeo Colleoni, che ne fece la sua residenza di campagna. Il buono stato di conservazione permette di vedere gran parte della struttura integra, cos\u00ec com'era parecchi secoli fa, con torri merlate, il ponte levatoio ed un parco ancora rigoglioso.\nSociet\u00e0.\nEtnie e minoranze straniere.\nSecondo le statistiche ISTAT al 31\u00ba dicembre 2019 la popolazione straniera residente nel comune era di 233 persone, pari al 7,5% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano al 2019:\nSport.\nCiclismo.\nLa societ\u00e0 Us Filago sez. ciclismo asd \u00e8 stata fondata nel 1973 e da tre anni organizza il Trofeo Carminati e Savoldelliam per la categoria giovanissimi\nCalcio.\nLa principale squadra di calcio della citt\u00e0 \u00e8 l\"'U.S. Filago Calcio A.S.D.\" che milita in Seconda categoria."}
{"id": "33355", "revid": "181699", "url": "https://it.wikipedia.org/wiki?curid=33355", "title": "Serra San Quirico", "text": "Serra San Quirico \u00e8 un comune italiano di abitanti della provincia di Ancona nelle Marche.\nStoria.\nLe origini di Serra San Quirico sono incerte. Alcuni ritrovamenti archeologici farebbero risalire i primi insediamenti in epoca preromana. Successivamente i Romani, al fine di controllare il passaggio strategico dalla Gola della Rossa, fondarono un presidio militare attorno al quale, verosimilmente, si svilupp\u00f2 il villaggio originario.\nFu distrutta dalla invasioni barbariche e nei primi anni del 1000 San Romualdo contribu\u00ec alla rinascita del paese facendo costruire una chiesa di San Quirico.\nGrazie all'intervento dello Stato Pontificio nel XII secolo divenne una cittadella con le sue fortificazioni per la tutela della zona circostante. Fino al XVII secolo fu libero comune ed ebbe un proprio statuto. Successivamente con la riforma dello Stato Pontificio perse ogni suo potere e diritto politico.\nMonumenti e luoghi d'interesse.\nIl paese possiede un centro storico ben conservato dal caratteristico impianto medievale trecentesco.\nCultura.\nManifestazioni.\nNumerose manifestazioni culturali hanno luogo nel paese.\nNel 2009 Serra San Quirico ha ospitato nell'ex monastero di Santa Lucia una grande mostra dedicata a Pasqualino Rossi dal titolo: \"Pasqualino Rossi. La scoperta di un protagonista del Barocco\".\nL'Associazione Teatro Giovani Teatro Pirata ONLUS (ATGTP) dal 1983 organizza la \"Rassegna Nazionale Teatro della Scuola\" (RNTS), cui partecipano decine di gruppi teatrali scolastici di ogni ordine e grado. La rassegna ha una durata di 3 settimane, a partire dalla met\u00e0 di aprile. Nei 3 giorni in cui i singoli gruppi soggiornano a Serra, oltre a presentare la loro performance partecipano alle varie attivit\u00e0 proposte dagli operatori. L'organizzazione della RNTS si avvale della collaborazione con enti di formazione quali l'Accademia di Belle Arti di Brera (Milano), l'Accademia di Belle Arti di Macerata (Macerata), l'Universit\u00e0 degli studi di Macerata, l'Universit\u00e0 degli studi di Pavia, l'Universit\u00e0 degli Studi di Milano-Bicocca.\nDurante l'ultima settimana di luglio si svolge la manifestazione \"Paese dei Balocchi\", dedicata ai bambini, con recite, laboratori con carta e legno ed altre attivit\u00e0 ludico-ricreative nel centro storico del paese, chiuso al traffico.\nDurante la Quaresima vengono proposte ogni anno e specie in occasione di particolari ricorrenze (come nel 2016 quando il 25 marzo Festa dell'Annunciazione ha coinciso con il Venerd\u00ec Santo e si verifica secondo la tradizione il prodigio della \"fioritura\" della Spina) manifestazioni di promozione del culto della S.Spina. una delle spine della corona di Cristo, conservata nella Chiesa di S. Quirico. Manifestazioni a cura del Comitato della S.Spina (Co.de.S.S.) e della Parrocchia di S.Quirico.\nTra fine aprile ed inizio maggio ormai dal 1963 si svolge nel centro storico, chiuso al traffico, la manifestazione \"Festa del Calcione\", il dolce tipico locale, a cura della Pro Loco di Serra San Quirico.\nSempre nel centro storico si tiene in ottobre la manifestazione gastronomico-culturale \"Festa del Biscotto di Mosto e del Vino Cotto\".\nSport.\nLa squadra di calcio del paese di Serra San Quirico \u00e8 la \"Serrana\" (Seconda Categoria), i colori sociali sono rosso e verde."}
{"id": "33357", "revid": "1124164", "url": "https://it.wikipedia.org/wiki?curid=33357", "title": "Fino del Monte", "text": "Fino del Monte ( in dialetto bergamasco, \"del Monte\" \u00e8 stato aggiunto solo nel 1863 con regio decreto 28/06/1863 n. 1426) \u00e8 un comune italiano di abitanti della Provincia di Bergamo in Lombardia.\nSituato tra l'altipiano di Clusone e la val Borlezza, sulla strada che porta al Passo della Presolana, dista circa 38 chilometri dal capoluogo orobico.\nGeografia fisica.\nTerritorio.\nIl comune ha una superficie di circa 436 ha, parte da un'altezza sul livello del mare di circa 600 m (nel punto pi\u00f9 basso situato nell'alveo del torrente Gera, Valleggia o Borlezza) e arriva a 1642 m (sulla sommit\u00e0 del monte Par\u00e9). Gran parte dell'abitato sorge su un deposito di origine alluvionale.\nClima\nIl clima \u00e8 stato classificato come Cfb secondo K\u00f6ppen e Geiger. La temperatura media annuale di Fino del Monte \u00e8 9.6\u00a0\u00b0C. La media annuale di piovosit\u00e0 \u00e8 di 937\u00a0mm. Luglio \u00e8 il mese pi\u00f9 caldo dell'anno con una temperatura media di 19.5\u00a0\u00b0C. La temperatura media in Gennaio, \u00e8 di -0.5\u00a0\u00b0C, rappresentando il mese pi\u00f9 freddo.\nStoria.\nFino del Monte \u00e8 un piccolo paese che sorge sull'altopiano di Clusone, lungo la provinciale che da questo centro dell'Alta val Seriana porta al Passo della Presolana. Arroccato sul ciglione che lo affaccia sulla valle Borlezza, era anticamente servito dalla strada che da Lovere (paese sulle rive del Lago d'Iseo) saliva faticosamente raggiungendo il paese sull'altopiano. La situazione viaria \u00e8 totalmente cambiata poich\u00e9 la strada provinciale, proveniente da Bergamo, dopo Clusone e Rovetta, attraversa il centro di Fino del Monte. La strada taglia la piazza del paese, dove sorgono da un lato il castello e dall'altro l'antico convento, legati l'uno all'altro nella storia del paese (la leggenda vuole addirittura l'esistenza di un tunnel sotterraneo che colleghi le due costruzioni).\nFino del Monte fu definito in passato \"una villetta della Valle Seriana, facente parte del mandamento di Clusone, sito sulla strada che conduce in Val di Scalve, pel giogo detto di Castione, su di un poggio che domina il contiguo villaggio di Rovetta e la sua Pianura\". Le prime notizie riguardanti Fino sono documentate nella \"Historia quadripartita\" di padre Celestino, vissuto nel dodicesimo secolo, il quale a sua volta fa riferimento ad antichi manoscritti anonimi. Non si sa con sicurezza (fine 1100) l'anno in cui tre nobili fratelli, figli di tale \"Venturino Da Fin\", giunti in Italia con le armate Alemanne (si parla di un Enrico, che sia Enrico VI di Svevia durante il regno del padre Federico Barbarossa?), si fermarono in loco e sull'impervio argine Nord della Valle Borlezza eressero un castello dominante l'allora unico accesso dalla valle omonima. Alcune parti dell'antica dimora sono ancora visibili nell'attuale piazza Olmo, anticamente denominata del Castello. Il cognome di questi fratelli era \"Fin\" e la contrada di cui presero possesso, con beneplacito imperiale, acquist\u00f2 il loro nome. A questo punto la storia \u00e8 poco documentata, ma \u00e8 certo che fino al 1337 tutti gli abitanti del castello e della contrada portarono il nobile cognome dei Da Fin e che solo pi\u00f9 tardi, verso la fine del XIV secolo, cominciarono ad apparire nei documenti ritrovati i primi cognomi ancor oggi esistenti a Fino del Monte.\nDa un antico documento:\n\"[\u2026] nel 1337 gli abitanti cittadini si chiamavano tutti con il cognome Da Fin; [\u2026] dopo, nel 1400, cresciuto il numero dei cittadini si mutarono anche i cognomi delle famiglie.\"\nSi ebbero cos\u00ec Angelini da Angelo; Poloni da Appollonio; Bellini da Giovanni detto il bello; Scandella, Persevalli, Pertiche e Ranza. Lentamente la famiglia Da Fin si trapianta in altre citt\u00e0, tanto che il cognome \u00e8 completamente scomparso.\nSul finire dello stesso XIV secolo e pi\u00f9 precisamente nel 1381, Fino del Monte divent\u00f2 indipendente fregiando il proprio Comune con lo stemma concesso dall'imperatore alemanno Federico Augusto (che sia Federico Il di Svevia?) ai nobili Da Fin (aquila nera in campo dorato) ed ebbe nel contempo la concessione di molti benefici economici (esenzioni da gabelle imperiali ecc.). Seguirono gli anni delle tempestose vicende tra Guelfi e Ghibellini. Sull'altopiano di Clusone queste guerre videro contrapposti i guelfi dei castelli di Fino e di molti altri comune della Alta Val Seriana, in particolare di Onore, di Gromo, di Castione, di Gandellino, contro i ghibellini del potente castello di San Lorenzo appartenente alla famiglia Suardi di Bergamo.\nAlterne furono le vicende che imperversarono dal 1373. Padre Ireneo della Croce nel suo manoscritto \"Istoria quadripartita di Bergamo\" riporta il seguente frammento della relazione storica di padre Celestino: \"Mentre diffondevansi per tutta Italia perniciosi furori delle fazioni Guelfa e Ghibellina che nel territorio di Bergamo apportarono molti vicendevoli danni, fra gli altri che i Ghibellini abbruciassero l'accennato castello Fino con le terre di Torne, Roeta, Honore, Songavario e Cerete Alto e Basso; et i Guelfi per vendicare l'oltraggio, ingrossati il giorno seguente con quelli della Valli di Imania, Brembana ed altri luoghi in numero di tremila e inoltrandosi nelle terre degli avversari con danni e rapine e incendi le rendessero la pariglia\".\nIn effetti risulta da molti documenti che la coalizione Guelfa legata alla corrente Papale ebbe ripetuti scontri con i Ghibellini legati invece all'Imperatore, finch\u00e9 il 7 ottobre 1403 una grossa schiera di armati guelfi sotto la guida del brembano Merino Olmo, dopo un lungo assedio assal\u00ec e rase al suolo il castello ghibellino di San Lorenzo. Con ci\u00f2 non terminarono le lotte e i soprusi fino a che, nel 1411, San Bernardino da Siena riusc\u00ec a mettere pace fra le fazioni. Cessate le guerre intestine il 2 ottobre 1427 tutto l'altopiano di Clusone e l'intera Valle Seriana, stremati dalle guerre fratricide, passarono volontariamente sotto i vessilli della Repubblica di Venezia nella speranza di trovare, sotto questo governo, finalmente, un po' di pace e di benessere. Soltanto sei mesi dopo Venezia riusciva a portare il proprio dominio anche nella citt\u00e0 di Bergamo. Con la pace ritrovata cominciarono a fiorire nei paesi dell'Altopiano le opere buone.\nNel 1596 il Capitano veneziano Giovanni Da Lezze descrive cos\u00ec il paese di Fino: \"\"Oltra la terra di L'Onor vi \u00e8 il luogo della familia d'Affin chiamato Fino, luntan da detta terra circa mezo milia in monte con case sparse. Questi al numero de 452 sono cittadini originarii di Bergomo, fanno le fattioni con la citt\u00e0 di Bergomo alla qual pagano L. 118 l'anno per il sussidio et non hanno che far con la terra de L'Onor bench\u00e9 lavorino le terre et la quarta parte di loro l'invernata va a Venetia a lavorar lana et a fachinar per la povert\u00e0. Hanno i suoi deputati et un canevaro che scode et paga alla citt\u00e0, non godeno privileggi de datii n\u00e9 hanno voto nel Consilio Generale della Valle n\u00e9 beni comunali se non un poco di pascolo in monte, n\u00e9 altra entrada. Hanno chiesa curata S.to Andrea contrada di L'Onor con entrada propria al curato de scudi 100, ma per parte sono ancora sotto la cura delle altre doi chiese di L'Onor. La Misericordia di questo loco ha di entrada circa L. 270 et some X di formento dispensati a loro tanto per testa, cos\u00ec ricca come povera, da 3 deputati quali hanno L. 2 per uno et da un canevaro che tien conto con sallario de L. X. Animali: bovini et vachini n, 50, mulli et cavalli X, peccore 200.\"\".\nAltra descrizione del comune risale al 1820 ed \u00e8 contenuta nel \"Dizionario Odeporico\" di Giovanni Maironi Da Ponte: \"\"FINO: villetta di Valseriana superiore nel distretto e nella pretura di Clusone resta sulla strada provinciale, che da questo capo-luogo conduce in val di Scalve pel giogo detto di Castione. \u00c8 sopra una bella eminenza, da cui si domina il contiguo villaggio di Rovetta, e la di lui pianura. Forma sezione della grande comunit\u00e0 di Songavazzo; ed ha un territorio piano e poco declive, che produce frumento e granturco; ed \u00e8 fornito di prati, e di pascoli, ma di poca utilit\u00e0. I suoi trecento abitanti sono quasi tutti o agricoltori, o addetti al gregge: cessato per essi il vantaggio di aver molti fra loro impiegati nelle pistorie di Venezia. La sua chiesa parrocchiale intitolata a S. Andrea apostolo, soggetta alla pieve di Clusone, \u00e8 di vecchia costruzione; e d'osservabile ha la pala dell'altar maggiore attribuita all'insigne pennello del rinomato nostro Giambattista Moroni. Ha un'altra chiesa sussidiaria sotto la invocazione del Ss. Salvatore, presso la quale vi si veggono le reliquie di un monastero di Vergini soppresso a' tempi di S. Carlo Borromeo. In questa chiesa ammirasi un quadro rappresentante la Trasfigurazione di Ges\u00f9 Cristo, opera di merito d'ignoto pennello. Vi \u00e8 anche un'antica torre, che riconosce il suo innalzamento dal fervore che anche qui ebbero le celebri fazioni civili de' secoli XIII. e XIV. Avvi una pia istituzione chiamata la Misericordia, cui hanno diritto i poveri, un sacerdote cappellano, ed alcune particolari famiglie. Altro legato v'ha a pagamento del maestro ad istruzione de' fanciulli ne' primi rudimenti. Fino \u00e8 lontano due miglia da Clusone, e ventisei da Bergamo; ed ha di estimo censuario scudi 19649. 4. 3. 11. 2. e soli ottantatre possidenti estimati.\"\".\nNel 1906 il parroco Luigi Olmo di Clusone scrive cos\u00ec di Fino nelle sue \"\"\"Memorie\": \"Fino del Monte, vicinissimo a Rovetta, dove da pochi anni vedeasi in mezzo alla piazza l\u2019antico Olmo, un albero trapassato di pi\u00f9 secoli, sotto i cui rami, dilatantisi a guisa di braccia, \u00e8 tradizione che si raccogliessero le pubbliche adunanze e si tenessero i varii Consigli Comunali. Nella Chiesa Parrocchiale si ammira il bel quadro rappresentante in alto la B. Vergine col Bambino, pi\u00f9 sotto a destra S. Andrea colla croce a rovescio, ed a sinistra l\u2019Apostolo S. Pietro, con ai piedi la scritta: I. B. Moronus pinxit Anno MDLXXII. In un oratorio vicino alla Parrocchiale vi ha la trasfigurazione di Cristo sul Taborre, opera ammiranda del Talpino. Il Consorzio della misericordia di Santa Maria dei nobili da Fin venne fondato da Fra Leone da Fino, del terz\u2019Ordine di S. Francesco, abitante in Fino a favore dei suoi congiunti colla condizione che abitassero a Fino ed Onore, e nomin\u00f2 a reggente suo nipote Galeazzo da Fino. Questi con Istrum. 7 Giugno 1459, atti Fadinus q. Bonetti de Agatiis, Notar. Bergom. ne determin\u00f2 le regole a favore della sola famiglia per cognome Fin e suoi discendenti che attualmente si distinguono coi cognomi: Ardenghi, Angelini, Bellini, Colotti, Conti, Colombo, Ranza, Scandella abitanti in Fino ed Onore.\"\nDal punto di vista amministrativo Fino \u00e8 citato come comune indipendente nel 1331, quando fa capo alla \"facta\" di porta San Lorenzo della citt\u00e0 di Bergamo. Alla fine del XIV secolo regredisce allo stato di contrada del comune di Onore ed \u00e8 menzionato con la dicitura \"illorum de Fine\" all'interno di un documento riguardante la definizione dei confini del comune di Clusone. Questa condizione \u00e8 confermata dalla descrizione dei confini del comune di Onore del 1392. Nel 1417 risulta aggregato alle comunit\u00e0 di Onore e Songavazzo nel comune denominato Onore. La stessa situazione \u00e8 confermata per il XVI secolo, sebbene la contrada goda di particolari condizioni giuridiche che le consentono di regolare autonomamente le fazioni militari e il fisco. Nel XVIII secolo Fino muta pi\u00f9 volte il suo status amministrativo: Nel 1740 e nel 1756 \u00e8 comune autonomo, risulta contrada del comune di Songavazzo nel 1766 e nel 1776, mentre torna a figurare come comune nel 1777 e nel 1797. Il 6 marzo 1798 \u00e8 unito ad Onore nel comune di Fino con Onore (all'interno del Dipartimento del Serio), torna autonomo nel giugno 1805 fino al marzo 1809 quando viene fuso con Cerete Alto e Basso, Onore e Songavazzo nel comune di Songavazzo. Il comune di Fino rinasce nel 1816 e nel 1863 cambia nome divenendo Fino del Monte. Viene unito a Rovetta nel 1929 (con R. D. n. 568) nel comune denominato Rovetta con Fino e torna infine autonomo nel 1947.\nStemma.\nLo stemma del comune \u00e8 stato ideato da Bruno Oprandi (1919-1987). La descrizione con cui \u00e8 approvato per secreto 22/10/1984 \u00e8 la seguente: \"D\u2019oro, alla fascia ridotta d\u2019argento, caricata dalla scritta, in lettere capitali di nero, INCIPIT VITA NOVA, accompagnata in capo dall\u2019aquila coronata di nero, e in punta dall\u2019olmo sradicato al naturale.\".\nL'aquila coronata rappresenta lo stemma della famiglia Da Fino, originaria del paese e legata profondamente alla sua storia, mentre l'olmo ricorda la pianta secolare presente nella piazza principale sino all'anno 1899. La scritta nel mezzo invece ricorda la ritrovata autonomia amministrativa del paese e la ripartenza della vita in seguito alla parentesi della seconda guerra mondiale.\nLa prima raffigurazione dello stemma risale al 1968, quando viene prodotto sotto forma di affresco sulla facciata del comune dal pittore Luigi Frosio.\nLa figura principale, la fascia \"ridotta,\" pezza onorevole orizzontale, pi\u00f9 piccola di una fascia ordinaria, al centro dello scudo, \u00e8 un grave errore araldico perch\u00e9 \"d\u2019argento\" su fondo di metallo, in questo caso d\u2019oro.\nTradizioni.\nScot\u00f6m (soprannome) dei finesi.\nGli abitanti di Fino sono soprannominati i \"B\u00f3cc\" o \"B\u00f3ce\", ossia le pigne in dialetto locale. Questo scot\u00f6m (\"soprannome\" in dialetto bergamasco) deriverebbe dal carattere deciso dei suoi abitanti, oltre che alla robustezza fisica. Infatti durante la peste del 1630 il paese fu uno dei pochi della Val Seriana risparmiati dalla malattia.\nIl venerd\u00ec Santo.\nOgni anno, il giorno di venerd\u00ec Santo, la comunit\u00e0 di Fino intona un antico canto, detto \"Tomba\", durante la via crucis nella chiesa parrocchiale. Il brano risalente al XVIII secolo \u00e8 attribuito al musicista Pietro Metastasio.\nLo stesso giorno gli uomini del paese si ritrovano in piazza per disputare una partita a \"B\u00e0la\", gioco tradizionale con regole simili a quelle del tennis.\nMonumenti e luoghi d'interesse.\nChiesa parrocchiale dedicata a Sant'Andrea Apostolo.\nVisibile nella struttura originaria fino al 1957, venne poi demolita, insieme al campanile, dalla Provincia, per necessit\u00e0 di traffico stradale. Infatti, il vecchio campanile, che era gi\u00e0 stato demolito per met\u00e0 a causa dell'inclinazione che aveva assunto, costituiva un serio pericolo, strozzando la strada a solo 3 metri scarsi. Alla primitiva chiesa, fatta di pietra battuta, con archi di sostegno del tetto a travi scoperte, e che era nella maggior parte coperta di affreschi del quattro e cinquecento, in epoca posteriore, sia per ingrandirla, sia, pi\u00f9 verosimilmente, per seguire il giusto del tempo, si volle ornarla di lavori a stucco e farle la volta in muratura. Pertanto, occorrendo altri muri per le lesene e per sostenere gli archi che dovevano proteggere le cappelle e gli altari distribuiti alle due pareti laterali, ne risult\u00f2 una fabbrica a doppi muri.\nL'insieme era veramente riuscito particolarmente artistico ed elegante per il fine lavoro degli stucchi. Ma i realizzatori non si avvidero che, se da un lato facevano una bella chiesa, dall'altro compivano un grosso errore distruggendo dei dipinti tanto preziosi: gli affreschi furono per la maggior parte manomessi senza alcun riguardo. Col susseguirsi delle travagliate vicende storiche legate al paese, la vecchia chiesa col passare degli anni risente del tempo e degli eventi, e nel 1729 per ordine dell'autorit\u00e0 civile vengono messe le chiavi alla volta che era pericolante.\nSi fa cos\u00ec avanti l'idea di una chiesa pi\u00f9 sicura e ampia e nel 1894 don Giovanni Zucchelli (parroco) prospetta la necessit\u00e0 di una nuova chiesa. Volendo dare una chiesa sufficiente alla sua gente e avendo riscontrato un'opposizione decisa, da parte della Provincia, ad un ampliamento di quella esistente, don Zucchelli decide di costruirne una nuova: iniziata nel 1903 e consacrata nel 1911. La vecchia chiesa viene cos\u00ec abbandonata e conosce un graduale degrado, fino a quando si decide di demolirla nel 1957.\n\"Opere presenti:\"\nChiesa di San Salvatore.\nA Fino, il 4 giugno 1459 \"Fra Leone della Misericordia,\" del terzo ordine di San Francesco, fond\u00f2 il \"Consorzio della Misericordia\" nell'intento di portare aiuto a tutti i discendenti dei Da Fin caduti in povert\u00e0, abitanti a Fino e nei limitrofi comuni. Dot\u00f2 questo consorzio di beni e di uno statuto interessantissimo, talch\u00e9 il consorzio \u00e8 ancora attivo secondo le antiche regole. Dalle ricerche fatte in loco risulta per\u00f2 che, durante i recenti restauri della chiesetta di San Salvatore a opera del consorzio della Misericordia (1979), fu ritrovato sul tetto un grosso cippo in pietra sul quale sono scolpite due date.\nLa prima data \u00e8 1481 e con tutta probabilit\u00e0 si riferisce all'anno di costruzione della chiesetta da parte della Misericordia di Fino del Monte; la seconda \u00e8 1615 riferendosi, in base ai documenti depositati presso l'archivio della Misericordia stessa, al primo rifacimento del tetto di copertura della chiesetta e alla chiusura della porta esistente al livello del sottotetto (che dava accesso a un piccolo soppalco costruito sopra l'entrata della chiesa, da cui le suore assistevano alla messa non viste dai fedeli sottostanti). \u00c8 quindi presumibile che la Chiesetta (1481) preesistesse al Monastero (1520). D'altro canto la stessa propriet\u00e0 della Chiesetta che risulta essere sempre stata della Misericordia, conforta questa fondata supposizione. La storia delle Monache di Clausura di Fino del Monte non fin\u00ec per\u00f2 del tutto con il loro trasferimento perch\u00e9, alcune decine di anni dopo, esse dovettero affrontare una causa legale contro il Consorzio della Misericordia, che a loro dire si era appropriato di alcuni beni legati alla celebrazione di una messa perpetua presso la chiesa di San Salvatore.\nLa chiesetta annessa al convento quattrocentesco delle monache terziarie \u00e8 stata rimaneggiata nel Seicento-Settecento, con modanature e tondi con il volto ribassato. Pure la facciata \u00e8 stata toccata per introdurvi una finestra rettangolare. Con un restauro \u00e8 stato rimesso alla luce, recentemente, un arco a sesto acuto posto sopra l'architrave all'interno del quale vi \u00e8 un affresco purtroppo molto rovinato: \u00e8 la sinopia di un affresco che raffigura la \u201ctrasfigurazione\u201d. La struttura \u00e8 dotata di un campaniletto in ceppo; sotto la cornice della cella campanaria \u00e8 posta la data 1515. In questa chiesetta, secondo una pergamena dell'archivio della Curia Vescovile, \u00e8 avvenuto un miracolo: pare infatti che siano scese alcune gocce di sangue dall'ostia, durante la celebrazione della messa.\nOpere presenti:\nChiesetta di San Giovanni Bosco (in localit\u00e0 Poerza - parrocchia di Fino del Monte).\nCostruita attorno al 1930 dal parroco don Cavagna. Preceduta da un breve portichetto aperto sulla fronte con tre archetti a sesto acuto. Le pareti sono decorate. Nel presbiterio due affreschi raffiguranti San Maurizio e Santa Marcellina, opera di Gabriele Baggi (1939). N.4 Porta Palme in legno scolpito (cm.27) - secolo XVII.\nIl convento - antico monastero.\nIl fabbricato si sviluppa lungo il perimetro del cortile con il caratteristico chiostro degli antichi conventi. \u00c8 senza dubbio un buon esempio di architettura, ma non raro nelle nostre zone. Sui due lati dei cortile si affaccia il porticato con arcate in mattoni e colonne in Sarnico, il cui grazioso capitello riporta tipici ornamenti del '400. Al piano superiore vi \u00e8 il loggiato, che ripete in scala ridotta il motivo precedente. La struttura originaria \u00e8 tuttora ben visibile, anche se superfetazioni ne hanno rovinato l'armonia. Al cortile si accede mediante bel portale in pietra di gusto romanico, il cui motivo ricorda quello delle chiese antiche di Clusone (Sant'Anna e San Defendente), con architrave sostenute da mensole sagomate. Sopra l'architrave vi \u00e8 uno sfondato con arco a sesto acuto delimitato da un contorno di pietra sopra il quale vi \u00e8 dipinto un affresco dei Quattrocento..\nIl castello.\nAd uso residenza, fu il castello realizzato dalla famiglia Da Fin nel XII secolo.\nL'alto porticato, con arcate poggianti su massicce colonne in pietra arenaria che sostengono i due piani fuori terra dell'edificio, \u00e8 la parte pi\u00f9 antica dell'edificio. Il portale esistente, dal quale ci si affaccia sul cortile, dava accesso alle stalle ed alle scuderie del castello. \u00c8 ancora possibile vedere i resti di una torre (attualmente ad uso residenziale) appartenente a quello che era il castello medievale.\nAbitazioni signorili (1928-1930).\nAll'entrata del paese ci sono due abitazioni signorili caratteristiche costruite all'inizio del XX secolo. Sono interamente in pietra squadrata, con numerosi affreschi in prossimit\u00e0 delle finestre e sotto i portici\nCappella degli alpini.\nPosta sulla sommit\u00e0 del monte Grom, la cappelletta degli alpini di Fino \u00e8 stata inaugurata il 13 agosto 1983, in concomitanza con il ventesimo anno dalla fondazione del gruppo alpino locale. Ogni anno, in questo luogo, il 17 gennaio si celebra una messa in ricordo della ritirata di Russia del 1943.\nIl giorno 8 agosto 2021, nei pressi della cappella, \u00e8 stata inaugurata una tettoia polifunzionale costruita dal gruppo alpino locale.\nEdicole sacre.\nSantella del Buon consiglio.\nPosta in localit\u00e0 Poerza \u00e8 stata costruita nel 1937 per volont\u00e0 di Maurizio e Marcellina Bellini e benedetta da Padre Luigi Bellini. Raffigura la Madonna con Bambino nella parte alta e San Luigi Gonzaga e san Carlo Borromeo nella parte sottostante. L'autore \u00e8 Pietro Baggi da Sorisole.\nCappelletta Santo Spirito o della Santissima Trinit\u00e0 detta \"Tr\u00fcbina\".\nPosta sulla strada tra le contrade di Mas\u00f9 e Pr\u00e9t \u00e8 stata fatta costruire dalle famiglie della zona. Nella lunetta centrale all'interno sono raffigurati la Madonna col Bambino, mentre sulla volta \u00e8 raffigurata una colomba, simbolo dello Spirito Santo. Sulle pareti laterali vi sono le figure di San Rocco e San Giovanni Evangelista sulla destra e San Michele Arcangelo e San Giorgio sulla sinistra. Sulla facciata esterna \u00e8 presente un affresco con \"Sant'Alessandro, san Rocco e la santissima Trinit\u00e0\". A lato dell'entrata \u00e8 posta un'acquasantiera in pietra incassata nel muro.\nSantella Maria Ausiliatrice.\nPosta in localit\u00e0 Som\u00e0s, \u00e8 stata fatta costruire dal parroco di Fino don Giuseppe Cavagna e inaugurata il 17 ottobre 1937. All'interno \u00e8 posta una statua della Madonna Ausiliatrice con Ges\u00f9 bambino. La nicchia \u00e8 chiusa da una porticina in ferro.\nSantella San Giuseppe.\nCostruita nel 1935 in localit\u00e0 B\u00ec per volere di don Giuseppe Cavagna, ospita al suo interno una statua di san Giuseppe con un giglio nella mano e il bambino Ges\u00f9 in braccio.\nSantella della Crocefissione o dell'Addolorata.\nEretta nel 1912 da Angelini Francesco in via Fontana Vecchia rappresenta un ex voto per grazia ricevuta. All'interno contiene un affresco raffigurante la \"crocefissione con la Madonna addolorata e santa Maria Maddalena\".\nSantella della Deposizione.\nPosta in val Bino (zona del parco Res) \u00e8 stata costruita nel 1886 e restaurata nel 1920 e 1922. La piccola bacheca ospita la raffigurazione della \"Crocefissione di Ges\u00f9 con la Madonna\"."}
{"id": "33358", "revid": "92723", "url": "https://it.wikipedia.org/wiki?curid=33358", "title": "Staffolo", "text": "Staffolo \u00e8 un comune italiano di abitanti della provincia di Ancona nelle Marche.\nGeografia fisica.\nStaffolo sorge sulla sommit\u00e0 di un colle, a , a cavallo delle valli del Musone e dell'Esino.\nStoria.\nLe origini.\nNel territorio comunale sono stati rinvenuti numerosi reperti archeologici risalenti al paleolitico, alla civilt\u00e0 picena, umbro-etrusca e romana. Il sito odierno, alla sommit\u00e0 del colle, nacque su un precedente pagus romano, come testimoniano varie iscrizioni ritrovate in loco.\nIl villaggio in epoca longobarda prese il nome di \"Staffil\", (germanico \"stab\" = bastone; forse \"palo di confine\" oppure \"avamposto militare)\" a rimarcare la linea della frontiera storica fra i territori del nord (gi\u00e0 occupati dagli Umbri, in seguito dai Senoni poi annessi nella VI Regio romana e infine inglobati dai Bizantini nella Pentapoli annonaria) e del sud (gi\u00e0 posseduti dai Piceni, poi annessi nella V Regio romana per far parte poi del Ducato di Spoleto) delle Marche.\nLa prima attestazione documentaria di \"Stafuli\" risale all'anno 1078, quando il territorio era parte del gastaldato e della diocesi di Nocera nel Ducato di Spoleto. Ricompare nei documenti diplomatici nel 1150, allorquando Ugone Cima ne era il \"dominus\" e, dopo di lui, il nipote Carbone (1155)\".\" Infatti, stando alla tradizione della famiglia Cima (\"de Cymis\"), il castello di Staffolo sorse per opera del \"dominus\" Attone nell'anno 1030, quando per sfuggire al saccheggio del suo castello da parte dei Normanni, questi si rifugi\u00f2 nel suo vicino possedimento di Staffolo, un villaggio che fece cingere di mura e nel quale pose la sua residenza. La signoria dei Cima si protrasse nella storia del paese per un arco di tempo di circa quattro secoli, intervallata da lunghi periodi in cui il paese si rese libero comune. Nel 1219 si ha la prima attestazione delle libert\u00e0 comunali di Staffolo e del suo ampio territorio che si estendeva lungo la valle del Musone. A partire dagli anni trenta del XIII secolo, Staffolo sostenne numerose battaglie in difesa del suo territorio contro le pretese di Osimo (1240) e di Jesi (1251, 1265, 1287, 1294). Alla \"citt\u00e0 regia\" e al suo contado fu sottoposto una prima volta negli anni 1251-62. Fu in questo periodo che venne menzionata per la prima volta l'insegna comunale: \"banderia rubra cum stapha alba\" (bandiera rossa con staffa bianca) e furono annotati i distici staffolani (\"Ecco lo palio rosatu per amor de lo Esinatu...)\", uno dei primi esempi di volgare nelle Marche. Una seconda sottomissione a Jesi avvenne nel periodo 1294-97, a cui segu\u00ec il ripristino della libert\u00e0 comunale per intervento della Chiesa di Roma. In questo secolo il comune si dot\u00f2 di norme proprie per l'elezione del podest\u00e0 (1290) e, soprattutto, vide la presenza nel suo territorio di san Francesco d'Assisi, che, in compagnia dell'amico Egidio, sost\u00f2 nella localit\u00e0 detta delle \"Tombette\" (oggi contrada San Francesco) nell'anno 1210. La presenza francescana divenne elemento determinante nella storia della comunit\u00e0 con l'istituzione, al centro del paese, di uno dei primi conventi francescani delle Marche, forse gi\u00e0 esistente nel 1230. La presenza della \"fratellanza\", a cui si aggiunsero successivamente anche le \"moniali\" seguaci di Santa Sperandia, diede grande impulso alla vita del comune, avviando, nel tempo, la costituzione di vari istituti, quali l'ospedale di santa Maria degli Infermi, la scuola pubblica, il Monte di Piet\u00e0 e il Monte frumentario. Agli inizi del XIV secolo si fece aspro lo scontro interno al libero comune fra guelfi di opposte fazioni: gli \"intrinseci\" contro gli \"exititii\". Nel 1324 Staffolo venne occupato dai fabrianesi, ma subito liberato da Rinaldo di Baligano Cima, \"cavaliere dagli speroni d'oro\", che ne approfitt\u00f2 per tornare alla signoria di Staffolo con il beneplacito di papa Giovanni XXII (1333). Nel 1340 Rinaldo fu estromesso dal castello, dove venne ripristinato il libero comune, ma nel 1343 torn\u00f2 a Staffolo e vi rimase come \"signore\" fino alla sua morte avvenuta nel 1348. Nella sua vita, Rinaldo di Baligano fu podest\u00e0 a Firenze, a Siena, a Perugia e, per due mandati consecutivi, a Bologna. Alla sua morte Staffolo venne preso dai Malatesta ai quali si opposero i figli di Rinaldo ed in particolare Pavolozo (Paolo) Cima. Questi si alle\u00f2 con Giovanni Visconti signore di Milano contro la Chiesa, i fiorentini e i Malatesta loro alleati. Con la pace di Sarzana (1353) e la morte di Visconti (1354), Pavolozo venne per\u00f2 estromesso dal suo castello, cosa che lo convinse a cambiare le alleanze schierandosi con i Malatesta, divenuti nel frattempo nemici della Chiesa difesa ora dall'Albornoz. Pavolozo partecip\u00f2 alla battaglia di Paterno di Ancona contro l'Albornoz, poi guid\u00f2 l'esercito dei Malatesta a Montefiore di Recanati, ma venne sconfitto in entrambe le occasioni. Nel frattempo il paese fu devastato dalla compagnia di ventura di fra' Moriale, che, secondo le cronache del Villani, depred\u00f2 il paese del molto vino presente nelle cantine, ma, soprattutto, uccise settecento abitanti e rap\u00ec i giovani pi\u00f9 forti e le donne \"che apparenza aveano\". Nel frattempo Pavolozo, sceso a compromessi con l'Albornoz, torn\u00f2 signore di Staffolo e vi rimase fino alla sua morte avvenuta nel 1375. Anch'egli, come il padre Rinaldo, fu podest\u00e0 nelle principali citt\u00e0 guelfe del centro Italia: Firenze, Siena, Bologna, Todi e Perugia. Alla sua morte gli successe il figlio Federico, che dovette per\u00f2 affrontare lo zio Piero e il cugino Antonio, podest\u00e0 di Cingoli. Entrambi, alleati del vescovo di Osimo, avevano tentato di usurpargli la signoria. Sottoposto a scomunica, Federico dovette lasciare il paese in mano alla Chiesa che, a sua volta, lo cedette al crescente dominio degli Smeducci di Sanseverino. A causa della litigiosit\u00e0 familiare, gli Smeducci finirono per cedere di nuovo il castello di Staffolo alla famiglia Cima, oramai trasferitasi definitivamente a Cingoli, dove aveva instaurato una potente signoria. Agli inizi del XV secolo Staffolo era ancora soggetto a Giovanni Cima signore di Cingoli, finch\u00e9 questi non venne avvelenato dalla moglie Rengarda Brancaleoni (1422). Subito dopo Staffolo entr\u00f2 nei possedimenti personali di Andrea Fortebracci, detto Braccio da Montone, imparentatosi con Rengarda grazie ai matrimoni che la vedova Brancaleoni e le sue due figlie avevano contratto con i fratelli Montemellini di Perugia, cugini di Braccio. Tornato libero comune, con la scomparsa di Braccio (1424), Staffolo entr\u00f2 nelle vicende legate alla lotta fra Francesco Sforza e la Chiesa, passando da un fronte all'altro e cedendo allo Sforza solo il 29 dicembre del 1433, dopo due settimane di trattative terminate con un capitolato di resa composto da ben 12 punti. Nel 1447 Francesco Sforza, in partenza per Milano, ove era destinato alla signoria della citt\u00e0, vendette Staffolo e Jesi alla Chiesa per 35.000 fiorini. Nel 1517, la fedelt\u00e0 al pontefice venne pagata a duro prezzo dagli staffolani: le truppe mercenarie del duca d'Urbino, Francesco Maria Della Rovere, composte da Guasconi e Spagnoli, saccheggiarono il paese bruciandone le case. In questo secolo gli abitanti di Staffolo furono soggetti oltre che alle scorrerie di mercenari, fra i quali quelli di Muzio Colonna nel 1516, anche alle epidemie di peste portate dalle stesse soldataglie, come nel 1522 e nel 1595. D'altro canto, in questo tormentato secolo, Staffolo rinnov\u00f2 gli Statuti comunali (1546), che sono ancora conservati nell'archivio storico del comune, diede vita al Monte di Piet\u00e0 (1516) e ad una significativa istituzione culturale, l\"'Accademia degli eccitati\" a cui vi aderirono intellettuali ed eruditi staffolani come Simone Messi e Gentile Bongiovanni. Oramai incluso nello Stato Pontificio, come tutti i comuni della Marca, Staffolo si segnal\u00f2 per un'altra accademia nel '600 (\"Accademia degli arditi\") e alla fine del '700 per \"un grave moto di dissensione\" nei confronti della Chiesa, manifestato da un gruppo di \"pie donne\" con \"esteriorit\u00e0 fallaci e pericolose\" che, come sosteneva il vescovo , \"\u00e8 risaputo essere massime nel debol sesso!\".\nPeriodo napoleonico e storia moderna.\nIl 25 agosto del 1808, durante la repubblica napoleonica, un folto gruppo di insorgenti occuparono Staffolo e presero in ostaggio il sindaco e gli anziani del comune, generando il panico anche nei comuni vicini, da Jesi a Massaccio e Montecarotto. Dell'esperienza napoleonica a Staffolo resta un interessante documento gastronomico, una delle pi\u00f9 antiche raccolte di ricette di cucina marchigiana, ispirata dal gusto francese allora in voga, opera della signora Clementina Leoni. Conclusasi l'esperienza francese con il nuovo riparto voluto dal Consalvi, Staffolo divenne sede di un \"governo\", a cui venivano sottoposti i comuni di Massaccio (con Scisciano e Poggio Cupo), Castelbellino, Monteroberto, San Paolo e Majolati. Al Plebiscito per l\u2019annessione al Regno Sabaudo, il 4 e 5 novembre 1860, si chiese ai marchigiani: \"Volete far parte della monarchia costituzionale del Re Vittorio Emanuele?\" A Staffolo su 556 aventi diritto al voto, votarono in 60, cio\u00e8 meno dell\u201911%, contro una media regionale del 63,7. Ma il voto staffolano per l\u2019Italia Unita fu sincero e soprattutto compatto: 60 furono i votanti, 61 i favorevoli! Il voto fu soprattutto la dimostrazione della forte propaganda ecclesiastica contro l'annessione allo stato sabaudo, condotta soprattutto dal parroco di Sant'Egidio, don Tommaso Leoni, che fu condannato a quattro mesi di carcere poich\u00e9 ritenuto reo di aver rifiutato i sacramenti a coloro i quali avevano votato per l'annessione.\nNel primo conflitto mondiale furono quasi 500 i giovani reclutati nel regio esercito; di essi non fecero ritorno nelle loro case in 78: 40 caddero sul fronte di guerra (17 i dispersi), 26 perirono nei vari ospedali da campo, 5 in campi di prigionia, 7 nelle loro case in conseguenza di malattie contratte al fronte. Altre 5 furono le vittime delle guerre in Africa Orientale (A.O.I.) ed una in Spagna (O.M.S.). Nel secondo conflitto mondiale morirono altri 23 giovani staffolani. Dopo l'8 settembre furono numerose le vittime anche fra i civili: due giovani furono uccisi da mitragliamenti di aerei alleati il 24 aprile, un partigiano venne ucciso pochi giorni dopo, il 5 maggio, di fronte al municipio, da parte di un ufficiale delle SS. Uno sfollato di Ancona mor\u00ec per i colpi sparati dai tedeschi come rappresaglia per l'uccisione da parte dei partigiani di un loro camerata il 24 giugno. Alcuni giorni dopo, il 29 giugno, una terribile operazione terroristica fu condotta da un reparto di militari tedeschi; guidati da un ufficiale delle SS, i militari uccisero sette giovani prigionieri condotti in paese dal campo di concentramento di Sforzacosta. Un\u2019ora prima gli stessi militari avevano commesso una strage a Montalvello di Apiro, uccidendo sei persone del luogo, di cui quattro della stessa famiglia Romagnoli, ed avevano tentato di ucciderne altre quattro appiccando il fuoco al locale nel quale erano state in precedenza rinchiuse. L\u2019azione terroristica del 29 giugno prosegu\u00ec la sera stessa con l\u2019uccisione da parte dello stesso reparto di militari tedeschi, a Cingoli, di altri due giovani provenienti dal campo di Sforzacosta. Poi, all\u2019alba del giorno dopo a Filottrano, lo stesso reparto rastrell\u00f2 altri dieci civili che furono poi fucilati nel campo della fiera. Nei quattro comuni della Val Musone, complessivamente, il terrorismo nazista determin\u00f2, fra il pomeriggio del 29 e la mattina del 30 giugno, la morte di 26 civili italiani. Il 16 luglio, quando le truppe della \"Wehrmacht\" si ritirarono dalla linea difensiva sul Musone, dopo la battaglia di Filottrano, percorrendo la strada del torrente Acqualta fecero dei prigionieri fra i contadini della zona; due giovani, che si rifiutarono di collaborare, furono fucilati presso il torrente. Tre giorni dopo, il 19 luglio, Staffolo veniva liberata dai militari del Corpo Italiano di Liberazione (C.I.L.).\nMonumenti e luoghi d'interesse.\nArchitetture religiose.\nDei secoli XII-XIII, originariamente nata come pieve \u00e8 dedicata a Sant'Egidio Abate, patrono della citt\u00e0 (1\u00ba settembre). Costruita in stile romanico, probabilmente dalle stesse maestranze che realizzarono Sant'Esuperanzio a Cingoli, la parrocchiale ha subito nel tempo varie modifiche architettoniche, sia all'interno dell'edificio sia all'esterno. Al suo interno sono contenute varie opere pittoriche, la pi\u00f9 importante delle quali \u00e8 il pentittico del Maestro di Staffolo (1450 ca.).\nProssima alla parrocchiale, con l'annesso convento risalgono ai primi anni '30 del XIII secolo. Si tratta di uno dei primissimi insediamenti francescani nella Marca, insolitamente realizzato all'interno delle mura cittadine. All'interno della chiesa si conservano importanti opere di Filippo Bellini (1550 ca. -1603), Maffeo Verona (1576-1618), Francesco Trevisani (1656-1746) e Giovanni Maspani (seconda met\u00e0 XVIII sec.).\nSorge a dalle mura del paese, sulla strada che collega Staffolo con San Paolo di Jesi. L'edificio costruito nel 1572 e dedicato alla Madonna delle Vittorie, fu realizzato per la volont\u00e0 di alcuni abitanti del paese che avevano preso parte alla battaglia di Lepanto contro i turchi. Tornati sani e salvi in patria, essi vollero mostrare la loro gratitudine alla Vergine costruendo la piccola chiesetta che, sorta sui ruderi di un antico Castellare, venne chiamata Castellaretta. Nel 1638, in seguito alla notizia della sconfitta dei turchi sotto le mura di Vienna e al conseguente arresto alla loro espansione in Europa, gli Staffolani ampliarono la chiesa e l'adornarono all'interno con le opere di Giovanni e Domenico Luigi Valeri, piottori jesini (1735).\nArchitetture civili.\nConservano alcuni tratti e la loro forma originale. Nella parte meridionale si erge un torrione, impropriamente detto dell'Albornoz, realizzato pi\u00f9 probabilmente nel XVI secolo.\nLa costruzione dell'edificio pu\u00f2 essere fatta risalire al sec. XVII, forse pi\u00f9 precisamente al 1601, data incisa sul concio di imposta dell'arco del portale. Il Palazzo, residenza dei conti Giacobini, patrizi di Jesi, nobili di Fano, nobili romani e di Parma, reca sul portale lo stemma Giacobini. \nVia del Maestro di Staffolo, 53, 55, 57(P), 59 - Staffolo (AN)\nLa costruzione dell'edificio risale al 1600, come riportato nell'iscrizione posta sulla finestra della facciata. Nel 1816 a seguito del Riparto di Consalvi divenne sede del Governo di Staffolo, che comprendeva i comuni di Staffolo, Massaccio, Castelbellino, Monte Roberto, San Paolo e Majolati. Via del Maestro di Staffolo, 14, 12, 10(P) Staffolo (AN)\nIl palazzo \u00e8 situato in via XX Settembre, 4. Risalente al XVII sec., reca sul timpano delle finestre incorniciate lo stemma della famiglia Onori.\nIl palazzo, risalente al sec. XV, fu residenza della famiglia Onori Manuzio. Si trova in via Aldo Manuzio, 54.\nLa costruzione dell'edificio pu\u00f2 essere fatta risalire al sec. XVI. Attualmente ospita l'albergo e spa, \"Relais del Borgo\". Si trova in Via Solferino, 6.\nLa costruzione dell'edificio pu\u00f2 essere fatta risalire al sec. XVII. Nel sec. XIX nacque nell'edificio il musicista Domenico Cotini, come ricordato da una lapide murata in facciata. L'ingresso \u00e8 in via Cotini.\nLa costruzione dell'edificio pu\u00f2 essere fatta risalire al 1601, come sembrerebbe testimoniare la data incisa sull'architrave del portale. Via S. Michele, 1(P), 2, 5, Staffolo (AN). Fu sede dell'Accademia degli Arditi.\nLa costruzione dell'edificio pu\u00f2 essere fatta risalire al sec. XVII. Esso incorpora il Torrione dell'Albornoz. L'edificio \u00e8 situato in via Solferino, 10, 8(P) Staffolo (AN)\nLa costruzione originaria risale al XIV secolo (1344) come ricorda l'iscrizione sulla facciata dell'edificio attuale. Agli inizi del XIX secolo fu demolita l'adiacente chiesa di Sant'Antonio risalente anch'essa al secolo XIV. Via XX Settembre, 31, 33(P), 35 Staffolo (AN)\n\"Museo dell'arte del vino\" -\nLa costruzione dell'edificio pu\u00f2 essere fatta risalire al sec. XV.\nNel corso della fine del sec. XX l'edificio \u00e8 stato ristrutturato ed attualmente ospita la civica biblioteca ed il Museo dell'arte del vino con annessa enoteca. Via del Maestro di Staffolo, 32 (P) Staffolo (AN)\n\"Monte frumentario\" -\n\"Monte di Piet\u00e0\" -\nLa costruzione dell'edificio pu\u00f2 essere fatta risalire al sec. XV.\nIl 5 aprile 1543 viene istituito nell'edificio il Monte frumentario ed il Monte di Piet\u00e0.\nAll'inizio del sec. XIX, in et\u00e0 napoleonica, il palazzo diviene la residenza del governatore e, al piano terra, sede delle carceri. Il balcone angolare \u00e8 costruito agli inizi del sec. XX. Il palazzo \u00e8 stato completamente ristrutturato nel corso dell'ultimo quarto del sec. XX.Via XX Settembre, 14(P) Staffolo (AN)\n\"Teatro dell'Armonia\" -\n\"Palazzo delle Logge\" - La costruzione dell'edificio pu\u00f2 essere fatta risalire all'inizio del sec. XVI, in questo periodo esso ospita le magistrature comunali.\nNel corso del sec. XVIII il palazzo diviene sede del Comune.\nNel 1840 si inaugura il Teatro dell'Armonia, ricavato nell'ultimo piano dell'edificio ed interamente in legno con tre ordini di palchi.\nStato di conservazione: buono\noai:sirpac.cultura.marche.it:80905\nVia XX Settembre, 19, 21, 23(P), 25 Staffolo (AN)\nSport.\nCalcio a undici.\nLa squadra di calcio del paese \u00e8 lo Staffolo che gioca in Prima Categoria ed ha come colori sociali il giallo e il rosso."}
{"id": "33359", "revid": "322321", "url": "https://it.wikipedia.org/wiki?curid=33359", "title": "Fiorano al Serio", "text": "Fiorano al Serio (\"Fior\u00e0\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato sulla destra orografica del fiume Serio, dista circa 20 chilometri a nord-est dal capoluogo orobico ed \u00e8 compreso nella Comunit\u00e0 montana della Valle Seriana.\nGeografia fisica.\nTerritorio.\nLa peculiarit\u00e0 del territorio di Fiorano al Serio \u00e8 data dall'estensione territoriale che misura soltanto 108 ettari, poco pi\u00f9 di un chilometro quadrato, che lo rende il meno esteso degli oltre comuni della Regione Lombardia, nonch\u00e9 il terzo comune pi\u00f9 piccolo d'Italia.\nIl comune \u00e8 interamente situato sulla destra orografica della val Seriana, in corrispondenza di una rientranza del fiume Serio, ad un'altezza di compresa tra i della piana alluvionale ai circa 550 delle propaggini del monte Cedrina.\nGeologicamente il territorio \u00e8 disposto su tre grandi terrazze alluvionali: la pi\u00f9 elevata, e quindi anche pi\u00f9 antica, \u00e8 quella del pianoro di San Fermo, scavata circa due milioni di anni fa dal fiume Serio. Lo stesso corso d'acqua erose il territorio fino a raggiungere la piana dove attualmente si sviluppa il centro storico, fermando la sua opera. Ripresa l'attivit\u00e0 erosiva, il fiume abbass\u00f2 ulteriormente il suo alveo, andando a creare il terzo terrazzamento, denominato infatti \"Prato Nuovo\", dove \u00e8 presente la zona industriale. Dopo le ultime glaciazioni, il corso d'acqua form\u00f2 quello che \u00e8 il suo letto attuale.\nAmministrativamente \u00e8 delimitato dal corso del fiume Serio, che lo divide a Sud-Est dal comune di Cene, mentre ad Est da quello di Casnigo; a Sud ed Ovest confina con Gazzaniga tramite il corso del piccolo torrente Misma che scorre nell'omonima piccola valle. A Nord il limite territoriale \u00e8 dato dal corso del torrente Vertova, situato nell'omonima valle, che lo suddivide amministrativamente da Vertova, mentre a Nord-Est \u00e8 la frazione di quest'ultima, Semonte, a confinare con Fiorano.\nLa gran parte della popolazione risiede nel nucleo abitativo posto nel fondovalle lungo l'asta del fiume Serio che, per via dell'espansione edilizia avvenuta nella seconda parte del XX secolo, risulta essere ormai fuso con soluzione di continuit\u00e0 con i limitrofi paesi, in quella che viene ormai definita come una citt\u00e0 allungata che si protrae da Bergamo fino a Colzate. A monte tuttavia sono presenti anche le localit\u00e0 di San Fermo e Pianure, dove negli ultimi anni del secondo millennio si \u00e8 assistito ad una massiccia cementificazione.\nPer ci\u00f2 che concerne l'idrografia, oltre al fiume Serio, non sono molti i corsi d'acqua che attraversano il territorio comunale. Il principale \u00e8 il Misma, affluente del Serio da destra, che si sviluppa nell'omonima valle e che raccoglie le acque di numerosi piccoli rivoli composti dalle acque in eccesso provenienti dalle propaggini circostanti.\nLa viabilit\u00e0 interna del paese ha una rete stradale ordinaria molto semplice, facente riferimento alla via che attraversa il centro abitato, l'attuale via Locatelli, che per secoli \u00e8 stata l'arteria dei traffici e commerci della bassa valle.\nAd essa si aggiunge la vecchia provinciale, divisa tra le attuali vie Bombardieri e Battisti, che collega il paese con Vertova e Gazzaniga mantenendosi al limite dell'abitato, attorno alla quale si sviluppano attivit\u00e0 commerciali ed artigianali Di grande importanza storica \u00e8 inoltre la strada che, diramandosi dall'estremit\u00e0 meridionale del paese, utilizza il ponte medievale risalente al XII secolo che scavalca il fiume Serio, raggiunge il territorio di Casnigo e permette il collegamento con la val Gandino. Esternamente all'abitato, a fianco del fiume Serio, scorre invece la superstrada di scorrimento della valle Seriana.\nPer quanto riguarda il tempo libero, \u00e8 d'obbligo citare la Ciclovia della Valle Seriana che transita nella parte sud del comune a ridosso del fiume Serio. Questa permette passeggiate e pedalate nella natura, lontano da traffico ed inquinamento, permettendo la riscoperta e la valorizzazione di spazi un tempo abbandonati nell'incuria.\nStoria.\nDalla preistoria alla conquista romana.\nI primi insediamenti umani sarebbero riconducibili al VI secolo a.C., quando nella zona si stabilirono popolazioni di origine ligure, dedite alla pastorizia, tra cui gli Orobi. Ad essi si aggiunsero ed integrarono, a partire dal V secolo a.C., le popolazioni di ceppo celtico, tra cui i Galli Cenomani. Si trattava tuttavia di presenze sporadiche, che non formarono mai un nucleo abitativo definito.\nLa prima vera e propria opera di urbanizzazione fu invece opera dei Romani, che conquistarono la zona e la sottoposero a centuriazione, ovvero ad una suddivisione dei terreni a pi\u00f9 proprietari, a partire dal I secolo d.C. Questa opera assegn\u00f2 appezzamenti pi\u00f9 o meno vasti a coloni e veterani di guerra, di origine o acquisizione romana, i quali bonificarono i terreni al fine di poterli sfruttare per coltivazioni agricole ed allevamento di bestiame.\nEd \u00e8 a questo periodo che dovrebbe risalire l'origine del nome del paese: secondo gli storici questo deriverebbe da \"Florianum\", riconducibile a \"Florius\", ovvero uno dei primi possessori di questi terreni, oppure da \"Florii\", casato di patrizi romani. Del tutto priva di riscontri \u00e8 invece la teoria che indicherebbe il toponimo come derivato dalla grande quantit\u00e0 di fiori presenti negli estesi campi posti attorno all'abitato.\nIn ogni caso durante questo periodo gli abitanti si basavano su agricoltura, principalmente nella piana del fondovalle, e pastorizia, nella zona collinare. Il centro abitato aveva dimensioni molto ridotte e si sviluppava attorno alla strada che collegava Bergamo con Clusone e l'alta val Seriana, in quel tempo importante centro di estrazione mineraria, percorrendo la zona ai piedi della montagna.\nQuesta antica traccia sarebbe riconducibile all'attuale mulattiera detta dei \"Cedrali\", posta presso via Papa Giovanni XXIII nei pressi di \"casa Magni\" e che scorre dietro il campo sportivo ed il villaggio Giardini, sbucando poi a Semonte.\nIl medioevo.\nAl termine della dominazione romana vi fu un periodo di decadenza ed abbandono del centro abitato, con la popolazione che sovente era costretta a cercare riparo sulle alture circostanti al fine di difendersi dalle scorrerie perpetrate dalle orde barbariche. La situazione ritorn\u00f2 a stabilizzarsi con l'arrivo dei Longobardi, popolazione che a partire dal VI secolo si radic\u00f2 notevolmente sul territorio, influenzando a lungo gli usi degli abitanti: si consideri infatti che il diritto longobardo rimase \u201cde facto\u201d attivo nelle consuetudini della popolazione fino al XV secolo, cos\u00ec come pu\u00f2 essere tuttora riscontrabile nel toponimo indicato come \"Gazzo\", localit\u00e0 sita nei pressi del pianoro di san Fermo, che starebbe ad indicare un'estesa localit\u00e0 boschiva, matrice utilizzata anche per il vicino comune di Gazzaniga.\nCon l'arrivo dei Franchi, avvenuto verso la fine dell'VIII secolo, il territorio venne sottoposto al sistema feudale, con il paese che inizialmente venne assegnato, al pari di gran parte della valle, ai monaci di Tours per poi essere infeudato al Vescovo di Bergamo. Anche il primo documento scritto in cui si attesta l'esistenza del borgo risale a quel periodo: era il 27 aprile 840 quando Ingelberga, figlia di Odone e di stirpe longobarda, don\u00f2 cinque terreni ereditati dal padre, due dei quali posti nel \"vico Floriano\".\nCon il passare degli anni al potere vescovile si affianc\u00f2 quello di alcune famiglie della zona, che riuscirono ad ottenere sempre pi\u00f9 spazio, passando dal ruolo di grandi proprietari a quelli di feudatari \"de facto\". Si trattava delle famiglie Suardi, nota in tutta la provincia, e Albertoni, tra cui vi era Alberto, console di Bergamo. \nNel corso della seconda met\u00e0 del XII secolo cominciarono a svilupparsi i primi sentimenti di autonomia da parte delle citt\u00e0 lombarde, contrastati per\u00f2 da Federico Barbarossa, imperatore del Sacro Romano Impero. Quest'ultimo condusse numerose campagne in Italia, tra cui quella del 1166 quando scese in val Seriana attraverso la val Camonica, occasione in cui i soldati imperiali diedero alle fiamme il borgo di Fiorano in quanto gli abitanti si erano rifiutati di dar loro da mangiare. Tuttavia la spinta autonomistica non fu fermata, tanto che nel 1210 Fiorano scelse di confederarsi con i comuni limitrofi nella Confederazione de Honio, un'istituzione sovra comunale che aveva il compito di gestire i beni indivisi quali prati, pascoli, boschi, sotto il controllo di un feudatario, incaricato dal vescovo di Bergamo, a sua volta investito dall'imperatore del Sacro Romano Impero.\nIl passo successivo fu quello di emanciparsi definitivamente dal giogo feudale, redigendo nel 1240 i primi statuti che diedero il via all'esperienza comunale. Negli statuti della citt\u00e0 di Bergamo redatti nel XIV e XV secolo Fiorano risulta inserito nella circoscrizione denominata \"facta di san Lorenzo\", con confini territoriali circoscritti al solo centro abitato.\nTra le competenze comunali vi era anche la gestione del territorio: a tal riguardo venne decisa la costruzione, avvenuta tra il XIII ed il XIV secolo, di un canale artificiale che, posto in localit\u00e0 \"Roncazzo\" (nei pressi dell'attuale \"Prato Nuovo\"), era largo un metro ed alimentava due molini. Il primo veniva utilizzato per macinare i cereali, mentre il secondo per lavorare i panni di lana che, grazie al lavoro svolto dal follo, permetteva di rendere la trama della lana pi\u00f9 raffinata. Questo permise lo sviluppo di una fiorente attivit\u00e0 dell'industria laniera, i cui prodotti venivano commerciati nei mercati dei paesi vicini. Tra i principali esponenti di tale attivit\u00e0 vi era la famiglia De' Zambettis, che svolgeva la propria attivit\u00e0 in un caseggiato a fianco della chiesa parrocchiale, e che continu\u00f2 fino al XIX secolo.\nI commerci vennero notevolmente aiutati dalla costruzione di un ponte, edificato nel 1248, che si diramava dalla strada che collegava Bergamo con Clusone, permetteva di scavalcare il corso del fiume Serio e di raggiungere la val Gandino, cuore pulsante dei commerci lanieri. Questo manufatto, fatto costruire dal Consilio Maggiore di Bergamo e noto nei secoli come \"Ponte di Gandino\" (nonostante collegasse la sponda orografica destra con il territorio di Casnigo), permise a Fiorano di diventare la \"porta per la val Gandino\".\nLa Confederazione de Honio nel 1263 venne sciolta, anche se mantenne ugualmente nel corso dei secoli successivi i suoi statuti per ci\u00f2 che riguardava la parte montuosa del territorio, cessando di esistere soltanto nel 1827. In seguito a ci\u00f2 Fiorano opt\u00f2, nel 1331, per un'unione fiscale con il vicino borgo di Gazzaniga.\nBen presto tuttavia cominciarono a verificarsi attriti tra gli abitanti, divisi tra guelfi e ghibellini, che raggiunsero livelli di recrudescenza inauditi. La popolazione dovette subire numerosi attacchi perpetrati dalle fazioni avverse, culminati con il durissimo scontro verificatosi nell'anno 1397, durante il quale un gruppo di sedici ghibellini calati dalla val Camonica uccisero quattro guelfi e devastarono parte del paese. Per contro, il 10 giugno dell'anno successivo, furono gli stessi guelfi a danneggiare in modo importante gli avamposti ghibellini dislocati sul territorio, incendiando contestualmente anche parte dell'abitato.\nLa Serenissima Repubblica di Venezia.\nAlla definitiva pacificazione si arriv\u00f2 pochi anni pi\u00f9 tardi grazie all'avvento della Repubblica di Venezia, avvenuta formalmente nel 1428, che diede il via ad un periodo di tranquillit\u00e0 in cui l'intera zona riprese a prosperare, garantendo una diminuzione della pressione fiscale ed offrendo maggiore autonomia.\nLa Serenissima inser\u00ec Fiorano nella circoscrizione facente capo a Gandino per ci\u00f2 che riguardava la giurisdizione civile e penale, anche se in ambito amministrativo il paese perse la propria autonomia in quanto aggregato a Gazzaniga, al pari del borgo di Rova, nel 1435.\nRiconquistata la propria indipendenza gi\u00e0 nel 1476, nel paese si svilupparono in modo notevole i commerci e vi fu nuovo impulso per l'agricoltura, l'allevamento e l'industria laniera.\nUn violento scossone alla tranquillit\u00e0 della popolazione venne dalla violenta epidemia di peste di manzoniana memoria, che tra il 1629 ed il 1631 caus\u00f2 la morte di 216 abitanti su un totale di 316, quasi il 70% dell'intera popolazione. In questo frangente gli appestati venivano portati nella piana di san Fermo dove, una volta terminata l'ondata mortifera sorse l'omonima cappelletta tuttora esistente.\nIn quegli anni si verificarono inoltre diatribe in ambito religioso tra le parrocchie di Fiorano e Vertova, a causa dell'assegnazione del borgo di Semonte. Quest'ultimo infatti, amministrativamente ricadeva nei confini di Vertova, mentre a livello religioso era, da sempre, competenza di Fiorano. La vertenza fu risolta mediante un decreto del cardinale Pietro Priuli che, in data 23 ottobre 1723, conferm\u00f2 la pertinenza a Fiorano. L'unione religiosa tra i due nuclei dur\u00f2 fino al 1911.\nNella seconda met\u00e0 del XVIII secolo il paese fu invece colpito dalla crisi della produzione dei panni di lana, dovuta all'importazione di prodotti esteri a prezzo pi\u00f9 basso, che mise in ginocchio la pastorizia ed il commercio della materia prima.\nDall'avvento di Napoleone fino ai giorni nostri.\nMa il potere della Repubblica di Venezia era ormai agli sgoccioli, tanto che nel 1797, in seguito al trattato di Campoformio, venne sostituita dalla napoleonica Repubblica Cispadana.\nIl cambio di dominazione comport\u00f2 una revisione dei confini, che videro l'unione di Gazzaniga con Fiorano. Unione durata poco, dal momento che gi\u00e0 nel 1805 i due comuni vennero nuovamente scissi. \nDopo quattro anni i limiti territoriali vennero nuovamente ridisegnati mediante un'imponente opera di accorpamento dei piccoli centri ai pi\u00f9 grandi: in questo frangente Gazzaniga assorb\u00ec le vicine realt\u00e0 di Cene, Fiorano ed Orezzo, che riuscirono a riottenere la propria autonomia nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi.\nNel 1827 venne definitivamente sciolta la Confederazione de Honio, con Fiorano che acquis\u00ec formalmente il possesso di tutte le terre collinari e montuose ricoperte dai boschi a Nord dell'abitato.\nDopo l'indipendenza dell'Italia, nel 1863 al nome di Fiorano venne aggiunta la dicitura \"Al Serio\", al fine di distinguerlo da altri paesi italiani omonimi come Fiorano Canavese (in provincia di Torino) e Fiorano Modenese.\nContestualmente si verific\u00f2 un notevole sviluppo dell'industria: grande importanza ricoprirono le filande (con le famiglie di imprenditori Bombardieri, Foglieni e Cristini), la fornace di calce e mattoni in zona Prato Nuovo e, sul finire del secolo, il cotonificio Albini-Tosi che, dopo aver acquistato il canale artificiale gi\u00e0 esistente, diedero vita ad un'importante realt\u00e0 industriale, poi rinominata I.R.F.\nUn ulteriore impulso venne dall'apertura della Ferrovia della Valle Seriana, che dal 1884 permise il collegamento di merci e passeggeri da Bergamo a Clusone. \nTutto questo fece lievitare il numero degli abitanti, che passarono dalle 256 unit\u00e0 del 1805 alle 497 del 1881, fino a raggiungere le 1163 del 1901 e le 1565 del 1911.\nNel 1927 il regime fascista, nell'ambito di una riorganizzazione amministrativa volta a favorire i grossi centri a scapito dei pi\u00f9 piccoli, un\u00ec nuovamente Fiorano a Gazzaniga. L'unione dur\u00f2 fino al termine della seconda guerra mondiale, quando nel dicembre del 1947 Fiorano al Serio riacquis\u00ec la definitiva autonomia.\nNella seconda parte del secolo il comune fu soggetto ad un tumultuoso sviluppo sociale, economico ed urbanistico, quest'ultimo aspetto favorito dall'apertura della strada intitolata a Papa Giovanni XXII che, salendo fino al pianoro di san Fermo, diede un ulteriore sbocco all'espansione edilizia.\nLuoghi d'interesse.\nChiesa parrocchiale di San Giorgio Martire.\nIl principale edificio del paese \u00e8 indubbiamente la chiesa parrocchiale di San Giorgio inclusa nell'elenco dei monumenti nazionali.\nL'assetto attuale dell'edificio \u00e8 frutto di un restauro radicale effettuato a cavallo fra Ottocento e Novecento dagli architetti Virginio Muzio e Agostino Caravati.\nEdificata in stile rinascimentale, la chiesa attuale affonda le sue origini attorno all'XI secolo, come testimoniato dall'altare orientato ad Oriente e dalla venerazione di san Giorgio, caratteristiche proprie delle prime chiese. Questa sua collocazione temporale la rende una delle sedi religiose pi\u00f9 antiche della val Seriana, tanto che originariamente essa includeva nella sua area di influenza i nuclei abitativi limitrofi, tra cui Rova, Gazzaniga, Orezzo, Semonte, Vertova e Colzate.\nAll'interno si possono ammirare numerose opere di gran valore, tra cui numerosi affreschi cinquecenteschi rinvenuti durante i lavori di restauro, ed una serie di pale d'altare di artisti quali Gian Paolo Cavagna (\"L'ultima cena\"), Enea Salmeggia (\"La Madonna del Rosario\"), Troilo Lupi (\"Adorazione dei Re magi\"), Vincenzo Angelo Orelli (\"L'Addolorata\") ed Enrico Albrici (\"Madonna col Bambino in gloria\"), il polittico, risalente al 1575, eseguito dal pittore albinese Giovanni Battista Moroni.\nAltri edifici.\nRestando in ambito religioso, particolare importanza ricopre anche la chiesa di san Fermo, posta presso l'omonimo pianoro situato a monte del centro abitato. Edificata con dimensioni assai modeste nel 1630 durante l'ondata di peste di manzoniana memoria, periodo in cui veniva utilizzata come luogo dove portare gli appestati, venne ampliata verso il 1666.\nUlteriori ingrandimenti, avvenuti nella seconda met\u00e0 del XIX secolo e poi nel 1929 la portarono alle dimensioni attuali, dotandola di una pala d'altare di Domenico Carpinoni (\"Madonna con santi Fermo e Rustico\"), rubata per\u00f2 nel 1974. Un'altra serie di restauri, iniziati nel 1971 e terminati nel 1983, permisero la scoperta di pregevoli affreschi secenteschi raffiguranti san Patrizio e sant'Antonio.\nAi limiti dei confini comunali, nella parte pi\u00f9 a monte, si trova anche la piccola chiesetta (chiamata anche \"Tribulina\") dei \"Gromei\", di propriet\u00e0 privata fino al 1956, quando il comune l'acquist\u00f2 dalla famiglia Magni e la sottopose e ristrutturazione terminata nel 1982. Di aspetto semplice e dimensioni assai contenute, presenta gli aspetti tipici delle chiese agresti e rurali.\nDegne di nota sono infine il convento delle Suore Orsoline della Beata Vergine Immacolata, dove \u00e8 attivo un istituto scolastico fondato nel 1818 e, in ambito civile, la villa Martinelli, edificio privato edificato tra il 1923 ed il 1924, situato sulla centrale via Locatelli.\nItinerari naturalistici.\nNumerose sono le opportunit\u00e0 per chi volesse passare un po' di tempo immerso nella natura, con molti sentieri che si snodano sulle pendici delle propaggini circostanti. Tra i principali vi \u00e8 quello contrassegnato con segnavia del CAI numero 523 che si dirama dalla chiesetta di san Fermo, raggiunge la Tribulina dei Gromei e sale nel borgo di Dossello presso Orezzo, per solcare le pendici del monte Cedrina e toccare le localit\u00e0 di \"Osci\u00f6l\", \"Coldr\u00e8\" e \"C\u00e0 de Sp\u00ec\", prima di terminare il suo corso presso il monte Poieto.\nInoltre \u00e8 d'obbligo citare la Ciclovia della Valle Seriana che transita sul comune lungo il corso del fiume Serio. \nEssa raggiunge il territorio comunale da Sud tramite un ponte sul fiume Serio che la collega con il territorio di Cene, nei pressi della valle Asinina, costeggia quindi il cimitero ed il campo sportivo, per poi giungere all'isolotto della \"Boschina\", posto tra un canale artificiale ed il Serio, dove \u00e8 presente un parco pubblico con aree di sosta, spazi giochi per bambini ed un chiosco.\nFolklore e tradizioni.\nPer quanto riguarda la tradizione, l'appuntamento pi\u00f9 importante \u00e8 il \"fal\u00f2 di san Giorgio\". Questo rito si svolge la sera del 22 aprile, giornata che precede la festa di san Giorgio, protettore della Parrocchia, ed ha luogo proprio sul sagrato dell'edificio sacro dedicato al santo patrono. Qui vengono ammucchiate grandi quantit\u00e0 di cataste di legna che vengono bruciate al calare delle tenebre. Le origini di questo rito sono antichissime, tanto che pare possano essere fatte risalire ad un'antica usanza pagana, poi mutuata per fini religiosi. Il rito, di indubbio fascino, \u00e8 molto sentito dagli abitanti del paese, ma suscita interesse anche nei paesi vicini, tanto da attirare numerosi visitatori.\nUn'altra iniziativa folkloristica \u00e8 la \"corsa delle uova\" (\"Corsa de \u00f6f\" nel dialetto di Gandino), che si svolge con cadenza annuale dal 1931. Si tratta di una vera sfida agonistica che vede protagonisti due atleti: il primo deve percorrere di corsa, nel minor tempo possibile, il tratto Gandino-Fiorano Al Serio-Gandino, per un totale di poco superiore ai 12 chilometri. Il secondo contemporaneamente deve raccogliere una alla volta cento uova, poste ad un metro l'una dall'altra lungo la gandinese via Dante.\nL'origine della manifestazione risiede in una sorta di scommessa, che nel 1931 ebbe come protagonisti Renzo Archetti e Giovanni Bonazzi. Il primo, impegnato nel percorso verso Fiorano, si aggiudic\u00f2 la prova. Al contrario delle apparenze, \u00e8 infatti favorito il concorrente che si accinge nella mini-maratona, in quanto la distanza percorsa dal raccoglitore d'uova \u00e8 s\u00ec inferiore ( metri secondo calcoli matematici), ma molto pi\u00f9 spezzettata e discontinua rispetto a quella del corridore. Ne deriva una gara estremamente incerta, spesso risolta all'ultimo metro oppure all'ultimo uovo. Storicamente la corsa si svolge nella sera di antivigilia (venerd\u00ec) della prima domenica di luglio, solenne ricorrenza gandinese in onore dei santi Martiri Patroni Quirino, Flaviano, Valentino e Ponziano.\nSociet\u00e0.\nEtnie e minoranze straniere.\nGli stranieri residenti nel comune sono 291, ovvero il 9,4% della popolazione. Di seguito sono riportati i gruppi pi\u00f9 consistenti:"}
{"id": "33360", "revid": "322321", "url": "https://it.wikipedia.org/wiki?curid=33360", "title": "Fontanella (Italia)", "text": "Fontanella (\"Fontan\u00e8la\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura orientale bergamasca, sul confine con la provincia di Cremona alla cui diocesi appartiene, si trova a 31 chilometri a sud-est dal capoluogo orobico.\n\u00c8 il comune pi\u00f9 a sud della provincia.\nStoria.\nL'antichit\u00e0.\nI primi insediamenti che interessarono il territorio di Fontanella, cos\u00ec come quello dei comuni circostanti furono forse quelli di alcune piccole trib\u00f9 del popolo dei Liguri, seguiti dagli Etruschi prima e dai Galli Cenomani poi. La teoria pi\u00f9 accreditata tra quelle formulate sull'origine del paese vorrebbe far risalire, per\u00f2, i primi insediamenti stabili all'epoca romana. Si presume infatti che questo territorio fosse soggetto all'opera di centuriazione riguardante i paesi limitrofi. Tuttavia, in tal senso non esistono ritrovamenti che diano la certezza di queste origini, che vengono dedotte dalla storia dei vicini paesi, interessati da sempre da questi fenomeni.\nIl Medioevo.\nIl periodo successivo vide l'arrivo dei Longobardi, come indicato da alcuni storici che ritenevano fosse presente, nel VII secolo, una chiesa di culto cattolico con tanto di fonte battesimale.\nIl primo documento scritto che attesta l'esistenza del borgo risale alla dominazione successiva, ovvero quella dei Franchi, i quali, istituendo il Sacro Romano Impero, diedero vita al feudalesimo. L'atto in questione \u00e8 datato 949 e riguardava un contratto di permuta inerente beni presenti sul territorio di Fontanella. Tale toponimo dovrebbe derivare dalle molte fontane naturali presenti sul territorio.\nNel corso del XII secolo il borgo venne dato in gestione al Vescovo di Bergamo, il quale ordin\u00f2 la costruzione di un castello volto a difendere il territorio dalle sempre maggiori mire espansionistiche delle potenze vicine. Difatti si verificarono numerosi scontri, inseriti nel contesto delle lotte tra guelfi e ghibellini, che videro capitolare il paese nel 1266 a favore dei milanesi, dopodich\u00e9 il castello venne raso al suolo: fu l'inizio di un lungo periodo che vide Fontanella legare le proprie sorti ai reggenti del capoluogo lombardo.\nIl borgo era anticamente circondato da mura, che resistettero fino alla fine del XVIII secolo, di cui permangono tuttora tracce lungo la circonvallazione, dove \u00e8 anche visibile parte dell'antico fossato.\nBen presto infatti la gestione venne affidata alla famiglia dei Visconti, la quale il 6 febbraio 1413 concesse al paese il privilegio di essere considerato \"terra separata\", ovvero un paese non soggetto in ambito amministrativo, giudiziario e fiscale a un'altra citt\u00e0, ma direttamente al duca. Fontanella, quindi, divenne autonoma nell'amministrazione della giustizia civile e criminale, compreso il diritto di emettere sentenze capitali.\nLa struttura comunale vedeva al vertice dell\u2019amministrazione il podest\u00e0, il quale amministrava la giustizia, era pagato dal comune e inviato direttamente dal duca, che lo sceglieva fra una terna di nomi proposti dal comune stesso.\nIl podest\u00e0 era affiancato da un vice e da quattro deputati del governo, questi ultimi eletti dall'arengo generale, cio\u00e8 il consiglio dei capifamiglia.\nL'Et\u00e0 moderna.\nAll'inizio del XV secolo il territorio pass\u00f2 sotto la dominazione della Repubblica di Venezia, la quale invi\u00f2 un proprio rappresentante a gestire le sorti del paese. Tuttavia nel 1431 il paese rifiut\u00f2 l'annessione alla citt\u00e0 veneta scacciando il rappresentante da poco insediatosi, giurando fedelt\u00e0 alla citt\u00e0 di Milano, che promise a Fontanella il mantenimento dei privilegi acquisiti e in pi\u00f9 ottenne l'aggregazione del borgo di Antegnate a quello di Fontanella.\nScaturirono numerosi combattimenti che videro passare il paese pi\u00f9 volte all'una e all'altra dominazione, fino a quando nel 1447 i milanesi ebbero la meglio.\nI secoli successivi videro comunque un progressivo peggioramento delle condizioni economiche degli abitanti, relegando il paese a un ruolo marginale nella vita sociale e politica della zona.\nTra gli anni '60 e '70 del Seicento la famiglia Cittadini (o Cittadino) era giunta a possedere circa la met\u00e0 del territorio comunale e, per ottenere dei privilegi fiscali, tent\u00f2 di creare un comune a s\u00e9. Il podest\u00e0 e l'amministrazione dell'epoca non poteva permettere che ci\u00f2 accadesse. Perci\u00f2, nell'ottobre 1676, l\u2019arengo generale del comune decise di accettare l\u2019ipotesi di infeudazione ad Antonio Cittadini, abitante di Fontanella, fiscale e per questo creditore della comunit\u00e0. In cambio, Fontanella ottenne la cancellazione degli ingenti debiti contratti con il suddetto. Il segno pi\u00f9 evidente e tangibile dell\u2019infeudazione fu la perdita del diritto di indicazione del podest\u00e0.\nA met\u00e0 Settecento il comune era retto da un consiglio generale di ventiquattro membri, sei dei quali formavano un consiglio ordinario, un ragionato o cancelliere, al quale era affidata la tenuta dell\u2019archivio e un procuratore in Milano.\nNel 1757 il comune venne inserito nella delegazione II della provincia superiore del contado di Cremona e nel 1786 nella delegazione II della provincia di Cremona.\nL'Et\u00e0 contemporanea.\nLa dominazione francese, instaurata nel 1797, in un clima di agitazione e instabilit\u00e0, cre\u00f2 il distretto di Fontanella, che comprendeva oltre al comune stesso anche la Calciana e la delegazione II della provincia di Cremona (gli attuali comuni di Calcio, Pumenengo, Torre Pallavicina, Barbata, Antegnate, Covo e Isso) .A causa del periodo caotico il distretto non trov\u00f2 mai piena applicazione e nel settembre del 1798 esso venne abolito e pass\u00f2 nel distretto XVI delle Ghiaie del Serio. Nel maggio 1801 fu posto nel distretto III di Treviglio per poi passare nel 1804 nel distretto VI delle Ghiaie del Serio e nel cantone III di Romano del distretto II di Treviglio nel giugno 1805. Nel 1810 aggreg\u00f2 Casaletto di Sopra, Romanengo del Rio, Isso ed uniti e Barbata.\nLa dominazione austriaca, dal 1815 al 1859, non interess\u00f2 direttamente il borgo, che tuttavia venne inserito nel dipartimento facente capo a Bergamo e precisamente venne collocato nel distretto XII di Romano e poi nel distretto X.\nNel 1853 era comune con consiglio comunale, senza ufficio proprio.\nLe attivit\u00e0 rurali, basate sull'agricoltura, sull'allevamento e sull'industria casearia, caratterizzarono i decenni successivi, senza che avvenissero eventi degni di nota, a parte delle tensioni al ritiro delle divisioni della Wehrmacht dall'Italia, quando a Fontanella si rischi\u00f2 uno scontro a fuoco tra partigiani e tedeschi.\nSimboli.\nLo stemma del Comune di Fontanella \u00e8 stato concesso con decreto del presidente della Repubblica del 13 marzo 2004.\nIl disegno dello stemma \u00e8 antico e risale al XV secolo a ricordare le numerose sorgenti esistenti in questo comune. Prima della concessione dello stemma attuale, il Comune ne aveva in uso uno simile ma con lo sfondo d'oro invece che di rosso approvato nel 1939 a cui nel 1961 era stata aggiunta la scritta .\nMonumenti e luoghi d'interesse.\nL'edificio sacro di maggior interesse \u00e8 la chiesa parrocchiale di San Cassiano. Edificata tra il 1442 e il 1448 in luogo di un precedente edificio di culto con la prerogativa di parrocchiale con fonte battesimale fin dal tempo dei longobardi, del quale eredita l'abside in stile romanico, conserva opere pittoriche di buon pregio, tra cui spiccano quelle dei fratelli Antonio e Vincenzo Campi, del Caravaggino, del Marone e del Molosso.\nLa quattrocentesca torre campanaria della parrocchiale ha forma quadrata ed \u00e8 munita di merli alla cima di stile gotico. Sulla facciata sud della torre si legge \"\"Templi et turris huius principium habuit A.D. 1453 die 3 aprilis\".\"\n\u00c8 inoltre presente la chiesa dell'Annunciata, conosciuta anche con il nome di oratorio dei Disciplini, posizionata nelle vicinanze della parrocchiale stessa. La sua facciata risulta parzialmente coperta da quella dell'edificio di culto maggiore, da quando questo fu sottoposto a dei lavori di rifacimento, eseguiti tra 1856 e 1858, che lo fecero avanzare di qualche metro.\nIl territorio di Fontanella \u00e8 caratterizzato anche dalla presenza dei fontanili, risorgive d\u2019acqua opportunamente inalveate che per secoli hanno costituito la ricchezza di questo territorio e di quelli vicini (nel solo territorio comunale ne sono presenti ben 43). Inoltre, il paese presenta una grande quantit\u00e0 di cascine in aperta campagna che stanno a ricordare l'anima rurale del borgo, nelle quali sono ancora presenti segni della vita di un tempo.\nManifestazioni.\nLa quarta domenica di ottobre si festeggia la sagra che ricorda la donazione del crocifisso ai fontanellesi in occasione delle missioni vincenziane del 1717 e considerato miracoloso dalla comunit\u00e0.\nSociet\u00e0.\nEvoluzione demografica.\nLingue e dialetti\nOltre all'italiano, nel territorio comunale si parla la lingua lombarda, nella variante bergamasca.\nInfrastrutture e trasporti.\nFra il 1888 e il 1931 la localit\u00e0 era servita da una fermata posta lungo la tranvia Bergamo-Soncino.\nAmministrazione.\nQuesto \u00e8 l'elenco dei sindaci che si sono succeduti dal 1995 ad oggi\nGemellaggi.\nFontanella \u00e8 gemellata con il borgo tedesco di Valley, in Baviera. Le delegazioni dei due paesi si incontrano regolarmente ogni anno, generalmente nel mese di maggio.\nBibliografia.\nAnnibale Besozzi, \"Notizie istoriche-cronologiche del regio borgo di Fontanella\", Cremona, Stamperia de'Ricchini, 1764"}
{"id": "33362", "revid": "114752126", "url": "https://it.wikipedia.org/wiki?curid=33362", "title": "Pressione di vapore", "text": "La pressione di vapore (o tensione di vapore o pi\u00f9 propriamente pressione di vapore saturo) di una sostanza \u00e8 la pressione esercitata dal vapore della sostanza sulla fase condensata (solida o liquida) della stessa sostanza quando tali fasi sono in condizioni di equilibrio termodinamico tra loro all'interno di un sistema chiuso, cio\u00e8 in condizioni di vapore saturo.\nDal punto di vista fisico, la pressione di vapore pu\u00f2 essere interpretata come il risultato della tendenza di una particolare sostanza a passare dalla fase condensata alla fase gassosa (cio\u00e8 ad evaporare o sublimare).\nTrattandosi di una pressione, nel Sistema Internazionale la pressione di vapore si misura in pascal.\nLa pressione di vapore pu\u00f2 essere definita in termini di pressione assoluta o pressione relativa (con riferimento alla pressione atmosferica). In entrambi i casi il significato fisico \u00e8 identico, ma cambia il valore numerico associato a tale grandezza.\nLe sostanze caratterizzate da un'elevata pressione di vapore in condizioni normali sono dette \"volatili\", mentre quelle caratterizzate da una bassa pressione di vapore in condizioni normali sono dette \"altobollenti\".\nPressione parziale di vapore.\nNel caso in cui pi\u00f9 sostanze si trovino in miscela tra loro, si pu\u00f2 definire una pressione parziale di vapore per ciascun componente della miscela.\nLa pressione parziale di vapore di ciascun componente \u00e8 correlata alla pressione di vapore dell'intera miscela attraverso la legge di Raoult.\nLo stato termodinamico di vapore saturo.\nSe una certa sostanza liquida viene inserita in un recipiente ermetico in cui sia stato precedentemente ricavato il vuoto e che \u00e8 mantenuto a temperatura costante, la concentrazione delle molecole di tale sostanza nella fase aeriforme dapprima aumenta, a causa dell'evaporazione, e poi, raggiunto un determinato valore, che dipende unicamente dalla natura della sostanza e dalla temperatura, rimane costante nel tempo.\nIn tale condizione le due fasi si trovano in equilibrio, e si parla di \"vapore saturo\".\nIn questo caso l'equilibrio \u00e8 di natura dinamica perch\u00e9, durante questa fase di apparente stabilit\u00e0 macroscopica fra il liquido ed il vapore, a livello microscopico continuano a verificarsi, con la stessa velocit\u00e0, due processi opposti: da una parte un certo numero di molecole, nell'unit\u00e0 di tempo, passa dalla fase liquida a quella aeriforme (evaporazione) ma nella stessa unit\u00e0 di tempo un ugual numero di molecole passa dallo stato aeriforme a quello liquido (condensazione).\nLa pressione del vapore saturo di un liquido aumenta al crescere della temperatura, perch\u00e9 le molecole acquistano via via un'energia cinetica pi\u00f9 alta ed hanno cos\u00ec una maggiore tendenza ad evaporare.\nEvaporazione ed ebollizione.\nL'evaporazione \u00e8 una transizione di fase liquido-vapore che avviene alla superficie di un liquido, fintanto che la tensione di vapore del liquido \u00e8 maggiore della pressione del vapore nell'ambiente (quest'ultima nel vuoto \u00e8 zero, nell'atmosfera \u00e8 la pressione parziale della componente atmosferica costituita dal vapore del liquido ecc.); questo fenomeno \u00e8 possibile solo in condizioni di non equilibrio del sistema.\nInfatti se si mette del liquido in un recipiente aperto all'atmosfera, anche in condizioni di temperatura costante, si vedr\u00e0 che il volume di liquido nel recipiente diminuir\u00e0 nel tempo, anche se lentamente. Questo perch\u00e9 le molecole che passano allo stato di vapore hanno uno spazio potenzialmente infinito in cui stare, cio\u00e8 tutta l'atmosfera, quindi non torneranno mai allo stato liquido. Cio\u00e8 la pressione parziale nell'atmosfera non cambia in virt\u00f9 dell'enorme volume disponibile in tutta l'atmosfera, visto che l'equilibrio di fase si raggiunge quando la pressione parziale del vapore \u00e8 uguale alla tensione di vapore del liquido, in un sistema (recipiente) aperto non si raggiunge mai, l'acqua quindi evapora tutta. I mari e gli oceani non si esauriscono perch\u00e9 l'acqua persa per evaporazione ritorna loro sotto forma di pioggia o tramite i fiumi.\nSe si mette del liquido in un recipiente chiuso si vede diminuire il liquido fino al raggiungimento dell'equilibrio di fase in cui la pressione parziale del vapore soprastante al liquido \u00e8 uguale alla tensione di vapore del liquido.\nLa tensione di vapore aumenta con la temperatura. Quando la tensione di vapore eguaglia la pressione ambiente, la transizione da liquido a vapore pu\u00f2 avvenire in qualsiasi punto della massa liquida con formazione di bolle di vapore che salgono tumultuose in superficie: si ha il fenomeno dell'ebollizione. In queste condizioni in un recipiente aperto non si raggiunge l'equilibrio di fase finch\u00e9 tutto il liquido \u00e8 diventato vapore.\nLa temperatura alla quale la pressione di vapore coincide con quella atmosferica \u00e8 quindi la temperatura di ebollizione. Ad esempio dall'andamento della pressione del vapore saturo dell'acqua, in funzione della temperatura, si pu\u00f2 osservare che a 100\u00a0\u00b0C la pressione del vapore \u00e8 quella atmosferica.\nPer esempio, del ferro liquido alla temperatura di 1\u00a0808 K \u00e8 7,02 Pa: questo vuol dire che il ferro liquido inizier\u00e0 ad evaporare finch\u00e9 il vapore di ferro avr\u00e0 raggiunto la pressione di 7,02 Pa e da quel momento in poi il ferro in apparenza cesser\u00e0 di evaporare (o meglio: il numero di atomi di ferro che passeranno dallo stato liquido a quello aeriforme sar\u00e0 pari al numero di atomi di ferro che passeranno dallo stato aeriforme a quello liquido).\nPer gli aeriformi-vapori (e non gas propriamente detti) non vale la legge delle pressioni parziali dei gas, in quanto la loro pressione non dipende dal volume ma dalla loro temperatura.\nDeterminazione della pressione di vapore.\nIl valore di pressione di vapore \u00e8 facilmente ricavabile utilizzando una formula che metta in relazione tale pressione con una determinata temperatura (espressa in gradi Celsius), con questa formula si determina il valore della pressione (in mBar) in cui, a una determinata temperatura, l'acqua entra in ebollizione:\nIn cui:\nNel caso pi\u00f9 generale di un componente puro, la dipendenza della pressione di vapore dalla temperatura \u00e8 calcolabile dall'equazione di Antoine:\nin cui:\nLa pressione di vapore pu\u00f2 essere ricavata sperimentalmente tramite un apparecchio chiamato isoteniscopio.\nEffetto della variazione di pressione applicata.\nIn condizioni di equilibrio, dal punto di vista termodinamico, il potenziale chimico della fase liquida deve essere uguale a quello della fase vapore. Quindi a una variazione infinitesima del potenziale di una fase, affinch\u00e9 venga mantenuta la condizione di equilibrio, \u00e8 necessario che corrisponda una eguale variazione del potenziale dell'altra fase. La variazione di potenziale chimico per la fase liquida, in condizione di temperatura costante, \u00e8\ndove formula_5 \u00e8 il volume molare della fase liquida.\nAllo stesso modo per il potenziale della fase vapore, sempre in condizioni di temperatura costante, si ricava\nche ricavando il volume molare dalle legge dei gas perfetti diventa\nEguagliando le variazioni di potenziale delle due fasi e integrando tra il valore di pressione di vapore normale formula_8 e la nuova pressione di vapore p, si ottiene\nche riarrangiando diventa\nche risolvendo fornisce la relazione finale che lega la pressione di vapore alla pressione esercitata, espressa matematicamente dall'equazione"}
{"id": "33363", "revid": "322321", "url": "https://it.wikipedia.org/wiki?curid=33363", "title": "Fonteno", "text": "Fonteno (\"Font\u00e9\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia fisica.\nFonteno \u00e8 posta sul versante sinistro della valle di Fonteno su di un terrazzo naturale che d\u00e0 sul lago d'Iseo.\nLa valle \u00e8 solcata dal torrente Z\u00f9, che dalle alte montagne scende fino a gettarsi nel lago.\nIl territorio del comune risulta compreso tra i 375 e i 1.361 m s.l.m.\nStoria.\nIl primo nucleo abitato \u00e8 testimoniato nel 1338 nella zona della \"fontana del coren\", dalla quale deriva l'etimologia del nome del paese.\nIl 22 agosto 1944 ci fu un duro scontro tra le forze nazi-fasciste e i partigiani della 53\u00aa Brigata Garibaldi che viene ricordata con il nome di \"Battaglia di Fonteno\"\nMonumenti e luoghi d'interesse.\nPer la sua posizione isolata Fonteno ha conservato le caratteristiche del piccolo borgo agricolo di montagna, con strette viuzze, porticati e balconi in legno dei secoli precedenti.\nNella valle di Fonteno sorgono oltre 300 cascine, protette da uno speciale piano urbanistico. La zona presenta percorsi e sentieri con numerosi punti panoramici sul lago. Vi \u00e8 stato scoperto nel 2006 il vasto complesso speleologico di \"Bueno Fonteno\", del quale si \u00e8 esplorato uno sviluppo di oltre 32\u00a0km fino ad una profondit\u00e0 di quasi 500 m.\nsito internet: \nInfrastrutture e trasporti.\nAl paese si arriva per una strada che si distacca a Solto Collina dalla strada provinciale n.77, che a sua volta \u00e8 collegata con la strada statale 42. Una strada comunale porta alla frazione di Xino.\nGeografia antropica.\nFrazioni.\nXino, affacciata sul lago d'Iseo, a circa 1\u00a0km dal capoluogo comunale, conserva un aspetto tipico di antico borgo con stretti vicoli."}
{"id": "33365", "revid": "580197", "url": "https://it.wikipedia.org/wiki?curid=33365", "title": "Punto di fusione", "text": "Il punto di fusione si definisce come uno stato termodinamico, definito da una certa temperatura (detta temperatura di fusione) e pressione (non necessariamente uguale alla pressione atmosferica), in corrispondenza del quale si ha il processo di fusione.\nNella maggior parte dei casi di interesse pratico la pressione \u00e8 quella atmosferica, praticamente costante, e per tale motivo il punto di fusione viene indicato con la sola temperatura. Ad esempio comunemente si dice che il ghiaccio fonde a 0\u00a0\u00b0C, anche se in teoria sarebbe necessario specificare che questo \u00e8 vero solo ad una certa e ben precisa pressione.\nDurante la fusione la sostanza assorbe una certa quantit\u00e0 di calore, detta calore di fusione, che usa per rompere i legami interatomici o intermolecolari che formano il reticolo cristallino e la temperatura smette di salire finch\u00e9 la sostanza non \u00e8 completamente liquida: finita la fusione, la temperatura ricomincia a salire.\nSolamente i solidi cristallini hanno un punto di fusione ben preciso: i solidi amorfi, come il vetro, non hanno un punto di fusione ben definito, ma solo un intervallo di temperatura in cui diventano progressivamente sempre pi\u00f9 molli fino a liquefarsi. Si parla in questo caso di punto di rammollimento.\nInoltre molti solidi cristallini non presentano una temperatura di fusione precisa, a pressione atmosferica, perch\u00e9 la loro temperatura di decomposizione \u00e8 inferiore a quella di fusione.\nDeterminazione sperimentale della temperatura di fusione.\nNei laboratori chimici la misura sperimentale del punto di fusione di una sostanza si esegue riscaldando in condizioni controllate un campione di tale sostanza e rilevando visivamente o automaticamente la temperatura a cui si osserva la fusione.\nIl campione viene generalmente posto in un tubo capillare, in quantit\u00e0 tale da riempirlo per circa a partire dal fondo. Il capillare viene scaldato da un fluido (solitamente olio al silicone o aria) la cui temperatura sale secondo un gradiente che viene fatto diminuire a mano a mano che ci si avvicina al punto di fusione previsto (se noto). La temperatura a cui avviene la fusione pu\u00f2 essere individuata visivamente da un operatore o rilevata automaticamente quando la sostanza fusa \u00e8 trasparente; in quest'ultimo caso il campione si assume convenzionalmente fuso quando la sua trasmittanza supera la soglia del 90%.\nTemperature di fusione.\nTemperatura di fusione di alcune sostanze e elementi chimici alla pressione di )."}
{"id": "33366", "revid": "125935", "url": "https://it.wikipedia.org/wiki?curid=33366", "title": "Foresto Sparso", "text": "Foresto Sparso (\"For\u00e8st\" in dialetto bergamasco) \u00e8 un comune sparso italiano di abitanti della provincia di Bergamo in Lombardia.\nGeografia fisica.\nTerritorio.\nSituato in una conca posta in una piccola valletta, bagnata dal torrente Uria, che si sviluppa perpendicolarmente alla Valcalepio, dista circa 29 chilometri a est dal capoluogo orobico.\nIl comune \u00e8 l'insieme di ben nove frazioni, di cui la pi\u00f9 grande \u00e8 il borgo di \"Chiesa\" dove si trova il municipio e, appunto, la chiesa parrocchiale. Gli altri piccoli centri sono: Franzi, San Michele, Vallunga, Tremellini, Gafforelli, Oliva, San Giuseppe, Dosso dell'Era.\n&lt;br&gt;\nIl comune fa parte della Comunit\u00e0 montana dei laghi bergamaschi.\nOrigini del nome.\nL'origine del toponimo \u00e8 attribuibile all'esistenza in passato di una grande foresta nella conca in cui si trova il paese: in tal senso un documento risalente all'anno 1153 cita \"busco qui nominatur Forestum\". La seconda parte del nome invece \u00e8 dovuta alla disposizione del centro abitato, molto frammentata, \"sparsa\" su tutto il territorio comunale.\nStoria.\nIl paese ha una storia antica avvolta dal mistero, anche a causa della sua posizione geograficamente un po' isolata, che non ha permesso di avere notizie antecedenti all'anno 1153, quando il comune viene citato per la prima volta nel documento precedentemente descritto.\nSi hanno invece notizie certe riguardanti il periodo medievale, quando il paese si trov\u00f2, al pari dei paesi limitrofi e delle localit\u00e0 della vicina val Cavallina, al centro delle sanguinose dispute tra le opposte fazioni dei guelfi e ghibellini.\nLe cronache del tempo riferiscono che il livello di maggior recrudescenza delle lotte \u00e8 databile all'anno 1380, quando le milizie ghibelline provocarono una vera e propria carneficina tra i rappresentanti dell'opposta fazione, bruciando edifici ad essi appartenuti.\nGli abitanti cercarono di riportare nel paese la normalit\u00e0, dando inizio alla ricostruzione degli edifici rasi al suolo e danneggiati. Ma gli scontri ripresero fino a quando i milanesi, capitanati da Niccol\u00f2 Piccinino, riuscirono a conquistare l'intera Valcalepio, e con essa anche il territorio di Foresto Sparso.\nSoltanto con la definitiva affermazione della Repubblica di Venezia sul ducato di Milano le dispute cessarono, e al paese furono concesse numerose agevolazioni ed indennit\u00e0 proprio dalla Serenissima, a parziale risarcimento dai danni subiti. Inglobato nella Contea della Valcalepio, cominci\u00f2 a godere di quella tranquillit\u00e0 che lo ha portato e contraddistinto fino ai giorni nostri.\nMonumenti e luoghi d'interesse.\nArchitetture religiose.\nL'edificio di maggior interesse artistico \u00e8 senza dubbio la chiesa parrocchiale di San Marco in localit\u00e0 \"Chiesa\". Edificata nel corso del XIV secolo, sub\u00ec numerosi rifacimenti nel corso dei secoli successivi, fino ad assumere le linee attuali nel corso del XVII secolo; \u00e8 sede dell'omonima parrocchia afferente al vicariato di Predore, diocesi di Bergamo.\nAll'interno sono presenti numerose opere tra cui spiccano le opere lignee, in primis il pulpito, di Andrea Fantoni e del padre Grazioso.\nSul territorio sono presenti anche altre chiese, tra cui quelle di San Michele, di San Giuseppe e quella dedicata alla Madonna, una delle chiese pi\u00f9 vecchie del paese, posta in localit\u00e0 Gafforelli, ma soprattutto il santuario di San Giovanni delle Formiche, posto sulla sommit\u00e0 del colle Cunisio che separa Foresto Sparso con la Val Cavallina, ancora meta di pellegrinaggio.\nEconomia.\nIl paese da sempre avuto un'anima prettamente rurale e, conseguentemente, le attivit\u00e0 economiche sono state incentrate sull'agricoltura e l'allevamento. Nei secoli addietro erano rinomate le coltivazioni di pere che, dopo una veloce essiccazione, rappresentavano una specialit\u00e0 gastronomica del comune.\nUn'altra attivit\u00e0 molto redditizia nei secoli passati \u00e8 stata l'estrazione e la lavorazione della pietra cote, chiamata dai locali \"pietra molera\", utilizzata per l'affilatura di utensili da taglio.\nNegli ultimi decenni \u00e8 stata rivalorizzata la coltura della vite, che ha portato alla produzione di rinomati vini che assumono la denominazione di Valcalepio.\nIn tal senso ogni anno viene organizzata, nel mese di settembre, la festa dell'uva e dei fiori, dove carri allegorici ornati di fiori (altra attivit\u00e0 presente sul territorio) e carichi di buon vino, sfilano per le contrade del paese.\nCultura e folklore.\nMaschera tipica del paese \u00e8 \"Grappino (ol Grapi')\", un contadino, nonch\u00e9 contrabbandiere di grappa, di inizio novecento che gira l'Italia per vendere la \"preziosa\" grappa del Foresto, donando il ricavato della vendita ai poveri del paese."}
{"id": "33368", "revid": "92723", "url": "https://it.wikipedia.org/wiki?curid=33368", "title": "Fuipiano Valle Imagna", "text": "Fuipiano Valle Imagna (\"F\u00f6ipi\u00e0\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alla sinistra della valle Imagna, dista circa 28 chilometri a nord-ovest dal capoluogo orobico.\nStoria.\nNon sono molte le notizie storiche che riguardano il paese di Fuipiano: posto alla testata della valle Imagna, in posizione defilata rispetto ai principali centri, ha sempre mantenuto le caratteristiche del piccolo borgo montano, con i propri abitanti per lo pi\u00f9 dediti a vivere di ci\u00f2 che la natura forniva loro. Conseguentemente le attivit\u00e0 principali sono sempre state quelle del pastore, dell'allevatore, del boscaiolo e del carbonaio, ovvero colui che trasformava la legna in carbone vegetale.\nIl toponimo sembra trovare origine nella parlata locale, il dialetto bergamasco: si pensa infatti possa derivare dal termine \"foipi\u00e0\", che indica un pianoro con molti faggi, anche se altre correnti di pensiero ritengono derivi da \"faveanud\", inteso come pozza d'acqua, elemento molto presente sul territorio comunale.\nLe origini del paese dovrebbero comunque risalire al periodo medievale quando il territorio, fino ad allora scarsamente antropizzato, vide un incremento abitativo dovuto alle lotte tra guelfi e ghibellini.\nQueste infatti costringevano alcuni esponenti dell'una o dell'altra fazione (nonostante la valle fosse considerata una sorta di feudo guelfo) ad abbandonare i propri luoghi d'origine e di trasferirsi in posti al riparo dalle persecuzioni avverse, tra cui appunto la zona di Fuipiano. In questo periodo la famiglia di maggior importanza era quella dei \"Locatelli\" (il cui odierno cognome deriva dal paese confinante di Locatello), la quale gestiva le principali attivit\u00e0 anche nei paesi limitrofi.\nGli abitanti stessi infatti, cercarono di mantenersi estranei alle dispute di potere, cosa che garant\u00ec loro tranquillit\u00e0 al riparo da scontri e ritorsioni sia durante le suddette lotte, sia dopo l'avvento della Repubblica di Venezia, che tuttavia occup\u00f2 soltanto una parte del territorio comunale, tra cui la contrada di \"Arnosto\" dove pose una dogana, considerandolo una sorta di avamposto verso il Ducato di Milano che aveva il controllo sulla restante porzione di territorio.\nI secoli successivi non videro fatti di rilievo coinvolgere la piccola comunit\u00e0 che, forte del proprio isolamento, segu\u00ec le vicende del resto della provincia senza parteciparvi in modo diretto. Tuttavia il paese risent\u00ec notevolmente della mancanza di occupazione, fattore che determin\u00f2 l'emigrazione dei propri abitanti verso citt\u00e0 e nazioni che potessero garantire maggior reddito. Soltanto negli ultimi decenni il turismo e la conseguente rivalorizzazione del territorio hanno arginato questo fenomeno, dando nuova linfa al paese.\nNel Novembre del 1976 si verific\u00f2 un episodio che sconvolse la tranquilla vita degli abitanti: una rovinosa frana, nella parte bassa del territorio comunale, spazz\u00f2 via la contrada di \"Pagafone\", cancellandola completamente.\nL'edificio di maggior richiamo \u00e8 indubbiamente la chiesa parrocchiale di san Giovanni Battista. Posta in posizione dominante, risale al 1561, anche se presenta un sostanziale rifacimento avvenuto quasi due secoli pi\u00f9 tardi. All'interno numerose sono le opere presenti, che permettono a questo edificio sacro di fregiarsi del titolo di monumento di maggior richiamo dell'alta valle Imagna: una \"Madonna delle Grazie\" di Giacomo Francia, e altri di Giuseppe Orelli, di Giovanni Chizzoletti e di Francesco Quarenghi.\nLuoghi raggiungibili.\n\"Morterone\":\n\"Val Taleggio\":"}
{"id": "33369", "revid": "2128848", "url": "https://it.wikipedia.org/wiki?curid=33369", "title": "Gandellino", "text": "Gandellino (\"Gandil\u00ec\" o \"Gandel\u00ec\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia fisica.\nTerritorio.\nIl paese \u00e8 situato prevalentemente sulla parte sinistra orografica del fiume Serio che lo attraversa, a 675 m s.l.m. in alta Val Seriana, circa a 44 chilometri a nord di Bergamo, ed \u00e8 composto dal capoluogo sul fondovalle, che prosegue nella parte a nord lungo la strada provinciale con le frazioni Gromo San Marino, anticamente chiamata \"Gromo san Martino\", con le contrade Bondo, Pietra e Grabiasca, sulla sua parte a est con la frazione Tezzi e sulla parte ovest con la localit\u00e0 Foppi.\nDal paese \u00e8 possibile collegarsi ai diversi sentieri alpini, il Sentiero dell'Alto Serio passa sui due versanti della valle: la porta da San Giovanni di Gorno (punto di partenza) a Grabiasca passando per la Ripa sulla parte occidentale; la parte invece da Aprico (Fino del Monte) per arrivare ancora a Grabiasca, ma passando per i Tezzi Alti sulla parte orientale del paese.\nMentre attraverso il Sentiero delle Orobie, si possono raggiungere alcune cime delle prealpi bergamasche: i monti Redorta, Grabiasca, Brunone, e Cardeto.\nSi possono cos\u00ec raggiungere i numerosi laghi alpini e rifugi: Laghi di Cardeto, Passo della Portula, Cur\u00f2 e Coca (da Valbondione), Brunone (da Fiumenero), Calvi (da Ripa di Gromo), Alpe Corte e Laghi Gemelli (da Valcanale); proprio da quest'ultimo ha inizio anche il sentiero dei rifugi delle Orobie, che si conclude all'Albani. \nLa pista ciclabile attraversa tutto il territorio di Gandellino, per lunghi tratti anche nel centro abitato. Sul territorio c'\u00e8 un impianto sportivo comunale completo di campi di pallavolo calcetto e tennis, mentre nella frazione Gromo S. Marino si trova il campo comunale di calcio e di pallavolo.\nSpias de Martisola.\nIl mistero di un luogo, le cui tracce sono sempre di difficile interpretazione. Partendo dalla frazione \"Tezzi\" si percorre un sentiero, antico che sale una valle nel bosco, la val Sedornia, nome che \u00e8 una trasformazione del nome romano \"Saturnia\", \"Saturnus\" quindi un elemento religioso, il dio Saturno, dio della natura, della potenza e abbondanza. La valle che percorre un bosco, si apre poi in pascoli, ma \u00e8 stranamente deserta.\nGiunti in localit\u00e0 detta \"Spias de Martisola\", compare una radura con un masso a forma di parallelepipedo ora completamente ricoperto di muschio, le cui incisioni e coppelle lo rendono sicuramente riconducibile all'opera dell'uomo, e di un uomo preistorico. Lungo un lato del Masso erratico son ritagliati una serie di gradini, che conducono alla sua sommit\u00e0. Un masso-altare per sacrifici, e questo secondo gli studi che sono stati fatti qui e in altre zone delle Alpi e Prealpi si ritiene che il masso altare sia stato utilizzato fra il terzo e il primo millennio prima di Cristo. Sulla superficie son ben visibili dei solchi chiamati \"coppelle\". mentre la faccia rivolta a Nord mostra una serie di incisioni circolari, e di linee oblique, forse indicanti costellazioni.\nUn masso-altare usato dai druidi, sacerdoti dei Celti per riti sacrificali, le coppelle sembra che potessero raccogliere il sangue di vittime, animali o addirittura umane, altri parlano di riti religiosi legati all'acqua che feconda la terra, anche questa possibilit\u00e0 attendibile essendo presente il torrente Sedornia.\nClima.\nGandellino \u00e8 situato in una vallata e possiede uno stretto fondovalle.\nIl suo clima \u00e8 continentale, con inverni freddi e moderatamente secchi ed estati relativamente calde e umide. In condizioni di cielo sereno, in inverno si ha la tipica inversione con minime tra -4 e -6; in estate invece da minime di 16-17\u00b0 si pu\u00f2 arrivare a massime intorno ai 25-26\u00b0. Spesso l'inverno d\u00e0 luogo a precipitazioni nevose anche di forte intensit\u00e0.\nStoria.\nSalendo la Val Sedornia, uno strano masso sembra testimoniare la presenza dell'uomo sul territorio almeno due millenni a.C., in localit\u00e0 \"Spiaz de Martisola\".\nUn parallelepipedo con incisi segni circolari che si susseguono su linee parallele, e coppelle, che non sono sicuramente di origine naturale. Un masso-altare usato per culto e sacrifici dei sacerdoti precristiani, i druidi celtici, come nelle vicina valle Canonica.\nIl primo documento che riporta il nome \"Oltre il dragone, \"riconducibile al bergamasco \"darg\u00f9n\", \"torrente rovinoso\", o \"drag\", \"frana\", questo \u00e8 infatti l'antico nome della localit\u00e0, risale al 774, documento in cui Carlo Magno re dei Franchi, dona tutta l'Alta Val Seriana al \"Monastero di San Martino di Tours\" in Francia, a testimonianza di questo, Gandellino mantiene S. Martino quale santo patrono.\nNel 1267 ottiene l'autonomia dal Vicariato di Bergamo, che nel 1026 era subentrato al monastero di San Martino di Tours, partecipando con Gromo e Valgoglio all'espugnazione del paese di Covo con mezzi propri, sia economici che di uomini in qualit\u00e0 di soldati e di forza lavoro. Il castello di Covo di propriet\u00e0 di Buoso da Dovara amico dei Pallavicini, fu posto sotto assedio il 4 giugno 1266 dai Torriani, i gandellinesi con gli altri guastatori riuscirono a distruggere un'ala del castello permettendo ai soldati di entrare a liberarlo. Il documento, detto \"Instrumento del privilegio\", \u00e8 ora conservato e consultabile presso il museo sito nel palazzo Milesi di Gromo. Con l'autonomia i ricavati dell'estrazione e lavorazione di minerali, diventano l'economia del paese. Risale al 1396 invece il documento, un atto notarile di vendita, dove compare, per la prima volta, il nome di Gandellino, anche questo con ogni probabilit\u00e0 dalla voce bergamasca \"gand\", che significa \"frana\".\nNel XV secolo risulta che vi fosse una fucina per l'estrazione del vetriolo di propriet\u00e0 della famiglia \"Della Torre\" che aveva un negozio di \"spisier\" (farmacista) in Piazza Vecchia di Bergamo, risulta presente sul territorio la localit\u00e0 \"fucina\", quella detta della \"Tor\" e la \"sorgente dell'acqua del vetriol\".\nNel 1428, passando sotto il dominio veneto, il mercato e il lavoro delle armi, subiscono un notevole incrementato, come per tutti i paesi della valle, ma una terribile frana nel XV secolo, distrugge le fucine che erano presenti lungo il torrente Sedornia per la lavorazione dei metalli, e la successiva frana del 1834 ne cancella ogni traccia, rimangono consultabili solo gli atti notarili a testimonianza storica.\nL'economia contadina, molto povera, data la posizione montana porta nei primi del '900 a una migrazione corposa, in Francia e in Svizzera.\nNel 1968 cedette la frazione Ripa e la localit\u00e0 \"Bettuno\" al comune di Gromo.\nSul territorio si sono susseguite frane anche nel 2000 che richiedono da anni interventi di prevenzione con canali di scolo acque e muri di contenimento con lavori che hanno richiesto studi approfonditi del territorio.\nLe sempre difficili situazioni economiche porteranno a una unione amministrativa di Gandellino con i paesi confinanti e il 17 luglio 2014, con seduta straordinaria il consiglio comunale approva lo \"Statuto Costitutivo\" dell'Unione di Comuni dell\"'Alto Serio\" con Gromo, Valgoglio e Valbondione.\nSimboli.\nLo stemma di Gandellino \u00e8 stato approvato con delibera del Consiglio comunale il 16 aprile 1983 e concesso con Decreto del presidente della Repubblica del 2 marzo 1984.\nGli abeti rappresentano i boschi che occupano la maggior parte del territorio comunale. I picconi e il maglio che batte sull'incudine ricordano la presenza delle miniere e la storica attivit\u00e0 estrattiva e la lavorazione dei metalli.\nMonumenti e luoghi d'interesse.\nDi pregevole interesse artistico sono le due chiese parrocchiali. \nSanta Maria Nascente - Gromo San Marino.\nLa chiesa, dedicata alla Nativit\u00e0 di Maria,\u00e8 risalente al 1350, situata sopra un dosso, \u00e8 ben visibile dalla valle. Anticamente era annessa ad un convento di monache ora soppresso. Un porticato sui lati nord e ovest la contorna. Sul lato verso valle, presenta sette aperture ad arco a tutto sesto in pietra arenaria, complete di colonne in stile toscano che poggiano su di un alto parapetto in muratura coperto da piana in pietra come basamento.&lt;br&gt;L'interno \u00e8 caratterizzato da una pianta a tre navate, di cui quella centrale pi\u00f9 alta rispetto alle due laterali. Le volte di sostegno poggiano su grosse colonne di pietra diverse tra loro per dimensione, ci\u00f2 rende le arcate a loro volta diverse, creando un'asimmetria architettonica nella chiesa.&lt;br&gt;Tra le opere artistiche degne di nota vi sono da citare antichi affreschi, molto probabilmente riconducibili proprio alla chiesa primitiva poi ampliata, presumibile opera di Giacomo Borlone de Buschis detto il Borlone, che gi\u00e0 aveva lavorato nella valle affrescando la Danza Macabra, mentre altri di epoca quattrocentesca rappresentano \"Il credo degli apostoli\". Sia la navata centrale che il presbiterio sono decorati con medaglie e cornici in stucco di epoca barocca che raffigurano scene della vita di Maria mentre l'ancona lignea posta dietro l'altare \u00e8 caratterizzata dalla scultura di un \"Cristo Risorto\", opera dambito di Pietro Bussolo del 1515 circa, forse eseguito dal suo allievo pi\u00f9 attivo Donato Prestinari.\nL'edificio \u00e8 stato restaurato tre volte: la prima nel 1877 e in seguito nel 1936 e infine nel 1987.&lt;br&gt;\nNel cimitero accanto \u00e8 stato tumulato il missionario Alessandro Dordi, proclamato beato il 3 febbraio 2015 da papa Francesco.\nChiesa Parrocchiale - San Martino.\nLa chiesa, del XX secolo, fu iniziata nel 1920 e terminata con la costruzione della torre campanaria nel 1984, si presenta all'esterno completamente rivestita in porfido quarzifero, con ai lati due ambulacri aperti verso l'esterno con archi a tutto sesto, a cui si accede per mezzo di due scalinate. L'architettura dell'edificio da la sensazione di trovarsi davanti a un edificio a tre navate. L'interno \u00e8 a pianta rettangolare a unica navata ripartita in sei campate uguali. Le pareti laterali sono interessate da un'alta zoccolatura in pietra, mentre la parte superiore s'imposta un matroneo con sei ordini di trifore per lato. Sopra, oltre il cornicione, si aprono dodici finestre circolari, due per campata, una per lato, che illuminano naturalmente l'interno della chiesa. Oltre la sesta campata inizia il presbiterio, una larga scalinata di sei gradini, nel cui mezzo spicca dominante il tiburio dell'altare centrale con ciborio proveniente dalla cappella dell'ex seminario di Clusone. La facciata opposta, sopra la porta d'ingresso, \u00e8 interessata da una cantoria in muratura sorretta da quattro colonne con base e capitello. Alla base della torre campanaria posta nella parte occidentale della chiesa, vi \u00e8 l'ingresso che porta all'interno della cripta. La cripta, usata per le funzioni nelle stagioni invernali, \u00e8 a pianta rettangolare con un'unica navata e con copertura a volta a botte ed ha dimensione analoga alla chiesa soprastante. Ha un deambulatorio absidale e altare con colonne ed arcate in marmo rosso. Sulla parete rivolta a nord colpiscono gli intensi colori nella rappresentazione, di autore anonimo, raffigurante l'inferno, il purgatorio e il paradiso. Nella cripta \u00e8 conservata la statua della Madonna del Carmine opera di Giovanni Giuseppe Piccini.\nNella chiesa sono conservate opere di Domenico Carpinoni raffiguranti \"San Cristoforo, San Sebastiano e San Rocco\" un \"San Carlo e San Filippo Neri\" e una \"Madonna con il Rosario con i santi Domenico e Caterina\".\nSan Giorgio - Bondo. Santa Lucia -Tezzi.\nAltre chiese da visitare sono quelle di San Giorgio a Bondo, dedicata alla Nostra Signora di Lourdes, di San Giovanni Battista in localit\u00e0 Tezzi e di Santa Lucia in contrada Foppi. L'abitato di Tezzi offre anche alcuni esempi di architettura tipica della montagna bergamasca: un tempo contrada popolosa, ancora percorsa da viottoli e angusti acciottolati, ha ben conservato le case rurali con finestrelle e inferriate, ballatoi in legno e tetti con tipiche lastre di ardesia.\nPregevole esempio di archeologia industriale \u00e8 invece la centrale idroelettrica Enel, risalente al 1920, di aspetto neogotico.\nTradizioni e folclore.\nMadonna del Carmelo.\nMalgrado il paese abbia come santo patrono S. Martino, \u00e8 la festa della Madonna del Carmelo che cade il 16 luglio, quella maggiormente solennizzata. I numerosi emigranti, che dai primi del Novecento si sono allontanati dal paese alla ricerca di lavoro tornando solo durante le vacanze estive, hanno portato a posticipare i festeggiamenti al 15 agosto, giorno della Assunta.\nLe vie e gli angoli del paese, che diventano il percorso della precessione, vengono addobbati di fiori e di simboli mariani, ma l'attrazione della festa \u00e8 l\"'incanto\" al \"porto\" della statua della Madonna.\nPochi minuti prima della processione, infatti, sul sagrato della chiesa, si radunano i paesani e seguono l'incanto all'asta per il porto della statua durante la processione.\nDopo il susseguirsi di suggestivi lanci e rilanci di offerte, il banditore proclama chi si \u00e8 aggiudicato il \"porto\" della statua lungo le vie del paese, tra i \"marid\u00e0cc\" e i z\u00f9\"egn\", tra gli sposati e i giovani. Lo scoppio di \"botti\" segna l'inizio della processione."}
{"id": "33371", "revid": "2183582", "url": "https://it.wikipedia.org/wiki?curid=33371", "title": "Casale Monferrato", "text": "Casale Monferrato (IPA: , \"Casal Monfr\u00e0\" in piemontese, \"Cas\u00e0\" in dialetto monferrino) \u00e8 un comune italiano di abitanti della provincia di Alessandria in Piemonte. \u00c8 il secondo comune pi\u00f9 popolato della provincia, dopo il capoluogo.\nSin da quando divenne \"municipium\" romano la citt\u00e0 \u00e8 stata il centro pi\u00f9 importante del circondario; dopo un periodo di decadenza causata dalla caduta dell'Impero romano d'Occidente e dalle invasioni dei popoli barbari, infatti, divenne un libero Comune e dal XV al XVI secolo fu la capitale dei Paleologi. Successivamente divenne dominio dei Gonzaga, che costruirono una delle pi\u00f9 grandi e prestigiose cittadelle europee. Contesa nel corso del XVII e XVIII secolo tra francesi e spagnoli, durante il Risorgimento fu uno dei baluardi difensivi contro l'Impero austriaco.\nGeografia fisica.\nTerritorio.\nIl comune di Casale Monferrato \u00e8 esteso 86,32\u00a0km\u00b2 e si estende su un'area pianeggiante situata ai piedi delle colline del Monferrato, celebre regione vitivinicola della quale \u00e8 considerata la capitale storica. La citt\u00e0 inoltre sorge su una posizione favorevole poich\u00e9 si trova a poca distanza dai capoluoghi di Vercelli, Alessandria, Asti e Novara e all'interno del triangolo industriale.\nSecondo la Carta Geologica d'Italia, redatta dal Servizio Geologico d'Italia, il territorio di Casale Monferrato \u00e8 formato prevalentemente da alluvioni terrazzate ghiaioso-sabbiose o limose, recenti ed attuali, dei maggiori corsi d'acqua (risalenti all'Olocene recente), alluvioni sabbioso-ghiaiose fissate dagli alvei abbandonati debolmente sospese ed eccezionalmente esondabili (risalenti all'Olocene medio), residui di alluvioni terrazzate sabbioso-ghiaiose sensibilmente sospese sui corsi d'acqua (risalenti all'Olocene antico); in direzione ovest-sud ovest della citt\u00e0 vi \u00e8 la \"Formazione di Casale Monferrato\" (risalente all'Eocene medio-inferiore), composta da alternanze di calcari pi\u00f9 o meno marnosi, arenarie calcaree fini ed arenarie micacee, calcari a Fucoidi e argille plastiche prevalentemente bruno-scure. Sono presenti microfaune ai livelli marnosi (da uno a sei metri di profondit\u00e0).\nOrografia.\nIl territorio comunale, sebbene rientri nella Pianura Padana, \u00e8 situato su una serie di colline di altezza modesta: la casa comunale \u00e8 posta a 116 , l'altezza minima raggiunta all'interno del territorio comunale \u00e8 pari a 96 , mentre l'altezza massima registra 299 \nIdrografia.\nIl principale corso d'acqua che attraversa il territorio comunale \u00e8 il fiume Po. Vi sono inoltre altri 2 corsi d'acqua importanti: il canale Lanza e il canale Mellana che attraversano la citt\u00e0, di portata notevolmente inferiore.\nClima.\nSecondo la classificazione dei climi di K\u00f6ppen Casale rientra all'interno del clima temperato ad estate calda (Cfa). In base alla media trentennale di riferimento 1961-1990, la temperatura media del mese pi\u00f9 freddo, gennaio, si attesta a +0,4\u00a0\u00b0C; quella del mese pi\u00f9 caldo, luglio, \u00e8 di +22,7\u00a0\u00b0C. Le precipitazioni si concentrano soprattutto durante la primavera e l'autunno. In inverno possono esserci nevicate, talvolta abbondanti, e frequenti gelate. Viceversa, d'estate l'afa causata dall'alto tasso di umidit\u00e0 pu\u00f2 rendere il caldo opprimente. Infine, nei mesi pi\u00f9 freddi dell'anno vi sono formazioni di nebbia persistenti anche pi\u00f9 giorni.\nStoria.\nDalle origini ai romani.\nI primi abitanti delle terre casalesi furono i Liguri, i quali si insediarono sulle rive del Po.\nErano divisi in trib\u00f9: gli Stazielli, gli Insubri, i Libui, i Dutunini, gli Jadatini e i Gabieni.\nIn seguito si stanziarono i Celto-Galli i quali lasciarono vocaboli usati ancora in epoca moderna nella lingua piemontese.\nVennero successivamente conquistati dai Romani che fondarono un \"municipium\" sulla zona dell'insediamento chiamato Vardacate.\nSuccessivamente, il vescovo di Asti sant'Evasio convert\u00ec al cristianesimo il borgo, e fond\u00f2 la chiesa di San Lorenzo (edificata sul luogo dell'attuale cattedrale).\nDal Medioevo al Rinascimento.\nIn seguito alle invasioni barbariche e alla fine dell'impero, si stanziarono, sulla zona del \"municipium\", i Longobardi intorno al 568 circa. Fin dall'epoca longobarda vi operavano i monaci colombaniani della potente abbazia di San Colombano di Bobbio, attivissimo centro di evangelizzazione e di rinascita agricola sotto la protezione del Papa. Essi a partire dal vasto feudo reale ed imperiale monastico, diedero impulso all'agricoltura con il recupero di aree incolte o abbandonate, le bonifiche e le migliorie agronomiche con il recupero e la diffusione di vigneti, castagneti, mulini, ecc. I monaci diedero, inoltre, un notevole apporto alimentare grazie agli allevamenti ed alla conservazione degli alimenti, proteine e grassi, come olio, burro, formaggi, salumi, grazie a sale e spezie; inoltre si adoperarono per la riapertura delle vie commerciali e delle vie del sale ed il commercio lungo la pianura e verso la marittima ligure con scambi di merci varie come olio, sale, spezie, legname, carne, ecc.\nIl nome di Casale appare per la prima volta in un documento di donazione del diacono Andrea alla canonica di Sant'Evasio, datato 15 agosto 988. Dopo il 1000 Casale ritorn\u00f2 ad essere popolato e nello stesso tempo inizi\u00f2 ad assumere un assetto istituzionale tipica di un comune medievale. A partire dalla fine dell'XI secolo, per\u00f2, iniziarono i contrasti con il comune di Vercelli, che culmineranno nel 1215 con la distruzione di Casale ad opera dell'alleanza tra i comuni di Milano, Vercelli, Asti e Alessandria. Nonostante ci\u00f2, il borgo e le mura furono ricostruite in tempi brevi. Alla fine del XIII secolo, diventato un comune abbastanza potente, si offr\u00ec l'incarico di Capitano generale prima a Guglielmo VII del Monferrato e successivamente a Matteo Visconti.\nAll'inizio del XIV secolo, a causa delle contese tra le diverse famiglie comunali, si decise di nominare paciere Teodoro Paleologo, figlio dell'imperatore bizantino Andronico II Paleologo e di Violante di Monferrato, giurandogli fedelt\u00e0. Successivamente, intorno al 1352, Giovanni II Paleologo ordin\u00f2 la costruzione di un castello per rafforzare la precedente cinta muraria; nel 1370 i Visconti occuparono Casale, restituendola a Teodoro II Paleologo (assieme al Monferrato) nel 1404.. Nel 1434 Gian Giacomo Paleologo trasfer\u00ec la capitale del Marchesato del Monferrato a Casale. Durante il regno di Gian Giacomo gli ospedali cantonali di Casale furono riuniti tutti nell'Ospedale di Santo Spirito e, durante il regno del suo successore Guglielmo VIII Paleologo il borgo conobbe la sua massima fioritura: Casale divenne il centro dell'amministrazione del marchesato, furono aperti numerosi istituti formativi e fondate nuove chiese. Nel 1474, tramite una bolla di Papa Sisto IV, la chiesa di Sant'Evasio fu elevata a Cattedrale, nacque la Diocesi di Casale e il borgo fu elevato a Citt\u00e0.\nL'et\u00e0 moderna.\nIn seguito al il Trattato di Cateau-Cambr\u00e9sis del 1559 Casale pass\u00f2 sotto il dominio dei Gonzaga di Mantova, i quali, a fine secolo, con il duca Vincenzo I, ingrandirono la struttura difensiva della citt\u00e0 e costruirono una delle pi\u00f9 potenti e prestigiose cittadelle europee, per opera di Bernardino e del figlio Girolamo Facciotto. Durante il periodo della Controriforma la citt\u00e0 sub\u00ec notevoli trasformazioni: alcuni cittadini, in parte nobili ma soprattutto artigiani che condividevano le idee di Oliviero Capello, si ribellarono ma invano al potere assolutista che Guglielmo Gonzaga, duca di Mantova e di Monferrato, cercava di instaurare in citt\u00e0: il duca ebbe la meglio e dopo il 1567 riusc\u00ec a raggiungere i suoi obiettivi mutando le antiche consuetudini municipali.\nDurante il XVII secolo sub\u00ec numerosi assedi di spagnoli e francesi. Durante questo periodo, intanto, la cittadella fu costantemente rinforzata e aggiornata con le pi\u00f9 recenti tecniche difensive dell'epoca. Nel 1708 Ferdinando Carlo di Gonzaga-Nevers fu accusato di fellonia contro l'Impero, perse tutti i poteri e i possedimenti, lasciandoli al successore Vittorio Amedeo II, duca di Savoia. Il passaggio completo di Casale sotto i domini di Casa Savoia avvenne nel 1713, e, avendo perso la funzione di capitale, in citt\u00e0 terminarono anche le spinte innovative in campo artistico e militare. L'occupazione di gallo-ispani nel 1745 caus\u00f2 gravi danni a chiese e conventi. Dal 12 dicembre 1798 al 17 maggio 1799 Casale, seguendo i fermenti rivoluzionari che in quel periodo si stavano avvicendando in Europa, instaur\u00f2 la repubblica, issando l'albero della libert\u00e0. Successivamente la citt\u00e0 fu occupata dagli austriaci e dai francesi e rimase in loro possesso fino alla battaglia di Marengo (14 giugno 1800), quando torn\u00f2 di nuovo nei domini francesi.\nL'et\u00e0 contemporanea.\nFino a dopo la met\u00e0 del XIX secolo la citt\u00e0 era rimasta cinta delle mura difensive e senza alcun collegamento con l'altra sponda del Po (tranne che un ponte di barche). Su progetto di Matre di Chartres, il 22 agosto 1840 fu inaugurato un ponte sospeso in ferro lungo 228 metri diviso da una colonna centrale a cui si appoggiavano le gomene. Intitolato a Carlo Alberto Re di Sardegna, il ponte dur\u00f2 quarant'anni per poi essere demolito; al suo posto venne eretto un nuovo ponte in ferro pi\u00f9 resistente. In citt\u00e0, nel frattempo, dopo la soppressione dei conventi durante i primi anni dell'Ottocento voluta da Napoleone, furono avviati numerosi interventi urbanistici che, tra le altre cose, conferirono a molti edifici civili e sacri un'architettura neoclassica.\nNel 1849, durante la prima guerra d'indipendenza, gli austriaci assediarono Casale e cercarono di renderla un caposaldo della loro linea difensiva. Dopo la met\u00e0 del XIX secolo alcune delle opere militari costruite nei secoli precedenti furono demolite per creare nuovi spazi di allargamento urbano (questa opera di demolizione and\u00f2 avanti fino al 1930, quando fu smantellata la \"testa di Ponte\"). In questo periodo furono realizzate numerosi impianti e strutture urbane come le fognature, un canale di irrigazione, la sistemazione delle strade e gli impianti del gas e dell'illuminazione, l'allargamento del cimitero, la circonvallazione, il cavalcavia sulla linea ferroviaria, la sistemazione dei giardini pubblici e il collegamento tramite tram con i sobborghi vicini.\nLa zona di Casale Monferrato nel XIX sec. ha sviluppato l'attivit\u00e0 di produzione della calce, diffusa fin dal Medioevo grazie alla presenza di cospicui giacimenti di calcare nelle colline circostanti.\nFra la fine del XIX sec e l'inizio del XX secolo a Casale si stabilirono numerosi impianti industriali, soprattutto cementieri . Allo stesso tempo crebbe anche l'abusivismo edilizio, e per questo nel 1911 fu approvato il piano regolatore della Agro Callori, una delle aree urbane comunali. Nello stesso anno, inoltre, si insedi\u00f2 nel comune la caserma di artiglieria pesante. Lo scoppio della seconda guerra mondiale interruppe la crescita della citt\u00e0, che riprese solo dopo la fine delle ostilit\u00e0 soprattutto nel quartiere Oltreponte (posto sull'altra sponda del Po); in questo periodo fu ricostruito il ponte sul Po, bombardato durante la guerra, la citt\u00e0 continu\u00f2 ad allargarsi e si insediarono nuovi stabilimenti industriali.\nNota \u00e8 la presenza dello stabilimento Eternit di lavorazione dell'amianto, il quale dagli anni cinquanta ha causato pi\u00f9 di milleseicento morti tra i lavoratori e la popolazione, a causa di una grave malattia, curabile ma non guaribile: il Mesotelioma pleurico, dovuta all'inalazione della fibra non lavorata. Si stima che fino al 2015-2020 continuer\u00e0 ad aumentate l'incidenza di asbestosi (altra malattia dovuta all'amianto), a causa del lungo tempo che trascorre prima dell'insorgere delle malattie asbesto correlate.\nIl 15-16 ottobre 2000 il quartiere \"Oltreponte\", situato nella parte nord della citt\u00e0, venne completamente sommerso da un'esondazione insieme alle frazioni di \"Casale Popolo\" e \"Terranova\"; anche i comuni limitrofi di Balzola, Morano sul Po e Trino vennero travolti da un'eccezionale piena del Po, subendo notevoli danni.\nSimboli.\nDescrizione araldica dello stemma:\nLa croce oro in campo rosso accantonata dalle \"B greche\" (beta) nel primo e nel quarto, \u00e8 l'insegna degli imperatori di Costantinopoli e sono le armi dei Paleologi. Nel secondo e nel terzo quelle degli Aleramici, marchesi del Monferrato dal X secolo, regione della quale Casale fu una delle principali citt\u00e0, e che in seguito divenne emblema propria del Monferrato. Il cristogramma IHS rappresenta il nome di Ges\u00f9 e ricorda le antiche tradizioni cristiane di Casale, sede dal 1474 anche della diocesi Casalense. La corona marchionale allude appunto al passato di capitale del Marchesato, che pass\u00f2 poi ai Gonzaga di Mantova nel 1559, quindi ai Savoia nel 1713. Questo stemma \u00e8 stato riconosciuto con decreto del 17 dicembre 1936 e trascritto nei registri della consulta araldica il 19 dicembre 1936.\nOnorificenze.\nLa citt\u00e0 di Casale Monferrato \u00e8 la 13\u00aa tra le 27 citt\u00e0 decorate con Medaglia d'Oro come \"Benemerite del Risorgimento nazionale\" (9 marzo 1899) per le azioni altamente patriottiche compiute dalla citt\u00e0 nel periodo del Risorgimento. Periodo, definito dalla Casa Savoia, compreso tra i moti insurrezionali del 1848 e la fine della prima Guerra Mondiale nel 1918. Per ricordare l'impresa, Casale Monferrato ha intitolato a Cesare Cobianchi una via della citt\u00e0.\nMonumenti e luoghi d'interesse.\nArchitetture religiose.\nSinagoga.\nPresenti in citt\u00e0 gi\u00e0 dal XIV secolo, a partire dal 1570 Guglielmo Gonzaga permise agli ebrei di Casale e di altri centri del Monferrato di professare liberamente la loro religione. La sinagoga, edificata nel 1595 (come testimonia una lapide), fu assorbita durante il XVII e il XVIII secolo dal ghetto ebraico. Anche in periodi di minor libert\u00e0 per gli ebrei, come l'epoca napoleonica, la sinagoga fu costantemente abbellita con nuove opere artistiche. Nel 1866 la nuova sinagoga, completamente trasformata, fu consacrata. L'esterno \u00e8 molto sobrio, mimetizzato con l'ambiente circostante, mentre l'interno \u00e8 caratterizzato dalla massiccia presenza di stucchi d'oro. Nel matroneo \u00e8 stata allestita la mostra permanente dei documenti e delle opere artistiche della comunit\u00e0; la biblioteca e l'archivio storico sono collocate al secondo piano. La sinagoga non \u00e8 utilizzata regolarmente perch\u00e9 il numero di ebrei \u00e8 molto ridotto.\nSignificativa una lapide che segnala il cardine della porta del ghetto perch\u00e9 riconosce la tolleranza della citt\u00e0 e ammonisce contro ogni forma di antisemitismo e di odio razziale.\nArchitetture civili.\nPalazzo di Anna d'Alen\u00e7on.\nRisalente al tardo Quattrocento, \u00e8 un'antica costruzione caratterizzata da un tipico cortile rinascimentale, circondato da colonne circolari di laterizio con capitelli cubiformi, un porticato con archi a sesto acuto e a tutto sesto, tipicamente rinascimentali e decorazioni a stemmi e tavolette dipinte rappresentanti personaggi della famiglia paleologa e della stessa Anna d'Alen\u00e7on; al suo interno nelle ampie sale spiccano soffitti a cassettoni. Abitato in origine dalla marchesa Anna d'Alen\u00e7on, dal XVII secolo appartenne alla famiglia Fassi di Balzola.\nPalazzo Treville.\nL'opera pi\u00f9 nota di Giovanni Battista Scapitta, \u00e8 uno dei palazzi pi\u00f9 importanti della citt\u00e0. Costruito tra il 1710 ed il 1714 \u00e8 in stile Barocco piemontese e si affaccia su \"Via Mameli\" creando un notevole impatto visivo con la sua imponente facciata curvilinea. Di particolare interesse sono l'atrio e il cortile, ricchi di luce e colore. La facciata, invece, datata 1780, segue lo stile neoclassico.\nPalazzo Sannazzaro.\nDi origine tardo-medievale, fu profondamente rimaneggiato durante il Settecento, epoca in cui assunse l'attuale aspetto barocco. I segni della struttura originaria (le monofore) sono ancora visibili sulla facciata e sul fianco destro del palazzo. L'autore del palazzo \u00e8 ignoto, mentre si conosce il committente, Giovanni Battista Sannazzaro (che fu anche sindaco di Casale). L'esterno \u00e8 decorato in maniera sobria ed elegante; dopo il portone d'ingresso si accede al cortile, di grande effetto scenografico.\nPalazzo San Giorgio.\nSorto sui resti di un palazzo precedente, fu costruito nel 1778; stilisticamente \u00e8 un'opera di transizione tra il Rococ\u00f2 e il Neoclassico. Ha una facciata ripartita in tre ordini con finestre contornate da stucchi. Il portale, formato da colonne binate, \u00e8 sormontato da un balcone con balaustra in pietra ornata da quattro putti in marmo, rappresentanti le quattro stagioni. Le stanze interne sono notevolmente decorate con affreschi e stucchi. Anche gran parte dell'arredamento \u00e8 dell'epoca. Nel cortile \u00e8 possibile osservare parte dell'edificio preesistente, con sala affrescata dal Guala. Il palazzo \u00e8 sede dell'amministrazione comunale.\nPalazzo Magnocavalli.\nAttribuito per affinit\u00e0 stilistiche a Benedetto Alfieri, si caratterizza per l'elegante atrio e per lo scalone che si avvita intorno a due colonne che crea un certo effetto monumentale, nonostante sia stato ricavato in uno spazio ristretto.\nPalazzo Langosco.\nIl palazzo, attuale sede della biblioteca civica, si amalgama con le diverse costruzioni costituenti il grande complesso di Santa Croce, ex convento degli Agostiniani. Acquisendo l'edi\ufb01cio, una fondazione quattrocentesca, i conti di Langosco apportarono importanti modi\ufb01che alla situazione preesistente. La parte pi\u00f9 pregevole (scalone d'onore a due rampe e salone d'ingresso) fu costruita nel 1776 su disegno di Giovanni Battista Borra, con il contributo artistico del pittore veronese Francesco Lorenzi. Nel palazzo, al tempo dei Gonzaga, aveva sede il Senato Casalese e come Salone del Senato \u00e8 tuttora indicata la grande sala d'ingresso, restaurata negli anni sessanta.\nPalazzo Sacchi-Nemours.\nAccanto al Teatro Municipale e nei pressi del Chiosco informativo IAT, si trova Palazzo Sacchi Nemours, costruito tra il 1750 e il 1752 su progetto dell\u2019architetto Francesco Ottavio Magnocavalli, autore di diversi altri edifici presenti in citt\u00e0 e sul territorio.\nLa facciata presenta caratteri tipici dello stile settecentesco locale con mattoni a vista e finestre del piano nobile sormontate da timpani arcuati e triangolari alternati.\nIl portale d\u2019ingresso \u00e8 affiancato da due snelle colonne ioniche sulle quali poggia un elegante balcone in ferro battuto.\nIl piano terra dell\u2019edificio, che era stato gi\u00e0 in origine progettato per sistemare botteghe di artigiani, ospita ancora oggi diversi negozi e una caffetteria.\nLa famiglia Sacchi, di origine pavese, aveva aggiunto al proprio nome il cognome dei parenti Nemours di Frassinello Monferrato nel 1838 per ragioni ereditarie.\nCasa Tornielli.\nCostruita nella seconda met\u00e0 del Quattrocento (come dimostrano gli elementi stilistici), fu restaurato nel 1907 dalla famiglia Tornielli assumendo la forma attuale.\nI primi interventi di restauro del palazzo ebbero inizio gi\u00e0 tra il 1510 e il 1520, quando alcuni elementi del palazzo furono aggiornati al gusto rinascimentale. Durante il Seicento ed il Settecento sub\u00ec altri interventi, che modificarono la struttura originaria. Rimane comunque la pi\u00f9 importante architettura gotica cittadina: la facciata \u00e8 contraddistinta da quattro monofore ogivali. Superato il portone del XVI secolo (attribuito a Michele Sammicheli), si accede ad un porticato con basse colonne tipiche rinascimentali che conduce al cortile.\nTeatro Municipale.\nCasale disponeva gi\u00e0 di un teatro, sorto nello stesso luogo di quello attuale, all'inizio del Seicento, chiamato \"Trincotto\"; questo primo edificio fu trasformato nel 1673, anno in cui vennero aggiunti gli spalti. Nel 1697, per\u00f2, il teatro fu chiuso per difficolt\u00e0 di gestione, per essere ricostruito interamente in legno nel 1703. Nonostante ci\u00f2, per\u00f2, tra il 1785 ed il 1786 fu costruito un nuovo teatro (su progetto di Agostino Vitoli), pi\u00f9 grande, inaugurato nel 1791 e arrivato fino ai giorni nostri. Dai contemporanei fu considerato il miglior teatro del Regno di Sardegna dopo quello di Torino. Durante il XIX secolo sub\u00ec numerosi interventi di restauro tesi a proteggere le decorazioni e a salvaguardare la struttura da incendi. L'edificio dispone di un prezioso interno con quattro ordini di palchi in mattone e loggione decorati con stucchi, dorature e velluti. Il palco reale \u00e8 caratterizzato dalla presenza di vittorie e cariatidi, queste ultime opera di Abbondio Sangiorgio.\nTorre civica.\nA pianta quadrata, in mattoni, domina con i suoi 60 metri di altezza tutta la citt\u00e0 ed \u00e8 uno dei suoi simboli; venne elevata probabilmente nell'XI secolo, assieme alla chiesa di Santo Stefano e ad altre due torri (\"Moneta\", verso est, e \"Luxenta\", verso sud) a scopo difensivo. Nel XVI secolo fu ristrutturata e fu costruita la parte al di sopra dell'orologio, in stile rinascimentale (tranne la cupola, aggiunta in epoca sabauda). Nel 1731 e nel 1780 furono condotti altri restauri (l'ultimo reso necessario da un fulmine che aveva danneggiato la cupola e l'orologio, che fu sostituito); nel 1920, infine, un altro restauro elimin\u00f2 l'intonaco e la port\u00f2 all'attuale aspetto. In cima vi \u00e8 una banderuola raffigurante lo stemma della famiglia Gonzaga: croce attorniata da 4 aquile. Sulla torre due affreschi raffigurano lo stemma di Casale Monferrato.\nAltro.\nPiazza Mazzini.\n\u00c8 uno dei luoghi pi\u00f9 antichi della citt\u00e0, forse risalente all'epoca romana, poich\u00e9 \u00e8 il punto di incrocio di via Saffi, via Duomo, via Roma e via Lanza. Durante il Medioevo questa piazza, chiamata all'epoca \"piazza del Comune\", era il centro della vita politica e commerciale del borgo. Nel corso dei secoli, oltre a cambiare diversi nomi (da \"piazza del Comune\" divenne, durante la dominazione napoleonica, \"place de la Reunion\", poi \"piazza Carlo Alberto\", ed infine \"piazza Mazzini\") ha subito numerose modifiche che ne hanno alterato l'aspetto originale, specie dopo i lavori eseguiti nell'Ottocento. La piazza \u00e8 caratterizzata dalla presenza, al centro, del monumento equestre a Carlo Alberto (Abbondio Sangiorgio, 1843), dai portici che la circondano quasi interamente, e dalla porta omonima rinascimentale.\nSiti archeologici.\nCasale non ha sul suo territorio siti archeologici; tuttavia in varie zone della citt\u00e0 e dell'agro, nel corso degli anni, sono emersi numerosi reperti archeologici come monete, vasi, necropoli, iscrizioni funerarie, la cosiddetta \"Tavola Bronzea\" (che riporta l'antico nome della citt\u00e0, \"Vardacate\"), resti di fortificazioni, databili dall'et\u00e0 romana al Medioevo.\nAree naturali.\nGiardini pubblici.\nImportante area verde all'interno della citt\u00e0 sono i giardini pubblici situati tra viale Montebello e la stazione ferroviaria, estesi su una superficie di circa 90.000 metri quadrati. Fin dal Settecento questa zona fu oggetto di rimboschimento, per iniziativa del marchese Alessandro Vincenzo d'Ormea, governatore dell'epoca, che dopo aver ottenuto l'approvazione da parte di Carlo Emanuele III, diede ordine di piantare un migliaio di alberi ad alto fusto. nell'Ottocento, il comune acquist\u00f2 altre zone circostanti, allargando e ristrutturando i giardini. I giardini furono dotati di estesi manti erbosi, 600 alberi ad alto fusto, 500 cespugli e 800 \"pianticelle di boschina\" (tra le quali piree, ligustrum, envoymus, pyracantha).\nDurante il Novecento all'interno del parco trovarono posto anche alcune sculture, come il monumento ai Caduti (1929), caratterizzato dalle sculture in bronzo raffiguranti la \"Primavera italica\" e del \"Fante\", opera di Leonardo Bistolfi. Il parco annovera numerose specie di alberi e piante: gli alberi pi\u00f9 numerosi sono gli ippocastani, ma sono presenti anche esemplari di Albizzia, Olmo, Maclura pomifera, Tiglio, Liriodendron, Magnolia, Platano, Betulla, Quercia, Faggio, Ginkgo biloba e Davidia involucrata.\nArea Attrezzata Sponde fluviali di Casale Monferrato.\nNata nel 1911, questa area naturale si estende su 119 ettari. Tra le specie ittiche che occupano la zona vi sono la trota marmorata, lo storione ed il temolo. A seguito dell'alluvione del 2000, \u00e8 in corso un'opera di sistemazione delle sponde.\nParco Eternot.\nNel quartiere Ronzone, sull'area dell'ex stabilimento dell'Eternit, ormai demolito, si sviluppa il \"parco Eternot\".\nL'area verde, con parco giochi, arena, vivaio, percorso ciclabile e podistico, ricorda le vittime dell'amianto nella cittadina casalese ed \u00e8 stata inaugurata il 10 settembre 2016.\nSociet\u00e0.\nEtnie e minoranze straniere.\nLe nazionalit\u00e0 maggiormente rappresentate in base alla loro percentuale sul totale della popolazione residente erano al 31 dicembre 2020:\nLingue e dialetti.\nIl dialetto parlato a Casale fa parte della lingua piemontese. Nel duomo, sul sarcofago contenente le reliquie di sant'Evasio, \u00e8 incisa una delle pi\u00f9 antiche attestazioni del piemontese e in generale di volgare in Italia: \"QUALELARCADESANVAX\", da leggere \"Qua l'\u00e8 l'arca de San Vax\", \u00e8 l'arca di sant'Evasio. Tuttavia, come tutti i dialetti della zona del Monferrato, riceve numerose influenze liguri, lombarde e anche straniere.\nReligione.\nLa religione pi\u00f9 diffusa tra gli abitanti di Casale \u00e8 il cristianesimo, soprattutto con la sua confessione cattolica. La citt\u00e0 \u00e8 sede vescovile dal 1474, quando, con una bolla, papa Sisto IV eresse la diocesi; questa si estende su 970 chilometri quadrati ed \u00e8 suddivisa in 115 parrocchie. Il territorio comunale, invece, \u00e8 suddiviso in 16 parrocchie (la pi\u00f9 grande delle quali \u00e8 la parrocchia del Sacro Cuore di Ges\u00f9, con 6080 abitanti).\nTuttavia sono presenti molteplici minoranze, sia di antica origine come quella ebraica, sia dirette conseguenze dell'immigrazione recente come quella islamica che dispone di un proprio centro islamico in piazza d'Armi 8 oppure la ortodossa con la sua Chiesa ortodossa moldava- rumena.\nLa Comunit\u00e0 ebraica di Casale Monferrato seppure sia di ridotte dimensioni, ha avuto parte importante nella storia della citt\u00e0 e in generale del Basso Monferrato, dove un'altra comunit\u00e0 fior\u00ec a Moncalvo.\nPresenti in citt\u00e0 anche i Testimoni di Geova e i pentecostali delle Assemblee di Dio in Italia che hanno anche un proprio luogo di culto. \u00c8 inoltre presente in citt\u00e0 una Sede dell'Associazione Archeosofica nella quale si studia archeosofia e si tengono conferenze, gruppi di studio, approfondimenti ed \u00e8 permanente il laboratorio di pittura iconografica nel quale si pu\u00f2 imparare a dipingere un'icona e studiarne il simbolismo tradizionale.\nIstituzioni, enti e associazioni.\nSanit\u00e0.\nCasale rientra nel distretto ASL di Alessandria, che conta sette ospedali sul suo territorio. Uno di questi \u00e8 l'ospedale \"Santo Spirito\", situato in Viale Giolitti al numero 2, avente 231 posti letto e formato dai seguenti reparti: Anatomia patologica, Anestesia e Rianimazione, Cardiologia, Chirurgia, Dermatologia, Diabetologia, Dietologia clinica, Farmacia ospedaliera, Immunoematologia e Trasfusionale, Laboratorio analisi, Malattie Infettive, Medicina interna, Medicina e Chirurgia d'Accettazione e d'Urgenza DEA - Pronto Soccorso, Nefrologia e Dialisi, Neurologia, Neuropsichiatria infantile, Oculistica, Odontostomatologia, Oncologia, Ortopedia e Traumatologia, Ostetricia e Ginecologia, Otorinolaringoiatria, Pediatria, Pneumologia, Psichiatria SPDC, Radiologia, Recupero e Rieducazione Funzionale, Fisiatria, Senologia, Terapia del dolore, Urologia.\nCultura.\nBiblioteche.\nLa pi\u00f9 importante biblioteca cittadina \u00e8 la Biblioteca civica Giovanni Canna: sorta grazie ad abbondanti donazioni susseguitesi nel corso degli anni, fu aperta al pubblico il 1\u00ba dicembre 1927. Dal 1970 la biblioteca \u00e8 ubicata all'interno di Palazzo Langosco, ed offre numerosi servizi agli utenti.\nIn citt\u00e0 sono inoltre presenti la \"Biblioteca delle Ragazze e dei Ragazzi \"Emanuele Luttazzi\",\" la \"Biblioteca del Seminario Vescovile\" fondata nel 1738, quella \"dell'Archivio Capitolare\" ed infine la \"Biblioteca dell'Istituto Sperimentale per la Pioppicultura\".\nMusei.\nCasale fa inoltre parte dell\"Ecomuseo delle terre d'acqua\".\nGastronomia e tradizioni locali.\nProdotti tipici.\nIl Monferrato Casalese \u00e8 una terra ricca di prodotti enogastronomici, oltre al vino e ai distillati, molti dei quali sono riconosciuti come DeCo (denominazioni comunali) e che rappresentano i piatti forti nelle Sagre e Feste che si svolgono durante tutto l'anno.\nPresso le aziende agricole del territorio \u00e8 possibile degustare ed acqustare i prodotti genuini del territorio, come il riso, la Muletta (salame tipico), formaggi, miele, dolci, nocciole, marmellate, succhi di frutti e molto altro.\nTra i piatti tipici da degustare a pranzo o cena presso agruturismo e ristoranti locali, figurano i tartufi, gli agnolotti, il fritto misto, la Bagna Cauda (salsa a base di acciughe ed aglio da accompagnare a verdure), il bollito con il tris di bagnetti. Tra i dolci i famosi Krumiri e il bunet.\nLa DE.CO. \u00e8 il marchio Comunale che certifica la provenienza di un determinato prodotto (del comparto enogastronomico o artigianale) da un determinato territorio. Tra i prodotti che hanno ottenuto questo riconoscimento: i Krumiri Rossi e gli Agnolotti de La Torre, di Casale M.to; il Tir\u00e0 ad Mirab\u00e9 ed il Rag\u00f9 di lumache chiocciole di Mirabello M.to; gli Agnolotti di Pontestura; la Giardiniera e Friciulin cun al Surcli e la Tora di Vignale M.to.\nVino.\nNel territorio comunale di Casale e nei comuni collinari monferrini circostanti vengono prodotti vini a DOC e DOCG. Fra le principali e tipiche denominazioni ci sono:\nEventi.\nTra gli eventi pi\u00f9 significativi che si svolgono a Casale, vi sono:\nGeografia antropica.\nUrbanistica.\nLe varie tappe dello sviluppo urbano di Casale si possono distinguere osservando la densit\u00e0 edilizia. Nella parte pi\u00f9 antica della citt\u00e0, infatti, gli edifici assumono una conformazione fitta e irregolare, mentre nella zona del cantone Brignano (pi\u00f9 recente) si evince un'urbanistica pi\u00f9 geometricamente definita. Il castello in principio viene isolato dal resto centro abitato, a causa degli eventi storici che nel corso dei secoli hanno segnato la citt\u00e0, collegato successivamente al resto del tessuto urbano dalle vie Garibaldi, Torino e Trevigi, sulle quali si affacciano alcuni dei pi\u00f9 importanti palazzi e monumenti cittadini.\nFrazioni.\nIl comune di Casale Monferrato comprende sette frazioni:\nEconomia.\nAgricoltura.\nCasale \u00e8 situata in un'area pianeggiante dove prevale coltivazione del riso, ma comprende anche una zona collinare dove hanno sede molte aziende produttrici di grandi vini come il Barbera, il tipico Grignolino del Monferrato Casalese, il Dolcetto, il Freisa, ecc.\nIndustria.\nLa zona di Casale Monferrato nel XIX sec. ha sviluppato l'attivit\u00e0 di produzione della calce, diffusa fin dal Medioevo grazie alla presenza di cospicui giacimenti di calcare nelle colline circostanti. Nel 1836 venne approvato un regolamento comunale sulla produzione e vendita dei materiali da costruzione . Intorno al 1850 la citt\u00e0 era dotata di quattro opifici. Altri centri produttivi erano presenti nel circondario: quattro a Pontestura e due ad Ozzano. Nel 1860 operavano a Casale otto ditte, di cui quattro producevano solo calce e quattro producevano calce e mattoni.\nLo sviluppo industriale avvenne a partire dal 1867 quando i fornaciai locali si unirono in una societ\u00e0 di fatto , formalizzata nel 1873 come \u201cSociet\u00e0 Anonima Fabbrica Calci e Cementi di Casale\u201d , e in seguito al 1876 quando il pontesturese Giuseppe Cerrano, dopo anni di studi ed esperimenti, scopr\u00ec presso il proprio laboratorio di Borgo Ronzone (Via XX Settembre) che la marna dei colli casalesi poteva servire per la produzione del cemento.\nLa scoperta cambi\u00f2 notevolmente l'economia del Monferrato casalese. Per tali motivi e per la ricchezza e la qualit\u00e0 delle marne Casale Monferrato \u00e8 stata la prima citt\u00e0 italiana ad aver sviluppato la produzione industriale del cemento.\nIn tale contesto fu rilevante l'opera avviata dal casalese Geom. Luigi Marchino, fondatore dell'omonima ditta e costruttore nel 1872 della fornace da calce \u201cLa Furnasetta\u201d , modificata nel 1912 in forno da cemento.\nDurante il corso del Novecento Casale Monferrato \u00e8 stata uno dei maggiori centri italiani specializzati nella produzione cementiera. Attualmente ha sede la multinazionale Buzzi Unicem.\nLa citt\u00e0 vantava una notevole presenza di piccole e medie imprese, ma anche di grandi gruppi industriali come la Bistefani, una delle pi\u00f9 importanti industrie dolciarie italiane, la Cerutti, specializzata nelle macchine rotative, e la dismessa Eternit.\nNegli ultimi venti anni si \u00e8 consolidato il settore della logistica con la ditta BCUBE della famiglia Bonzano, il settore alimentare con la ditta Zerbinati, che ha avviato un moderno stabilimento dotato di tecnologie all\u2019avanguardia per il taglio, la selezione, l\u2019asciugatura ed il confezionamento di tutti i generi di verdura fresca , e il settore della refrigerazione, facendo diventare Casale Monferrato uno dei vertici del distretto dei frigoriferi industriali insieme a Ticineto e Quattordio. Rimangono a Casale oltre 10 aziende..\nIl progetto \"Casale Capitale del Freddo\" si prefigge di portare formazione, un laboratorio ed un centro di ricerca nella citt\u00e0..\nArtigianato.\nMolto rinomata era in passato la produzione di strumenti musicali, come gli organetti. Importante \u00e8 anche la lavorazione locale del ferro battuto, finalizzata soprattutto alla produzione di mobili.\nInfrastrutture e trasporti.\nStrade.\nCasale Monferrato \u00e8 collegata alla rete autostradale tramite la A26 (Voltri - Gravellona Toce) tramite i caselli di pedaggio \"Casale Nord\" (situato nella frazione di Terranova) e \"Casale Sud\" (situato in Zona Industriale).\nInoltre Strade statali (SS457, SS31, SS596 dir), regionali (SR31) e provinciali (SP50, SP55) la collegano con i centri limitrofi.\nFerrovie e tranvie.\nLa stazione di Casale Monferrato \u00e8 situata all'incrocio delle linee Chivasso-Alessandria e Mortara-Asti, sulla quale insisteva altres\u00ec la stazione di Terranova Monferrato a servizio dell'omonima frazione. La stazione di Casale \u00e8 localit\u00e0 di origine della ferrovia Vercelli-Casale Monferrato, sospesa al traffico dal 2012.\nLa stazione di Casale Popolo, disabilitata al traffico viaggiatori, \u00e8 posta anch'essa lungo la Chivasso-Alessandria.\nIn passato la citt\u00e0 rappresentava il capolinea delle tranvie Casale-Vercelli, Altavilla-Casale e Alessandria-Casale.\nAeroporti.\nA sud della citt\u00e0 \u00e8 presente l'aeroporto Francesco Cappa, situato lungo la strada provinciale 31 del Monferrato (SP 31). La struttura \u00e8 dotata di una pista in erba lunga 1\u00a0150 m (TORA 880\u00a0m) con orientamento 18/36. L'aeroporto \u00e8 gestito dall'Aeroclub Casale Monferrato ed effettua attivit\u00e0 secondo le regole e gli orari VFR.\nMobilit\u00e0 urbana.\nAll'interno del territorio comunale casalese il trasporto pubblico urbano \u00e8 gestito dall'Azienda Multiservizi Casalese (AMC); il trasporto interurbano \u00e8 svolto dalla STAC.\nAmministrazione.\nIl 27 maggio 2019 Federico Riboldi, di Fratelli d'Italia, diventa il sindaco pi\u00f9 giovane di sempre della citt\u00e0 monferrina, vincendo al primo turno con un'alta percentuale di voti.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nIn campo calcistico, Casale \u00e8 rappresentata dal fondata nel 1909. Nel 1913-14 questa squadra riusc\u00ec a vincere il campionato; negli anni successivi fu retrocessa dapprima in Serie B e poi ancora nella 3\u00aa e 4\u00aa serie nazionale. Il Casale disputa la stagione 2021-22 nel girone A del campionato di Serie D.\nA Casale esiste una seconda squadra calcistica, la U.S.D. Junior Calcio Ponte Stura il cui impianto sportivo si trova a Oltreponte. La Junior Calcio milita, nella stagione 2019-20, nel campionato di Prima Categoria.\nNel 2014 si aggiunge alle due note realt\u00e0 cittadina, una terza compagine sportiva. Denominata \"Stay o' Party\" la neo societ\u00e0 disputer\u00e0 per la prima volta un campionato federale, nella stagione 2019-20 iscritta al campionato di Prima Categoria, riprende nei colori sociali lo stemma cittadino, il giallo ed il rosso, l'impianto sportivo dove disputa le partite di campionato casalingo \u00e8 quello delle frazione di Casale Popolo, cantone Chiesa.\nPallacanestro.\nLa societ\u00e0 storica della citt\u00e0 \u00e8 la Junior Casale Monferrato, squadra di basket, che al termine dell'entusiasmante stagione 2010/2021 di Legadue venne promossa in Serie A. Dopo un anno, la squadra retrocesse di categoria continuando a parteciparvi senza sosta fino alla stagione 2019/2020.\nNell'estate 2020 nasce la JB Monferrato che rileva il titolo sportivo della Junior Casale Monferrato per partecipare a partire dalla stagione sportiva 2020/2021 al campionato di Serie A2 Old Wild West - Girone Verde.\nScherma.\nIl Club Scherma Casale viene fondato nel 1972 da alcuni giovani appassionati di scherma sotto la guida del Maestro Pasquale Ippolito che ne regge le sorti per circa un ventennio. Il Club esordisce a Roma nel 1974 nella fase nazionale dei Giochi della Giovent\u00f9 aggiudicandosi la medaglia d'argento, riconquistata anche l'anno successivo con Gianni Ippolito.\nNel 1975 vince il suo primo titolo regionale.\nSia la squadra femminile che la maschile militano nella serie A2 di spada nazionale.\nNel 2011 Lorenzo Buzzi conquista il mondiale cadetti di spada maschile e Sara Carpegna il mondiale militare di spada femminile.\nCiclismo.\nNel 1962 Casale Monferrato \u00e8 stata sede di arrivo della 17\u00aa tappa del Giro d'Italia vinta da Armando Pellegrini.\nMotociclismo.\nNell'anno 1922 \u00e8 nato l'Auto Motoclub Casale, ora Moto Club Italo Palli; nel 1966 \u00e8 stato costruito il campo da cross Belvedere e su di esso si sono svolte diverse manifestazioni internazionali; nell'anno 1975 prova del Campionato Mondiale di cross classe 500, nel 1976 una prova di campionato europeo di sidecarcross e nel 1981 una prova della Coppa delle Nazioni con la partecipazione, per la prima volta nella storia, di piloti cinesi su moto italiane\nil moto club Italo Palli \u00e8 insignito di Medaglia d'Argento e Medaglia d'Oro CONI per meriti sportivi https://web.archive.org/web/20110909023234/http://www.motoclubpalli.it/index.htm\nNell'anno 2008 \u00e8 nato il Motoclub Monferrato https://web.archive.org/web/20130323092042/http://www.motoclubmonferrato.it/\nNegli anni ottanta \u00e8 stato creato anche il Moto Club Ronzonese, poi diventato Centro Cross Casale\nNel 2010 nasce il Motoclub Monferrato, originato da moltissimi fuoriusciti del moto club Italo Palli ma che ricalca l'attivit\u00e0 da esso svolta nel trentennio 1970/2000, ovvero gare di regolarit\u00e0, enduro, cross, promozione dei giovani, convivialit\u00e0 e agonismo a tutti i livelli e per tutti. Nell'anno 2012 ha organizzato una gara di campionato italiano di minienduro."}
{"id": "33372", "revid": "322321", "url": "https://it.wikipedia.org/wiki?curid=33372", "title": "Gandosso", "text": "Gandosso (\"Gand\u00f2ss\" in dialetto bergamasco) \u00e8 un comune italiano di abitanti della provincia di Bergamo in Lombardia.\nGeografia.\nSituato sul lato destro della Valcalepio, dista circa 30 chilometri ad est dal capoluogo orobico.\nIn posizione defilata, \u00e8 posto sulle pendici delle colline da cui si gode un'ottima visuale sull'alta Valcalepio e su gran parte del Sebino.\nStoria.\nSi pensa che la presenza umana affondi le proprie origini nell'et\u00e0 preistorica, data la particolare conformazione del territorio collinare, cosparso di un gran numero si grotte ed anfratti naturali, che avrebbero potuto garantire rifugio ai primi abitanti. Anche se in esse non sono stati rinvenuti resti di una certa consistenza, recenti studi avallerebbero questa tesi.\nLe grotte pi\u00f9 conosciute sono quella chiamata \"Dol Mosc\", la \"Luga\" e la \"Molera\". Quest'ultima, situata nella parte bassa del territorio sul confine con Credaro, venne interessata anche da un'intensa attivit\u00e0 estrattiva di pietre utilizzate per macinare il grano, fin dai tempi della dominazione romana. \nQuest'attivit\u00e0 ha sempre garantito una solida fonte di occupazione e di reddito per gli abitanti, fino alla seconda met\u00e0 del XX secolo, quando queste subirono un progressivo ma inesorabile abbandono.\nTuttavia non si svilupp\u00f2 un vero e proprio borgo fino al periodo medievale, quando il territorio venne inserito nei possedimenti della famiglia dei conti Calepio, proprietaria di gran parte dei terreni e degli edifici pi\u00f9 importanti del circondario. Questi mantennero il predominio su Gandosso per alcuni secoli, traghettando il paese dal periodo medievale a quello della Repubblica di Venezia, epoca in cui venne istituita la contea di Calepio.\nNonostante questa apparente tranquillit\u00e0 e linearit\u00e0 degli avvenimenti, anche questi territori furono interessati dagli scontri di fazione tra guelfi e ghibellini, tanto da subire ritorsioni da parte dei Visconti, famiglia milanese acerrima nemica della Serenissima. Al riguardo venne allora decisa la costruzione di un castello, che ben presto assunse la fama di luogo inaccessibile, tanto che tra gli abitanti era usanza dire di essere sicuri come all'interno del castello di Gandosso. Questo tuttavia non garant\u00ec lunga durata al maniero, che venne distrutto dai francesi verso la fine del XVIII secolo, del quale ora restano soltanto alcuni resti delle fondamenta, tratti di muratura ed una scalinata scavata nella roccia.\nMonumenti e luoghi d'interesse.\nLa chiesa parrocchiale dell'Annunciazione fu edificata nel 1679 in stile barocco su progetto di Andrea Fantoni e custodisce un buon numero di opere di valore, tra le quali spiccano sculture lignee ed intarsi marmorei di scuola fantoniana. Di buon pregio sono anche i dipinti di Girolamo Castelli e di Antonio Balestra ed un organo di produzione della famiglia Bossi. A lato di questo edificio sacro si sviluppa un piccolo agglomerato di edifici, tra i quali un tempo faceva bella mostra di s\u00e9 il Palazzo Gonzaga che, di origine signorile, ha oggi perso le caratteristiche che lo contraddistinguevano. La chiesa \u00e8 sede dell'omonima parrocchia afferente al vicariato di Predore, diocesi di Bergamo.\nMerita infine menzione il santuario della Madonna del Castello. Edificato in posizione panoramica, di poco discosto dal centro del paese, possiede un gran numero di \"ex voto\" degli abitanti, una \"Via Crucis\" risalente al XV secolo ed un dipinto raffigurante la \"Madonna con Bambino\", da molti ritenuto miracoloso.\nDi particolare interesse sono anche le numerose cascine rurali che costellano il territorio, ricordando il lato rurale di questo paese, conservato fino a qualche decennio fa."}
{"id": "33373", "revid": "322321", "url": "https://it.wikipedia.org/wiki?curid=33373", "title": "Gaverina Terme", "text": "Gaverina Terme (\"Gaerina\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato in una valletta sulla destra orografica della Val Cavallina, dista circa 26 chilometri ad est dal capoluogo orobico.\nStoria.\nLe prime notizie riguardanti il paese risalgono all'epoca medievale, prima della quale il territorio era interessato soltanto da insediamenti sparsi. Tuttavia recenti studi farebbero risalire l'origine del toponimo all'et\u00e0 preromana, quando sui territori della bergamasca si insediarono i Galli Cenomani: si tratta comunque solo di ipotesi, non suffragate da ritrovamenti specifici o elementi concreti.\nLa storia documentata invece racconta di ripetuti scontri avvenuti sul territorio nel pieno dell'et\u00e0 medievale, quando in tutta la provincia bergamasca imperversavano le battaglie fratricide tra guelfi e ghibellini. Gaverina si trov\u00f2 coinvolta in modo particolare dato che sull'attuale territorio comunale si trovavano due importanti famiglie, appartenenti ai due schieramenti: nel borgo di Gaverina abitava la famiglia ghibellina dei \"Giovannelli\", mentre nella frazione \"Piano\" (in quel periodo separata amministrativamente), posta pi\u00f9 a valle, stazionavano i Suardi che assoggettavano gran parte della val Cavallina.\nDi conseguenza sul territorio vennero costruiti numerosi edifici difensivi volti a proteggere i possedimenti e la popolazione stessa, tra i quali ancor oggi spicca la Torre Suardi. Questa situazione di profonda instabilit\u00e0 sociale e politica termin\u00f2 con l'arrivo, nel XV secolo, della Repubblica di Venezia, che eman\u00f2 una serie di leggi volte ad equilibrare la situazione ed a migliorare la condizione economica degli abitanti di queste zone martoriate da secoli di battaglie.\nDa questo momento nel paese non si verificarono episodi di rilievo, tanto che Gaverina segu\u00ec le sorti politiche del resto della valle. A livello amministrativo \u00e8 importante annotare che dal periodo della Serenissima i due comuni di Gaverina e Piano furono riuniti in un'unica entit\u00e0 chiamata inizialmente \"Gaverina con Piano\", per assumere poi, nel corso del XX secolo, l'attuale denominazione di Gaverina Terme. Questo grazie alla presenza sul territorio comunale di impianti di imbottigliamento delle acque ed allo sfruttamento termale delle stesse che scaturiscono copiose dal sottosuolo.\nMonumenti e luoghi d'interesse.\nGrazie allo sfruttamento delle acque, Gaverina Terme ha vissuto un periodo di grande splendore, testimoniato dal palazzo delle Terme, nella frazione Fonti, edificato nel 1922 in stile liberty. Vi sono anche altri edifici che catturano l'attenzione: la chiesa della Vergine Addolorata sita nella frazione Trate che, in stile barocco, conserva opere pittoriche risalenti al XVIII secolo, tra cui spicca una pala di Giovanni Carobbio; la chiesa di San Rocco, risalente al XVII secolo e situata a Gaverina su uno sperone roccioso dove un tempo sorgeva una fortificazione della famiglia Giovannelli. Al riguardo dell'epoca medievale, \u00e8 visibile la torre dei Suardi, risalente al XIV secolo che svetta da una posizione dominante sull'intera zona.\nParticolare importanza ricopre inoltre la chiesa parrocchiale di San Vittore Martire: edificata nel corso del XV secolo ed ampliata pi\u00f9 volte nei secoli successivi, presenta un'architettura in stile barocco ed opere di grande valore, tra le quali spiccano quelle di Giovan Battista Moroni e del pittore genovese Lambro.\nMerita infine menzione il santuario del Colle Gallo dedicato alla Madonna della Neve. Situato sull'omonimo colle a cavallo con il comune di Albino, risale al 1690 quando un pellegrino durante una sosta ebbe la visione della Madonna. Dopo un recente restauro, avvenuto nel 1990, questo luogo \u00e8 diventato punto d'incontro per i ciclisti della zona, dato che la Madonna del Colle Gallo \u00e8 stata eretta a loro protettrice.\nGaverina Terme\nSport.\nLa squadra di calcio a 5 del Gaverina Terme C5 gioca il campionato amatoriale CSI della provincia di Bergamo."}
{"id": "33374", "revid": "1590006", "url": "https://it.wikipedia.org/wiki?curid=33374", "title": "Punto di ebollizione", "text": "Il punto di ebollizione si definisce come uno stato termodinamico, associato a una determinata temperatura, detta \"temperatura di ebollizione\", e pressione, in corrispondenza del quale si ha il processo di ebollizione.\nIn particolare, la temperatura di ebollizione \u00e8 la temperatura alla quale la tensione di vapore di un liquido eguaglia la pressione esterna e il liquido inizia a bollire: essa \u00e8 una propriet\u00e0 chimico-fisica di una sostanza pura o miscuglio ed \u00e8 determinata dai valori di temperatura e pressione in cui coesistono le fasi liquida e aeriforme.\nQuando la temperatura raggiunge il punto di ebollizione, iniziano a formarsi spontaneamente bolle di aeriforme all'interno della massa liquida, che salgono rapidamente alla superficie liberando il loro contenuto nell'ambiente soprastante, agitando il liquido in modo caratteristico: un liquido in ebollizione \u00e8 infatti sede di moti convettivi molto forti dovuti alla spinta delle bolle per salire in superficie.\nDurante il passaggio da fase liquida a fase aeriforme, la sostanza o il miscuglio assorbe una certa quantit\u00e0 di calore per vincere le forze di attrazione che tengono uniti gli atomi o le molecole, e la temperatura rimane costante finch\u00e9 tutta la massa ha effettuato il cambiamento di stato. Questa quantit\u00e0 di calore ha un valore caratteristico per ciascuna sostanza e rappresenta il calore latente di vaporizzazione. Dopodich\u00e9, continuando a riscaldare, la temperatura riprende a salire.\nSiccome la temperatura di ebollizione varia a seconda della pressione esterna cui la sostanza \u00e8 sottoposta, ad esempio l'affermazione che l'acqua bolle a 100 \u00b0C \u00e8 vera solo al livello del mare (pressione pari a circa 1 atmosfera), mentre ad esempio in montagna l'ebollizione avviene a una temperatura inferiore (ad esempio, a \u00a0m s.l.m. bolle a circa 90 \u00b0C)."}
{"id": "33376", "revid": "30610", "url": "https://it.wikipedia.org/wiki?curid=33376", "title": "Gazzaniga", "text": "Gazzaniga (\"Gageniga\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alla destra orografica del fiume Serio, in val Seriana, dista circa 18\u00a0chilometri a nord-est dal capoluogo orobico ed \u00e8 compreso nella Comunit\u00e0 montana della Valle Seriana.\nGeografia fisica.\nTerritorio.\nIl territorio comunale di Gazzaniga \u00e8 interamente situato sulla destra orografica della val Seriana, ad un'altezza di circa 380 m s.l.m. \u00c8 delimitato a Sud-Est dal corso del fiume Serio, che lo divide dal comune di Cene; a Sud confina, nella parte pi\u00f9 a monte, con Aviatico mediante le pendici del monte Ganda, mentre nella parte pi\u00f9 a valle con Albino, tramite il corso del torrente Rovaro che scorre nell'omonima piccola valle.\nA Nord il limite territoriale \u00e8 con Fiorano al Serio, mentre a Nord-Est con Vertova, mediante il torrente Vertova, situato nell'omonima valle. Infine ad Ovest e Nord-Ovest lo spartiacque orografico tra la val Serina e la val Brembana, che va dalla localit\u00e0 Forca al monte Suchello, segna il confine con i comuni di Costa Serina e Cornalba.\nLa gran parte della popolazione risiede nei nuclei abitativi posti nel fondovalle lungo l'asta del fiume Serio. Provenendo da Bergamo, per prima si incontra la localit\u00e0 di Rova, territorialmente delimitata dai torrenti Rovaro e Roncliscione, ma ormai fusa in un unico agglomerato urbano con capoluogo Gazzaniga, posto poco pi\u00f9 a Nord, il quale a sua volta \u00e8 unito a sua volta con i vicini Fiorano al Serio, Vertova e Colzate.\nAll'interno si sviluppa invece la piccola valle di Plaz che, percorsa dal torrente Roncliscione, sale dal centro abitato del capoluogo, tocca la localit\u00e0 di Masserini e la frazione di Orezzo, e termina a Ganda, frazione di Aviatico. Stretta tra i monti Cedrina e Ganda e chiusa alla testata dal monte Poieto, \u00e8 parallela ad un'altra valle, pi\u00f9 nascosta ed incontaminata, denominata Val del Gru, che si sviluppa nel bacino della Val Vertova di cui \u00e8 tributaria da destra nei pressi del confine con Vertova.\nPer ci\u00f2 che concerne l'idrografia, oltre al fiume Serio, numerosi sono i corsi d'acqua che attraversano il territorio comunale. Quello con portata maggiore \u00e8 il Roncliscione, affluente del Serio da destra, che si sviluppa nella valle di Plaz e che raccoglie le acque di numerosi piccoli rivoli composti dalle acque in eccesso provenienti dai monti circostanti. Discreta rilevanza ricopre anche il Rovaro, che percorre la piccola omonima valle, compresa tra i monti di Ganda e Rena, e che funge da confine con Aviatico ed Albino.\nPer ci\u00f2 che concerne la viabilit\u00e0 interna, il paese ha una rete stradale ordinaria molto semplice, facente riferimento alla via che attraversa il centro abitato, che per secoli \u00e8 stata l'arteria dei traffici e commerci della bassa valle. Ad essa si aggiunge la SP41 che collega il capoluogo con la localit\u00e0 Masserini e la frazione di Orezzo, fino ad arrivare all'altipiano di Selvino-Aviatico. Esternamente all'abitato, a fianco del fiume Serio, scorre invece la superstrada SP35 di scorrimento Bergamo-Clusone.\nPer quanto riguarda il tempo libero, \u00e8 d'obbligo citare la Ciclovia della Valle Seriana che transita nella parte sud del comune a ridosso del fiume Serio. Questa permette passeggiate e pedalate nella natura, lontano da traffico ed inquinamento, permettendo la riscoperta e la valorizzazione di spazi un tempo abbandonati nell'incuria.\nStoria.\nDalla preistoria alla conquista romana.\nI primi resti attestanti la presenza umana sul territorio gazzanighese sono riconducibili dell'et\u00e0 del bronzo. \nTra questi, i principali sono stati rinvenuti in alcune grotte poste in posizione elevata nella piccola valle del Rovaro (che scende dal monte Rena nei pressi del confine con Albino ed Aviatico), tra le quali spicca la \"Grotta Corna Altezza\". In essa sono state trovate tracce di frequentazioni e sepolture umane riconducibili all'et\u00e0 del rame e resti di animali quali volpi, marmotte e orsi (l\"Ursus spelaeus\").\nI primi insediamenti risalirebbero invece al VI secolo a.C. quando nella zona si stabilirono popolazioni di origine ligure, dedite alla pastorizia, tra cui gli Orobi. Ad essi si aggiunsero ed integrarono, a partire dal V secolo a.C., le popolazioni di ceppo celtico, tra cui i Galli Cenomani.\nTuttavia la prima vera e propria opera di urbanizzazione fu opera dei Romani, che conquistarono la zona e la sottoposero a centuriazione, ovvero ad una suddivisione dei terreni a pi\u00f9 proprietari, a partire dal I secolo d.C. Questa opera assegn\u00f2 appezzamenti pi\u00f9 o meno vasti a coloni e veterani di guerra, di origine o acquisizione romana, i quali bonificarono i terreni al fine di poterli sfruttare per coltivazioni agricole ed allevamento di bestiame.\nIn ogni caso, durante questo periodo, il centro aveva dimensioni molto ridotte con gli abitanti che si basavano su agricoltura, principalmente nella piana del fondovalle, e pastorizia nella zona collinare.\nSegni di questa dominazione sono riconducibili alle fortificazioni poste sui colli che sovrastano il centro abitato, tra le quali quella posta in localit\u00e0 \"Castello\", dove \u00e8 collocato il cimitero comunale. Questo ricopriva un'importanza strategica, tanto che vi fu collocato un presidio militare volto a controllare la sottostante via che collegava il capoluogo di Bergamo con l'alta val Seriana, in quel tempo importante centro di estrazione mineraria.\nIl medioevo.\nAlla dominazione romana si sovrappose e sostitu\u00ec quella dei Longobardi, che fondarono il loro nucleo (o \"Fara\") presso quella che \u00e8 lvia Briolini, creando una corte attorno alla quale nei secoli successivi si svilupp\u00f2 il centro abitato. Anche il significato etimologico \u00e8 riconducibile a quel periodo: il termine tardo-latino \"gagium\", indicante un'estesa localit\u00e0 boschiva recintata o delimitata, venne traslato in \"Gagianum\" (utilizzato anche in altri toponimi lombardi, vedi Roncallo Gaggio e Gaggiano) e poi in quel \"Gagianiga\" che \u00e8 il nome con il quale il borgo appare sui primi documenti scritti risalenti all'anno 830, ma anche la dicitura dialettale.\nCon l'arrivo dei Franchi, avvenuto verso la fine dell'VIII secolo, il territorio venne sottoposto al sistema feudale, con il paese che, al pari di gran parte della valle, venne infeudato al Vescovo di Bergamo. In questa fase del Medioevo, soprattutto a partire dall'XI secolo, ebbe a svilupparsi in modo consistente il primitivo insediamento abitativo che, posto in postazione elevata rispetto alla zona alluvionale di fondovalle, venne circondato da mura di difesa con portoni di accesso. Questo nucleo presenta ancora il proprio impianto medievale, con le strutture abitative edificate con grosse pietre e ciottoli e dotate di logge funzionali all'agricoltura. In esso si svolgeva la vita sociale e pubblica, dal momento che all'estremit\u00e0 Est del borgo vi era la piazza principale, detta \"del consiglio\", nella quale si trovavano la casa comunale, la beccheria (luogo dove si uccidono gli animali e si vendono le loro carni), una taverna, una scaletta dove si tenevano le aste pubbliche ed una chiesetta. \nEd \u00e8 proprio in questa piazza che i capifamiglia pi\u00f9 influenti del tempo si radunavano, prendendo le decisioni pi\u00f9 importanti per la comunit\u00e0. La prima, risalente al 1210, fu la scelta di confederarsi con i comuni limitrofi nella Confederazione de Honio, un'istituzione sovra comunale che aveva il compito di gestire i beni indivisi quali prati, pascoli, boschi, sotto il controllo di un feudatario, incaricato dal vescovo di Bergamo, a sua volta investito dall'imperatore del Sacro Romano Impero.\nIl passo successivo fu quello di emanciparsi definitivamente dal giogo feudale, redigendo nel 1240 i primi statuti che diedero il via all'esperienza comunale. Le scelte furono affidate ad un'assemblea chiamata \"Arengo\", composta da uomini di fiducia eletti annualmente, i quali a loro volta nominavano gli addetti ai vari ruoli necessari per dirigere la vita del comune.\nNegli statuti della citt\u00e0 di Bergamo redatti nel XIV e XV secolo Gazzaniga risulta inserita nella circoscrizione denominata \"facta di san Lorenzo\", con confini territoriali circoscritti al solo centro abitato, con Rova anch'essa indipendente.\nBen presto tuttavia cominciarono a verificarsi attriti tra gli abitanti, divisi tra guelfi e ghibellini, che raggiunsero livelli di recrudescenza inauditi. L'istituzione comunale, schieratasi con la fazione guelfa, dovette subire numerosi attacchi perpetrati dalla fazione avversa, culminati con il durissimo scontro verificatosi nell'anno 1397, durante il quale gran parte dell'abitato fu distrutto ed incendiato per mano ghibellina. Per contro l'anno successivo, il 10 giugno, furono gli stessi guelfi a danneggiare in modo importante gli avamposti ghibellini dislocati sul territorio, incendiando contestualmente anche gran parte dell'abitato.\nIn quei tempi vennero costruite o ampliate postazioni difensive, che tuttavia non raggiunsero mai dimensioni paragonabili ad un vero e proprio castello, situate in posizioni di controllo sul paese e sulla valle, ubicate sui tre promontori che sovrastano l'abitato. Il colle di san Rocco, il colle del Castello (presso il cimitero) ed il colle del Mozzo, andarono quindi a formare un sistema difensivo tanto importante da essere riportato sullo stemma comunale.\nLa Serenissima Repubblica di Venezia.\nAlla definitiva pacificazione si arriv\u00f2 pochi anni pi\u00f9 tardi grazie all'avvento della Repubblica di Venezia, avvenuta formalmente nel 1428, che diede il via ad un periodo di tranquillit\u00e0 in cui l'intera zona riprese a prosperare, anche grazie alla diminuzione della pressione fiscale e alla maggiore autonomia.\nLa Serenissima decise inoltre di eliminare tutte le fortificazioni: le torri furono utilizzate come abitazioni e i due principali fortilizi (san Carlo e san Rocco) vennero riconvertiti in edifici religiosi. Il momento positivo permise anche lo sviluppo dell'abitato, che cominci\u00f2 ad ampliarsi anche al di fuori della zona cintata, spingendosi in direzione di Fiorano e delle localit\u00e0 di Rova e Masserini.\nNel frattempo, a partire dal 1435, i confini comunali avevano incluso anche i territori di Rova e Fiorano, con quest'ultimo ritornato autonomo gi\u00e0 nel 1476.\nSi svilupparono in modo notevole i commerci e vi fu nuovo impulso per l'agricoltura, l'allevamento e l'industria estrattiva, facilitata dalla presenza sul territorio di alcune cave di marmo nero, utilizzato per la costruzione di edifici pubblici e religiosi. A ci\u00f2 si aggiunse la tessitura della lana e della seta, facilitata dalla presenza della \"roggia dei molini\" che, derivata dal corso del fiume Serio, permise l'insediamento lungo il suo corso di tre filande e ben nove filatoi, gestiti dalle famiglie Briolini e Gilberti.\nUn violento scossone alla tranquillit\u00e0 della popolazione venne dalla violenta epidemia di peste di manzoniana memoria, che tra il 1629 e il 1631 dimezz\u00f2 il numero degli abitanti.\nDall'avvento di Napoleone fino ai giorni nostri.\nNel corso del XVIII secolo si verificarono prima l'erezione di Orezzo a comune autonomo (1756) poi, in seguito al trattato di Campoformio, il termine del potere della Serenissima, sostituita nel 1797 dalla napoleonica Repubblica Cispadana. Il cambio di dominazione comport\u00f2 una revisione dei confini, che videro l'unione di Gazzaniga con Fiorano. Unione durata poco, dal momento che gi\u00e0 nel 1805 i due comuni vennero nuovamente scissi.\nDopo quattro anni i limiti territoriali vennero nuovamente ridisegnati mediante un'imponente opera di accorpamento dei piccoli centri ai pi\u00f9 grandi: in questo frangente Gazzaniga assorb\u00ec le vicine realt\u00e0 di Cene, Fiorano e Orezzo, che riuscirono a riottenere la propria autonomia nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi.\nNel 1827 venne definitivamente sciolta la Confederazione de Honio, con Gazzaniga che acquis\u00ec formalmente tutte le terre collinari e montuose ricoperte dai boschi a Nord dell'abitato.\nDi grande importanza per l'economia locale fu l'insediamento di un'importante realt\u00e0 industriale legata alla tessitura della seta e del cotone, che aveva nella famiglia Briolini il principale referente, che port\u00f2 un notevole incremento sia dei traffici commerciali legati all'indotto che della popolazione, che i pochi decenni triplic\u00f2, passando dalle 1.500 alle 4.500 unit\u00e0.\nUn ulteriore impulso venne dall'apertura della Ferrovia della Valle Seriana, che dal 1884 permise il collegamento di merci e passeggeri da Bergamo a Clusone.\nNel 1927 il regime fascista, nell'ambito di una riorganizzazione amministrativa volta a favorire i grossi centri a scapito dei pi\u00f9 piccoli, un\u00ec nuovamente Fiorano a Gazzaniga. L'unione dur\u00f2 fino al termine della seconda guerra mondiale, quando nel dicembre del 1947 Fiorano al Serio riacquis\u00ec la definitiva autonomia.\nNella seconda parte del XX secolo il comune vide un tumultuoso sviluppo sociale, economico e urbanistico, che port\u00f2 ad inglobare le varie contrade in un unico nucleo, con una soluzione di continuit\u00e0 abitativa che coinvolse anche i limitrofi paesi del fondovalle.\nSimboli.\nLo stemma del Comune di Gazzaniga \u00e8 stato concesso con decreto del presidente della Repubblica del 25 giugno 1953.\nLa gazza nello stemma \u00e8 un'arma parlante e riprende il nome del paese; i colori dello sfondo di rosso e d'oro richiamano quelli del capoluogo di provincia.\nMonumenti e luoghi di interesse.\nChiesa parrocchiale di Sant'Ippolito.\nLa chiesa parrocchiale di Sant'Ippolito venne costruita nel 1457 e fu inizialmente dedicata alla Nativit\u00e0 della Beata Vergine Maria. Conosciuta anche con il nome di \"Santa Maria della Misericordia\", per via della congregazione che in essa aveva la propria sede, era sussidiaria della pi\u00f9 importante chiesa di San Giorgio presso Fiorano.\nDotata di dimensioni ridotte con uno stile romanico, acquis\u00ec notevole importanza a partire dal 1666, anno in cui vi furono traslate dalle catacombe di Roma, le ossa di sant'Ippolito, dono di Giacomo Gelmi, commerciante gazzanighese che aveva trovato fortuna nella citt\u00e0 di Venezia.\nNumerosi ampliamenti e aggiunte caratterizzarono i secoli successivi. Nel 1710 fu commissionato alla bottega dei Manni un altare, eseguito in marmo nero locale contrapposto a sculture in marmo bianco, per contenere le reliquie, mentre nel 1827, grazie al contributo dell'imprenditore Briolini, la chiesa fu ampliata, con l'aggiunta di due navate laterali e l'arretramento del presbiterio. In seguito a questi lavori, dal 1830 la chiesa fu eretta a ruolo di parrocchiale. Negli ultimi anni del XIX secolo fu portato a termine il campanile, mentre la facciata, al centro della quale spicca il portale eseguito dalla bottega dei Manni, fu completata nel 1954 su progetto di Luigi Angelini.\nL'edificio dispone di tre navate, con quella centrale, pi\u00f9 alta, dotata di volta a botte, con il presbiterio a pianta quadrata sormontato dalla cupola semisferica con archi decorati. \nNumerose sono le opere in essa custodite: le tele di Giovanni Brighenti (\"Nascita di Ges\u00f9\" e \"Presentazione al tempio\"), di Vincenzo Angelo Orelli (l\"Assunta\" e la \"Piet\u00e0\"), di Marino Crespi (\"Nascita e martirio di sant'Ippolito\"), del Taragni (\"Battesimo di Ges\u00f9\"), di Enrico Albrici (\"Madonna con Bambino\") e di Francesco Cavagna (\"Immacolata Concezione\"). Interessante \u00e8 anche la scultura bronzea del \"Cristo risorto\", eseguita da Elia Aiolfi e il \"Cristo morto\" di scuola fantoniana.\nA fianco alla parrocchiale \u00e8 presente la chiesa di San Giuseppe, fatta costruire nel 1858 in seguito a una donazione di Margherita Briolini, appartenente alla famiglia di industriali della seta. Al proprio interno si possono ammirare dipinti di Francesco Coghetti e Luigi Galizzi.\nMausoleo Briolini.\nNotevole interesse ricopre il Mausoleo Briolini, ormai un simbolo per il paese intero.\nSituato nella zona presso il confine con il comune di Fiorano al Serio, in un'area fino alla prima met\u00e0 del XX secolo adibita a cimitero dei due paesi, venne costruito nel 1897 come edificio funebre dell'industriale della seta Decio Briolini e della relativa famiglia, alla quale si devono numerose opere per la comunit\u00e0, tra cui l'ospedale, l'asilo infantile, le scuole elementari e l'ampliamento della parrocchiale.\nOltre all'interesse storico, che ricorda il periodo della rivoluzione industriale, questo edificio sepolcrale ha anche un importante valore artistico. Realizzato dall'architetto Pandini in marmo di Carrara con stile neogotico, presenta decorazioni e rilievi su fondo a fasce bianche alternate ad altrettante nere, ricavate utilizzando il marmo nero locale.\nOratorio di San Rocco al Lago.\nAltro edificio di richiamo \u00e8 l'oratorio di San Rocco al Lago. Situato a monte del capoluogo, tra la contrada dei Masserini e la \"val di Plaz\", ad un'altezza di 480 m s.l.m., deve il suo nome forse all'esistenza di un piccolo laghetto ormai prosciugato. L'edificio primitivo, strutturato con una pianta a base quadrata, risale all'inizio del XVI secolo, periodo a cui si riferiscono anche gli ex voto affrescati dalla bottega dei Marinoni. Degli artisti seriani sono anche i dipinti a fresco raffiguranti sette santi, posti sulla parete di fondo, cos\u00ec come altri affreschi sulle pareti laterali, con l'aggiunta di altre opere di artisti ignoti. Tra il XVI e il XVII secolo, l'edificio fu sottoposto ad ampliamenti, specialmente dopo la peste di manzoniana memoria, durante la quale la chiesa fu utilizzata come lazzaretto per gli ammalati. Furono costruiti il campanile e la sagrestia, e venne terminata la facciata.\nIn seguito alle normative napoleoniche, emanate all'inizio del XIX secolo, l'edificio venne progressivamente abbandonato, tanto che venne utilizzato come deposito dai contadini locali. Soltanto a partire dagli ultimi anni del XX secolo vennero decisi interventi volti al recupero della struttura e degli affreschi, che poterono ritornare all'antico splendore a partire dal 2000, anno in cui terminarono i lavori di ripristino.\nOratorio di San Carlo.\nLe origini di questa edificio sacro risalgono al periodo compreso tra il XV e il XVI secolo, quando una piccola struttura di origine medievale comprensiva di torre, venne sostituita da una cappella votiva. Nel primo documento che ne attesta l'esistenza, datato 1514, \u00e8 citata con il nome di \"Oratorio di San Rocco e San Sebastiano al castello\", per via del fatto che la localit\u00e0 in cui sorge \u00e8 chiamata appunto \"Castello\".\nUtilizzata per le funzioni dagli abitanti della localit\u00e0 Masserini, a partire dai primi anni del XVII secolo fu dedicata a san Carlo Borromeo, con la torre medievale riconvertita come campanile. Abbandonata in seguito alle leggi napoleoniche, venne utilizzata come ricovero per gli ammalati di colera, palesando un grave degrado. Venne rivalutata a partire dal 1928 quando nella zona adiacente fu decisa la costruzione del nuovo cimitero, del quale divenne la chiesetta per le funzioni funebri.\nPercorsi didattici.\nLe principali iniziative didattiche presenti nel comune, sono il Giardino geologico e il Museo tecnico-scientifico Luigi Pezzera, entrambe curate dalla locale sezione del C.A.I.. Il primo, situato nei pressi della locale stazione dei Vigili del fuoco, e compreso tra la strada SS 671, principale arteria della valle, e lo svincolo Cene-Gazzaniga della stessa, \u00e8 raggiungibile tramite un ramo della ciclovia della Valle Seriana. In esso sono collocati numerosi monoliti che raccontano l'andamento stratigrafico dell'intera valle, prefiggendosi l'obiettivo di spiegare, anche mediante l'installazione di pannelli didattici, la geologia locale.\nIl museo tecnico-scientifico \u00e8 invece ubicato presso le scuole elementari ed \u00e8 dedicato alla figura di Luigi Pezzera, maestro elementare deceduto nel 1969, noto per le sue invenzioni. In esso sono state riportate molte delle apparecchiature da lui inventate, con la possibilit\u00e0 di provare a svolgere piccoli esperimenti in svariati ambiti.\nAltre chiese.\nOltre alle sopracitate, numerose sono le chiese presenti sul territorio comunale. Si va dalla parrocchiale della frazione Orezzo, dedicata alla Santissima Trinit\u00e0 e risalente all'inizio del XVII secolo, nella quale spiccano un altare e alcuni intarsi della bottega di Bartolomeo Manni, alla chiesa di Santa Croce sita nell'altra localit\u00e0 di Rova. Questa venne edificata nel 1624 in luogo di un precedente oratorio dedicato a san Defendente e possiede opere della bottega dei Manni, dei Marinoni e di Domenico Carpinoni. In quest'ultima localit\u00e0 merita menzione anche il piccolo tempietto dedicato al \"Crocifisso miracoloso\".\nNella localit\u00e0 dei \"Masserini\" \u00e8 presente la secentesca chiesa della Madonna della \"Schisciada\", costruita in memoria del miracolo della \"schisciada\" (\"pagnotta schiacciata\" in italiano) avvenuto nei primi anni del XVII secolo.\nImmerse nella natura sono la chiesetta del Roncliscione, posta a fianco dell'omonimo torrente nella val di Plaz, nonch\u00e9 la chiesetta della Trasfigurazione di Cristo, ma meglio nota come chiesa di San Salvatore, situata nella verde e nascosta Val del Gru.\nArchitettura civile.\nIl centro storico di Gazzaniga presenta numerosi edifici che conservano aspetti storici, tramandando la storia rurale del paesi nel corso dei secoli. Un esempio viene dato dalla via Briolini, un tempo cuore della societ\u00e0 gazzanighese, che si sviluppa dall'ospedale alla chiesa parrocchiale e presenta due doppie file di edifici colonici uniti gli uni agli altri, ma anche dimore storiche quali le cinquecentesche casa Cuter e casa Guerini, che ancora recano gli stemmi del tempo. Numerose sono inoltre le contrade, tipiche della societ\u00e0 rurale che per secoli ha caratterizzato il paese, disseminate su tutto il territorio, da Rova alle localit\u00e0 Cattabione e Dossello.\nItinerari naturalistici.\nNumerose sono le opportunit\u00e0 per chi volesse passare un po' di tempo immerso nella natura, con molti sentieri che si snodano sulle pendici delle propaggini circostanti. Tra i principali vi sono quelli contrassegnati con segnavia del CAI numero 521 e 522 che si diramano da Ganda. Il primo raggiunge la localit\u00e0 Rova, mentre il secondo raggiunge e percorre la val di Plaz terminando nel centro abitato. Inoltre vi \u00e8 il sentiero 523 che si dirama dalla localit\u00e0 Coldr\u00e8 (posta a monte di Orezzo in direzione del monte Poieto), raggiunge le localit\u00e0 di Osci\u00f6l e Dossello per poi discendere nel fondovalle tra Gazzaniga e Fiorano. A questo si interseca la traccia numero 524 che ha origine in localit\u00e0 Osci\u00f6l e si sviluppa sul versante Nord del monte Cedrina, solcando prima la caratteristica e nascosta val del Gru, intersecando poi la val Gromalt e spingendosi infine fino alle pendici del monte Suchello.\nSociet\u00e0.\nEtnie e minoranze straniere.\nGli stranieri residenti nel comune sono 492, ovvero il 9.5% della popolazione. Di seguito sono riportati i gruppi pi\u00f9 consistenti:\nInfrastrutture e trasporti.\nLa stazione di Gazzaniga - Fiorano, era posto lungo la Ferrovia della Valle Seriana, fra il 1884 e il 1967, e serviva il treno. \nDismessa la ferrovia \u00e8 divenuta la stazione per gli autobus \u00e8 gestita dalla societ\u00e0 SAB - ARRIVA, e funge da importante snodo per le corse dirette ad Albino, Bergamo e Clusone, \u00e8 capolinea per le corse Gazzaniga - Orezzo e per le corse dirette in Val Gandino.\n\u00c8 stata restaurata nell'estate 2019 per risolvere problemi di sicurezza.\nL'aeroporto pi\u00f9 vicino \u00e8 l'Aeroporto di Bergamo-Orio al Serio che dista circa 20 km.\nDal comune confinante di Albino (Italia), parte il tram (T.E.B.) che arriva fino a Bergamo.\nIl comune ospita la scuola secondaria di secondo grado ISISS Valle Seriana, con indirizzo tecnico e Liceo Scientifico opzione scienze applicate."}
{"id": "33377", "revid": "1516566", "url": "https://it.wikipedia.org/wiki?curid=33377", "title": "Gerosa", "text": "Gerosa (\"Gerusa\" in dialetto bergamasco) \u00e8 una frazione del comune italiano di Val Brembilla, in provincia di Bergamo.\nStoria.\nLe origini del borgo risalgono all'et\u00e0 medievale, quando una maggior antropizzazione del territorio permise la creazione di un nucleo abitativo dalle discrete dimensioni, laddove fino a quel momento erano presenti soltanto sporadiche abitazioni. Anche il significato etimologico risale a quel periodo e deriva dal dialetto bergamasco: \"ger\u00f2s\" sta ad indicare un terreno particolarmente ghiaioso, caratteristica che ha impedito che sul territorio si sviluppasse un elevato sfruttamento agricolo.\nInfatti nel corso dei secoli Gerosa ha sempre mantenuto le caratteristiche del piccolo borgo montano, con un numero limitato di abitanti per lo pi\u00f9 dediti a vivere di ci\u00f2 che la natura forniva loro: conseguentemente le attivit\u00e0 principali sono sempre state quelle del pastore, dell'allevatore, del boscaiolo e del carbonaio, ovvero colui che trasformava la legna in carbone vegetale. Successivamente si svilupparono anche attivit\u00e0 alternative che impegnarono gli abitanti nelle fornaci e nei mulini, che soddisfacevano i bisogni occupazionali della popolazione.\nAppena fuori dal centro abitato si trova la \"Forcella di Bura\", piccolo valico che da sempre ha sancito la divisione amministrativa tra la valle Brembilla e l'attigua Valle Taleggio, un tempo divise anche a livello politico, essendo soggette la prima all'influenza della citt\u00e0 di Bergamo, mentre la seconda a quella di Milano.\nSi sa comunque che Gerosa fu soltanto marginalmente interessata dalle lotte di fazione, avvenute in epoca medievale, tra guelfi e ghibellini. Qui infatti non si verificarono episodi di cronaca, anche se spesso persone dei paesi vicini, in fuga dalle persecuzioni perpetrate dall'una o dall'altra parte, si rifugiavano in questi posti isolati.\nGli abitanti stessi infatti, al pari di quelli del vicino comune di Blello, cercarono sempre di mantenersi estranei alle dispute di potere, cosa che garant\u00ec loro tranquillit\u00e0 al riparo da scontri e ritorsioni sia durante le suddette lotte, sia dopo l'avvento della Repubblica di Venezia. La Serenissima nel 1442 decise infatti di radere al suolo gran parte del territorio di Brembilla, di cui Gerosa era contrada, per piegarne la resistenza, senza toccare minimamente il piccolo borgo.\nI secoli successivi non videro fatti di rilievo coinvolgere la piccola comunit\u00e0 che, forte del proprio isolamento, segu\u00ec le vicende del resto della provincia senza parteciparvi in modo diretto. Soltanto nel XIX secolo, nel periodo della dominazione austriaca, il paese venne interessato dalla costruzione della \"Via Ferdinandea\" che, costruita dall'imperatore Ferdinando, favor\u00ec i commerci nell'intera zona.\nA partire dal XX secolo il paese cominci\u00f2 a risentire di una forte emigrazione dei propri abitanti, attratti da maggiori opportunit\u00e0 professionali ed economiche fuori dal territorio comunale.\nGi\u00e0 comune autonomo con frazioni Bura, Unizzi, Chignolo, Foppa Calda, Foppetta, Bologna, Mancassola, Musita, Canto del Ronco, Blello e Prato Aroldi, il 21 gennaio 2014 \u00e8 confluito nel nuovo ente assieme al comune di Brembilla.\nSimboli.\nLo stemma del Comune di Gerosa, concesso con regio decreto del 20 ottobre 1932 si blasonava:\nMonumenti e luoghi d'interesse.\nLa diversificata occupazione economica e un migliorato assetto viario, che permette la comunicazione con la Valle di Brembilla e la Valle Imagna, consentono a chi non vuole perdere le proprie origini potendo accedere alle strutture dei centri pi\u00f9 vicini. Questo ha permesso un piccolo sviluppo del turismo, adatto a chi vuole godersi la tranquillit\u00e0 della natura ammirando il panorama di tutta la piccola vallata, favorito notevolmente dal recupero di sentieri e cascinali.\nTra queste opere di riqualificazione, merita menzione quella che ha interessato la Valle dei Mulini, in cui si possono trovare casolari in stile rurale collegati tra loro da un percorso immerso nella natura e molto caratteristico che vede la presenza anche di alcuni ponti sui torrenti che bagnano il territorio comunale.\nAl termine di questo sentiero si giunge presso il Santuario della Madonna della Foppa, che riveste una grande importanza anche nei paesi limitrofi. Fu edificato sul finire del XVI secolo nel luogo dove a due fanciulle sarebbe apparsa la Madonna, e dove cominci\u00f2 a sgorgare una sorgente che tuttora alimenta una fontanella. Sempre al di fuori dal centro abitato si trova il piccolo Oratorio di San Rocco, coevo del santuario, dove vennero sepolti i morti colpiti dall'epidemia di peste di manzoniana memoria.\nMolto importante \u00e8 anche la chiesa parrocchiale di Santa Croce, eretta nel XVIII secolo da Giovan Battista Caniana in luogo di un precedente edificio di culto risalente al XV secolo, di cui \u00e8 ancora visibile il campanile. In stile tardo-barocco, attira l'attenzione per la cura dei particolari e le opere in essa contenute, tra cui spiccava un trittico ligneo trafugato nel 1978.\n\u00c8 infine presente anche la chiesa dedicata all'Assunzione di Maria, costruita in stile romanico nel XIV secolo, un tempo parrocchiale del borgo: la sua posizione discosta dal centro abitato la rese scomoda da raggiungere, tanto che venne sconsacrata dopo la costruzione della nuova parrocchiale.\nPraticabile, partendo proprio da questa ammirevole chiesa, la ampia strada agro-silvo-pastorale (non in auto per chi \u00e8 sprovvisto di pass), inserita anche nella rete dei sentieri CAI. Essa permette di raggiungere comodamente ed in breve tempo, le massime altitudini, culminando in panorami mozzafiato presso la localit\u00e0 Tre Faggi. Salendo per la parte pi\u00f9 a sud, si gode della visione di tutta la vallata e della Pianura Padana, mentre le montagne a nord, costituiscono un baluardo protettivo formidabile. Gli alpeggi godono del sole tutto l'anno e la presenza di baite, in parte semiabbandonate ed in parte ristrutturate, immerse in una pace paradiasiaca, lontana da rumori e dal caos, infondono una tranquillit\u00e0 unica. Ancora si pu\u00f2 respirare l'aria della montagna, cos\u00ec com'era e cos\u00ec come dovrebbe essere: incontaminata e a misura di uomo. Non raramente \u00e8 possibile osservare le poiane alte nel cielo ed anche i caprioli.\nGli alti luoghi, sono anche raggiungibili, da sentieri sempre CAI, immersi nel folto dei boschi, partendo dalla localit\u00e0 Mulini Alti, situata poco oltre il cimitero e indicante localit\u00e0 Baite.\nIl 1\u00ba gennaio 2012 alle ore 00:27 si \u00e8 verificato il primo terremoto italiano dell'anno con epicentro nella zona tra i comuni di Gerosa e Blello; il sisma di magnitudo 3 sulla scala Richter ha avuto ipocentro a 5\u00a0km di profondit\u00e0 ma non ha provocato danni a persone o cose."}
{"id": "33378", "revid": "287204", "url": "https://it.wikipedia.org/wiki?curid=33378", "title": "Aanekoski", "text": ""}
{"id": "33379", "revid": "123161810", "url": "https://it.wikipedia.org/wiki?curid=33379", "title": "Ghisalba", "text": "&lt;br&gt;\nGhisalba (\"Ghisalba\" in dialetto bergamasco) \u00e8 un comune italiano di abitanti della provincia di Bergamo in Lombardia. \nSituato nella pianura bergamasca, dista circa 16 chilometri in direzione sud-est, dal capoluogo orobico. Fa parte della Bassa Bergamasca.\nStoria.\nLe origini del paese risalgono all'epoca romana (V secolo d.C); di tale periodo si sono rinvenuti reperti archeologici di notevole importanza, tra cui un altare dedicato al culto del dio Giove.\nA tale periodo si pu\u00f2 far risalire anche la \"Via Francesca\", su cui ancora oggi \u00e8 ricalcata la viabilit\u00e0 moderna, come strada di scorrimento, che taglia l'alta pianura bergamasca da est ad ovest.\nUna vaga diceria asserisce che questa via fosse ripristinata dai Franchi per permettere il trasferimento della salma dell'imperatore Ludovico II da Brescia a Milano.\nIn epoca medievale il paese fu al centro di numerose dispute tra le fazioni guelfe e ghibelline; infatti vi era anche un castello, distrutto per ben due volte nel XIV secolo per opera dei milanesi e di cui ora restano soltanto pochi resti delle mura di cinta dopo continue demolizioni sia nel XIX secolo sia dopo l'ultimo dopoguerra.\nMonumenti e luoghi d'interesse.\nIl paese deve il suo nome alla precedente e antica chiesa parrocchiale di San Lorenzo Martire, ampliata nel secolo XVIII dall'architetto Luca Lucchini di Certenago, poi demolita totalmente nel XIX secolo, che veniva chiamata \"ecclesia alba\" forse dal nome delle vesti dei battesimandi (quella di Ghisalba era una delle poche chiese battesimali presenti sul territorio di Bergamo) o pi\u00f9 semplicemente perch\u00e9 le sue mura erano tinteggiate con calce bianca.\nL'attuale chiesa, in forma di rotonda con cupola, \u00e8 stata progettata dall'architetto Luigi Cagnola nella prima met\u00e0 del XIX secolo; domina con la sua imponenza la piazza del paese, ed \u00e8 caratterizzata da un pronao con imponenti colonne, nonch\u00e9 dal campanile che \u00e8 stato costruito all'inizio del XX secolo sul luogo ove in passato sorgeva una torre, collegata alla cinta del castello e utilizzata a scopi difensivi. All'interno si trovano dipinti di pregio, tra i quali spiccano quelli di Gian Paolo Cavagna.\n A Ghisalba \u00e8 presente anche il Santuario della Beata Vergine della Consolazione. Questo luogo sacro rappresenta la devozione nei confronti della Vergine Maria. Qui vengono, inoltre, conservati una serie di affreschi legati all'apparizione della Madonna a una paesana che si chiamava Antoniola, detta Tonolla, avvenuta secondo la tradizione il 14 agosto 1453. La Beata Vergine fece la seguente richiesta: \"Io voglio che tu dica alli homini et donne da Ghisalba che fazano hedificare in questo loco presente una cappella a Dio in mio honore\". Nel XVII secolo il Santuario ha subito importanti trasformazioni, come l'ampliamento dell\u2019area del coro. I fondi per la restaurazione del Santuario provenivano principalmente dai beni dei paesani lasciati alle istituzioni religiose del paese dopo la loro morte per peste. Nella seconda met\u00e0 del XIX secolo, in questo luogo sacro sono state realizzate delle statue da Luigi Carrara. Esse rappresentano la scena dell'Apparizione.\nIl Palazzo Ghidini \u00e8 stato ampliato su progetto del 1853 preparato dall'architetto Trip Montana.\nGhisalba ha sempre avuto le caratteristiche di borgo agricolo e le mantenne sino al XX secolo: le colture predominanti erano quelle del frumento, del granoturco e delle patate. \nRestano, ai margini del centro abitato, numerosi esempi di cascinali, alcuni utilizzati, altri lasciati cadere in disuso.\nInfrastrutture e trasporti.\nFra il 1884 e il 1931 la localit\u00e0 era servita da una stazione posta lungo la tranvia Bergamo-Soncino, di cui fino al 1888 costitu\u00ec il capolinea meridionale provvisorio.\nBibliografia.\nRiccardo Caproni (a cura di): Ghisalba dalle origini all'Alto Medioevo, 2005; Ghisalba, la comunit\u00e0 civile, 2004; La pieve di San Lorenzo in Ghisalba, 2003 (Edizioni Cassa Rurale di Ghisalba)."}
{"id": "33380", "revid": "287204", "url": "https://it.wikipedia.org/wiki?curid=33380", "title": "Aapajarvi", "text": ""}
{"id": "33381", "revid": "125325501", "url": "https://it.wikipedia.org/wiki?curid=33381", "title": "Gorlago", "text": "Gorlago (\"Gorl\u00e0gh\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato sulla sponda orografica destra del fiume Cherio e posto all'imbocco della val Cavallina, dista circa 13\u00a0chilometri ad est dal capoluogo orobico.\nStoria.\nIl territorio di Gorlago \u00e8 stato abitato gi\u00e0 nell'et\u00e0 del neolitico e della tarda et\u00e0 del ferro come testimoniano oggetti recuperati durante le ricerche archeologiche. Sono, infatti, ritrovati frammenti sia in osso che in pietra di strumenti da caccia e resti di ceramiche. Sono state recuperati anche reperti del periodo dell'impero romano come monete, brocche e cisterne.\nIl libero Comune nacque intorno al 1000-1100, quando i rappresentanti imperiali e feudali vennero allontanati istituendo un organo decisionale autonomo inizialmente ancora legato alla nobilt\u00e0. Infatti i consoli che reggevano il comune erano di estrazione nobile. A Gorlago venne deposto nel 1098 il vescovo-conte di Bergamo; nel vuoto di potere la citt\u00e0 istitu\u00ec il comune: 1106/8. Fra i primi consoli di Bergamo ci furono vari cittadini di Gorlago.\nGorlago sub\u00ec la vendetta del Barbarossa che nel 1166 circa scese a rimettere ordine tra le citt\u00e0 della lega lombarda; nonostante la vittoria contro l'esercito imperiale, Gorlago fu costretta a subire a differenza di Bergamo i vincoli feudali imposti dai cittadini che avevano guidato il comune alla sua nascita. Questa prima comparsa del comune a Gorlago fu solamente un'illusione.\nMa fu il Medioevo il periodo che vide il paese al centro di numerosi avvenimenti sociali e politici. A causa della sua posizione, posta proprio all'imbocco della val Cavallina, sulla strada proveniente dalla Valcalepio, il borgo, di fazione ghibellina e di conseguenza posto sotto il controllo della famiglia Suardi, fu oggetto di ripetuti attacchi da parte della fazione guelfa, che aspirava ad assumerne il controllo, prima nel 1393, poi nel 1398, quando venne incendiato l'intero nucleo abitativo.\nSi verificarono altri attacchi, tra cui quello di Pandolfo Malatesta, nel corso del XV secolo.\nA tal riguardo vennero costruite numerose fortificazioni, tra cui un castello, a protezione della zona e dei suoi abitanti.\nLa pace e la tranquillit\u00e0 ritornarono soltanto con l'avvento della Repubblica di Venezia e la conseguente fine della dispute tra fazioni.\nSoltanto all'inizio del XIX secolo il paese ebbe nuovamente grossi problemi, questa volta dovuti ad una carestia che decim\u00f2 la popolazione in modo consistente. Non si hanno dati precisi su quando si costitu\u00ec il comune di Gorlago, i saccheggi e gli incendi al palazzo comunale non lasciarono documenti storici antecedenti al 1872.\nStemma.\nLo stemma di Gorlago nacque circa nel 1950 e rappresenta una rievocazione delle origini romane del paese e delle lotte tra Guelfi e Ghibellini che ci furono in passato in questo paese.\nLa spada rappresenta le guerre che si sono svolte nel paese, la strada rappresenta le origini romane di Gorlago mentre il castello rappresenta le fortificazioni.\nGeografia fisica.\nIl comune di Gorlago dista circa:\nMonumenti e luoghi d'interesse.\nL'intero borgo storico del paese di Gorlago costituisce motivo di attrazione, grazie alla sua struttura, tipicamente medievale, con strade strette e costruzioni in pietra.\nSono inoltre presenti numerose ville, che testimoniano l'importanza del paese: \"villa Gozzini\", dotata di importanti dipinti e affreschi, e Villa Sotto Pintor , entrambe risalenti al XVI secolo (quest'ultima in particolare sembra abbia lasciato qualche traccia addirittura nel 1300).\nMeritano menzione anche \"villa Bolis\", di propriet\u00e0 del tenore Luigi Bolis, e \"Villa della Torre\". Quest'ultima veniva chiamata \"l'inferno\" perch\u00e9 all'interno possedeva un dipinto a fresco di Giovan Battista Moroni raffigurante il \"Giudizio Universale\". L'autore mor\u00ec prima di terminarlo, e fu poi compiuto dai suoi figli. L'opera \u00e8 esposta a destra nell'abside della chiesa parrocchiale che conserva altre opere del Moroni.\nUn altro importante edificio \u00e8 la \"Casa Quadra\", situata ai margini del centro abitato, originariamente adornata di affreschi di pregio poi strappati e collocati nei locali della Prefettura di Bergamo.\nUn accenno merita anche la parrocchiale dedicata a San Pancrazio, edificata nel XIV secolo e ristrutturata nel corso del XVIII secolo, che possiede opere pittoriche di discreta importanza.\nIl cristianesimo arriv\u00f2 a Gorlago nel quarto secolo dopo Cristo, la prima chiesa che sorse vicino a Gorlago fu Telgate e cos\u00ec il paese incominci\u00f2 a diventare non pi\u00f9 dipendente da Bergamo ma dalla parrocchia appena nata mentre per le messe domenicali era stata costruita la chiesetta di San Felice. Probabilmente Gorlago divenne parrocchia nel 1180 eliminando cos\u00ec il disagio dei gorlaghesi di doversi recare fino a Telgate. Si pu\u00f2 quasi certamente affermare che la chiesa di San Felice fu dichiarata la prima chiesa parrocchiale e rimase tale fino a quando per l'ingrandimento del paese venne costruita una nuova chiesa nel 1316. La nuova chiesa di San Pancrazio dedicata al santo a cui erano gi\u00e0 intitolate le vicine fonti termali di San Pancrazio a Trescore. La chiesa di San Pancrazio venne semidistrutta e ricostruita nel 1500, sub\u00ec poi un ulteriore intervento nel 1700 che port\u00f2 alla nuova chiesa di San Pancrazio. La chiesa pi\u00f9 antica di Gorlago \u00e8 quella di sant'Andrea Apostolo citata gi\u00e0 dal XI secolo.\nRicorrenze e manifestazioni.\nPur essendo san Pancrazio martire il patrono del paese (12 maggio), da sempre la comunit\u00e0 di Gorlago celebra con maggior partecipazione sant'Andrea apostolo (30 novembre), nella cui ricorrenza - oltre alle celebrazioni religiose presso la piccola chiesa quattrocentesca a lui cointestata, e situata nel borgo antico del paese, denominato \"Castello\" - si svolge la \"fiera di sant'Andrea\", un susseguirsi di bancarelle per le vie del centro, culminanti nel luna park allestito in piazzale Roma e nel \"ristoro alpino\" allestito presso l'ex colonia elioterapica. Da diverso tempo, inoltre, all'aspetto pi\u00f9 popolare se ne unisce un altro pi\u00f9 culturale, che prevede mostre e incontri presso la sala espositiva del palazzo comunale e presso il centro culturale di piazza Marconi. Questa maggior devozione dei Gorlaghesi nei confronti di sant'Andrea va ricercata nelle origini rurali del paese: prima del boom economico degli anni Sessanta, infatti, Gorlago era un paese a vocazione agricola, e nell'agricoltura trovavano impiego molte persone. Con la stagione agricola in pieno divenire, quindi, risultava complicato staccarsi dalle quotidiane attivit\u00e0 nei campi per celebrare la festivit\u00e0 del santo patrono al 12 di maggio. A fine novembre, invece, a stagione conclusa, c'era maggiore disponibilit\u00e0 di tempo, e sant'Andrea era anche l'occasione per acquistare capi di abbigliamento per l'inverno ormai alle porte.\nIl 26 luglio la comunit\u00e0 di Gorlago festeggia sant'Anna, con celebrazioni religiose ed una processione serale per le vie del paese con la statua della santa, che si conclude con il bacio alla reliquia all'interno della chiesetta cointitolata a sant'Anna e a sant'Andrea, in contrada \"Castello\". Il sabato antecedente la festivit\u00e0 di sant'Anna, nello spiazzo antistante la chiesa, i residenti della contrada \"Castello\" organizzato la \"cena del castellano\", un appuntamento conviviale semplice per riunire i residenti di oggi e di ieri di questo antico borgo del paese, un tempo molto pi\u00f9 popolato di quanto non lo sia ora.\nDal 1991 a Gorlago si tiene il Concorso nazionale di calcografia \"Premio Comune di Gorlago\", organizzato da Comune di Gorlago in collaborazione con l'associazione \"Gadag\" (Gruppo Amatori d'Arte Gorlago), e aperto agli studenti delle accademie e degli istituti d'arte di tutta Italia. Trattandosi di una tecnica antica sempre meno diffusa, il concorso ha da sempre registrato notevole partecipazione. Negli anni sono \"passati\" da Gorlago studenti, italiani e non, che si sono poi affermati come artisti a livello internazionale. Dopo il termine per la consegna degli elaborati, si riunisce la giuria per la scelta del vincitore del Premio \"Comune di Gorlago\" e dei premi minori. Le opere vengono quindi esposte nella sala esposizioni del palazzo comunale, e sono visitabili gratuitamente per un periodo di circa due settimane, fra la fine di maggio e l'inizio di giugno.\nL'ultimo fine settimana di agosto si svolgeva a Gorlago la \"Sagra del Porco\", manifestazione enogastronomica che richiamava tutte le sere centinaia di persone, provenienti anche da fuori regione. Attrazione principale, la porchetta allo spiedo, unitamente ad altre specialit\u00e0 di carne suina, fra cui la ricca \"grigliata imperiale\". Ma la sagra si caratterizza anche per un'ampia offerta di specialit\u00e0 e di prodotti tipici bergamaschi di assoluta qualit\u00e0 a prezzi popolari. La \"Sagra del Porco\" si svolgeva presso l'ex colonia elioterapica fin dalla prima edizione del 2010 poi \u00e8 stata sostituita per motivi logistici da 'Happy grill' dal 2017 presso l'oratorio, \u00e8 organizzata da \"Africall Onlus\", associazione di beneficenza che destina l'intero ricavato al finanziamento di progetti di sviluppo in Malawi.\nInfrastrutture e trasporti.\nFra il 1901 e il 1921 la localit\u00e0 ospit\u00f2 una fermata lungo la tranvia Bergamo-Trescore-Sarnico.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 711 persone. Le nazionalit\u00e0 maggiormente rappresentate erano:\nCollegamenti esterni.\nLuoghi: https://www.facebook.com/villasiottopintor/\nvillasiottopintor.wordpress.com\nhttps://www.facebook.com/OratorioGorlago/"}
{"id": "33382", "revid": "1833487", "url": "https://it.wikipedia.org/wiki?curid=33382", "title": "Gorle", "text": "Gorle (\"G\u00f3rel\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato sulla sponda occidentale del fiume Serio che ne traccia il confine, confina a ovest con il capoluogo orobico.\nStoria.\nEt\u00e0 romana.\nIl paese ha origini remote, che si spingono fino al periodo dell'impero romano, del quale sono state rinvenute numerose tombe e sepolture umane.\nDi tale periodo \u00e8 il ponte sul fiume Serio, che collega Gorle con Scanzorosciate, chiamato \"Ponte Marzio\" il nome deriva dal quarto re di Roma Anco Marzio, tuttavia il ponte attualmente transitabile al traffico \u00e8 per\u00f2 un rifacimento del precedente, di cui resistono le fondamenta.\nEt\u00e0 medievale e rinascimentale.\nRiguardo a epoche successive si fa menzione della presenza su questo territorio, di un accampamento (\"Castrum\") e di un'importante villa, elementi che confermano l'importanza del luogo, al punto che persino il vescovo di Bergamo aveva vasti possedimenti terrieri nella zona.\nIl primo documento scritto che attesta l'esistenza del nucleo abitativo di Gorle, risale all'anno 879.\nIn epoca medievale il paese vide la costruzione di numerosi edifici, tra cui un castello. L'edificio risale circa all'XI secolo, quando venne edificato come fortificazione collettiva, opera di pi\u00f9 possidenti del posto. \nIn seguito pass\u00f2 nelle mani dei vescovi, che vi collocarono una delle loro residenze. La testimonianza del capitano della Serenissima, Giovanni da Lezze, in una relazione al senato veneto, ci restituisce una sintetica descrizione del castello vescovile di Gorle come si presentava nel 1596. \nNel corso del XVI secolo un'ala del castello fu ricostruita per opera del vescovo Gerolamo Regazzoni, che vi fece edificare una villa di notevole interesse ultimata nel 1588, nei sotterranei della quale sono state rinvenute alcune tombe di epoca romana. A seguito delle confische napoleoniche la villa e i poderi vescovili furono acquistati dalla famiglia Zavaritt, ricchi commercianti di seta provenienti dalla Svizzera, che ancora la possiedono. Notevole \u00e8 il giardino terrazzato verso il fiume Serio. Del castello medioevale si conservano ancora gran parte delle murature originarie e l'antico palazzetto di residenza dei vescovi.\nMolti antichi stemmi vescovili gi\u00e0 collocati nel castello furono riutilizzati nel corso dell'Ottocento per decorare una vicina torre passeraia ristrutturata in stile romantico come arredo di giardino della distrutta villa Calepio-Terzi.\nNell'abitato \u00e8 visibile una torre che, collocata in bella vista al centro della viabilit\u00e0 attuale, era inserita nel contesto difensivo tardo-medievale.\nGeografia fisica.\nTerritorio.\nIl territorio di Gorle recentemente ha vissuto un notevole incremento edilizio tale da edificare nuovi quartieri al punto da portarlo a svilupparsi fino a lambire i paesi circostanti. Tuttavia nella parte nord del paese, quella posta a monte dello storico \"ponte Marzio\", vi sono zone in cui si possono ancora incontrare distese verdi, inserite nel Parco del Serio Nord e da esso tutelate. Nel parco scorre anche la roggia Morlana, che solca l'intero territorio comunale da nord a sud.\nCentro storico.\nIl centro comprende la chiesa del paese \"Nativit\u00e0 di Maria Vergine\", l'oratorio \"Cristo Nostra Pasqua\", gli uffici del comune e il borghetto, all'interno del quale si trova la Villa Zavaritt, antiche cascine e altri edifici storici.\nZona villini.\nQuesta zona \u00e8 caratterizzata da vari villini, quasi tutti collegati al Parco delle fontane. Il parco dispone di giochi e attrazioni per i bimbi pi\u00f9 piccoli. Nel piazzale c'\u00e8 anche una fontana, punto di ritrovo soprattutto in estate.\nQuartiere Baio.\n\"Il quartiere Baio\" comprende un parco detto \"del Baio\", all'esterno del quale si trovano molte villette disposte su un lungo viale ad anello in stile americano.\nQuartiere \"Green House\".\nA cavallo tra il 2012 ed il 2013 \u00e8 stato realizzato un nuovo quartiere residenziale, situato a Sud del sopracitato Baio, denominato \"Green House\" ed attraversato per la sua interezza da via Ada Negri.\nSulla falsariga del quartiere Baio, bench\u00e9 in scala notevolmente pi\u00f9 ridotta, \u00e8 anch'esso caratterizzato da villette e palazzine disposte su un viale ad anello, in perfetto stile americano.\nInfrastrutture e trasporti.\nIn passato Gorle era servita dalla linea 10 della rete tranviaria di Bergamo, che rimase attivo fino al 1953; tale linea, previa elettrificazione, ricalcava il percorso della preesistente tranvia Bergamo-Trescore-Sarnico, esercita a vapore e sua volta attiva fra il 1901 e il 1931.\nAmministrazione.\nAttualmente il sindaco in carica \u00e8 Giovanni Testa di Uniti per Gorle."}
{"id": "33383", "revid": "15756", "url": "https://it.wikipedia.org/wiki?curid=33383", "title": "Gorno", "text": "Gorno (\"G\u00f3ren\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella val del Riso, laterale della val Seriana, dista circa 29 chilometri a nord-ovest dal capoluogo orobico.\nGeografia fisica.\nTerritorio.\nIl comune \u00e8 situato in nella parte inferiore della Val del Riso, valle che parte a est del Colle di Zambla e scende aprendosi verso ovest, sfociando nella pi\u00f9 ampia Val Seriana. Il territorio disegna un profilo geometrico irregolare, con variazioni altimetriche molto accentuate. L'altitudine del territorio comunale \u00e8 compresa fra una quota minima di 475\u00a0m s.l.m. in localit\u00e0 Centrale (all'imbocco del paese) e una quota massima di 1.775\u00a0m s.l.m. in localit\u00e0 Preda Balaranda, con un dislivello di 1300\u00a0m caratterizzato nella fascia alta da un'apertura panoramica molto ampia e suggestiva offerta dai rilievi orobici circostanti.\nIl comune di Gorno si estende per 9,87\u00a0km\u00b2 e confina con i comuni di Ponte Nossa, Premolo, Oneta, Casnigo e Colzate.\nStando alla classificazione sismica della protezione civile \u00e8 in zona 4, ovvero soggetto a sismicit\u00e0 molto bassa.\nGeologia.\nIl territorio comunale fa parte della Formazione di Gorno, conformazione geologica affiorante in Lombardia centro-occidentale in corrispondenza della fascia prealpina orobica, che si \u00e8 formato tra i 230 a 181 milioni di anni fa, nell'era Mesozoica nel periodo Triassico superiore e medio, precisamente nelle epoche del Ladinico o Esino, Carnico o Raibliano. Tra queste formazioni si trova il calcare metallifero bergamasco, cos\u00ec chiamato per la presenza di vari minerali, come la blenda la calamina, la galena e altri minerali in percentuali inferiori.\nQuesti strati metalliferi, secondo le ultime teorie geologiche, si sarebbero formati in fondo al mare a seguito di fenomeni vulcanici che avrebbero fatto affluire nelle acque la lava e i solfuri di piombo e zinco che poi si depositarono con il calcare. Successivamente, quando gli strati erano gi\u00e0 solidificati, i movimenti della crosta sollevarono il fondo marino formando le montagne che circondano il paese, come il Monte Grem, Grina, Belloro e Golla, oggi ricche di minerali, che affiorano anche grazie all'erosione secolare.\nLe rocce del Carnico o Raibliano, ricche di resti fossili, sono particolarmente interessanti ed estese nel territorio comunale. Le caratteristiche della Formazione di Gorno indicano un ambiente marino poco profondo, protetto, con fondali fangosi e abbondanti apporti terrigeni fini. I fossili di Gorno son pari a quelli di Dossena e di Esine. I ritrovamenti pi\u00f9 frequenti sono di piccole conchiglie della famiglia dei bivalvi, soprattutto la \"Myophoria kefersteini\" (M\u00fcnster) e \"Curionia curionii\" (Hauer), ma si possono trovare anche piccole ammoniti.\nIdrografia.\nNel territorio comunale passa il torrente Riso, torrente che nasce da una cavit\u00e0 naturale alle pendici del monte Grem, posta a nord-est della frazione Cantoni in comune di Oneta, e prosegue per 9,6\u00a0km per tutta la Val del Riso, prima di sfociare nel fiume Serio, principale arteria idrica della Val Seriana. Il torrente Riso passa nella parte bassa del comune di Gorno, precisamente nelle contrade di Riso, Fondo Ripa e infine in quella del Santissimo Crocifisso.\nAll'interno del territorio comunale vi sono inoltre altri numerosi piccoli torrenti, alcuni perenni mentre altri sorgivi con forti precipitazioni meteorologiche, che a loro volta sfociano nel torrente Riso.\nNella parte alta del territorio comunale, dove vi sono gli alpeggi per il pascolo, sono inoltre presenti alcune piccoli laghetti e pozze perenni, che servono tuttora per l'abbeveraggio del bestiame. Alcune di queste sono state recentemente ristrutturate per un miglior assetto del paesaggio e del territorio.\nClima.\nData la posizione orografica e altimetrica del paese, posto sul versante sinistro della Val del Riso e con un dislivello territoriale di 1300\u00a0m, c'\u00e8 una diversit\u00e0 climatica nelle varie contrade. Le precipitazioni si concentrano soprattutto nei periodi marzo - maggio e settembre \u2013 ottobre per quanto riguarda la pioggia, mentre durante il periodo invernale la neve cade saltuariamente.\nOrigini del nome.\nNon si ha una certa e comprovata teoria sulla nascita del nome \"Gorno\", negli anni diverse sono stati gli studi che hanno portato ad ipotesi pi\u00f9 o meno fondate.\nLegate alla storia dei romani sono le versioni del Verdina, che lo farebbe risalire al nome personale romano \"Gornus\" mentre altri lo legano al lavoro delle miniere e dal nome etrusco \"Goreno\" (tutt'oggi in dialetto si dice ancora \"Goren\").\nSecondo le teorie che si possono leggere negli scritti di Don Ceruti del 1858 deriverebbe da una parola ebraica che significa \"aia\", in quanto in antichit\u00e0 erano presenti molte aie per battere il frumento raccolto.\nIl professor Stefano Dotti lo farebbe invece risalire alle popolazioni asiatiche, come gli Illiri e i Tauri che sarebbero migrate in antichit\u00e0 nelle nostre valli alla ricerca di giacimenti minerari. Nelle regioni da dove anticamente partirono sono presenti molti paesi con il nome simile a Gorno, in particolare Gorno-Altajsk e Gorno Badahsan, quest'ultimo provincia autonoma del Tagikistan.\nInoltre questa teoria sarebbe supportata dal fatto che il nome in serbo, croato e bulgaro (i cui popoli discendono dalle citate popolazioni) potrebbe significare \"superiore, di sopra, pi\u00f9 alto, soprastante \" mentre in croato \"G\u00f6ra\" significa \"monte\", portando al significato di \"sopra il monte\", teoria ulteriormente avvalorata dal fatto che il primo capoluogo del paese, la contrada di San Giovanni, si trova sopra il monte G\u00f6ra.\nSimboli.\nLo stemma del comune di Gorno \u00e8 stato ufficialmente approvato con decreto del Re d'Italia, Vittorio Emanuele III, il 9 novembre 1933.\nBlasonatura stemma:\nLe immagini inserite all'interno dello stemma richiamano la storia del paese.\nIn alto vi \u00e8 raffigurato San Martino Vescovo, patrono del paese fin da quando Carlo Magno don\u00f2 le terre della valle ai canonici di San Martino di Tours nel 774 d.C., mentre sotto vi sono raffigurate a sinistra un antico lume da miniera, simbolo del lavoro in sotterraneo, e a destra una conchiglia fossile, di cui \u00e8 ricca la formazione geologica che porta il nome di Gorno, dove \u00e8 stata scoperta, studiata e classificata.\nMa da fonti antiche emerge anche un secondo significato per le tre immagini rappresentate, tramandato anche da tradizioni e detti popolari \"affinch\u00e9 i figli non dimentichino le virt\u00f9 dei padri\": il santo rappresenta anche la \"charitas\", per sottolineare la carit\u00e0 presente negli avi della popolazione di Gorno, la centilena rappresenta il \"labor\" simbolo della laboriosit\u00e0 degli abitanti; e la conchiglia simboleggia l\"humilitas\", perch\u00e9 la conchiglia diventa fossile unendosi alla roccia per non farsi notare.\nStoria.\nDai popoli primitivi all'alto medioevo.\nNon si hanno notizie certe e specifiche riguardo ai primissimi insediamenti nel territorio di Gorno, ma si possono ricostruire grazie alla storia generale dei comuni limitrofi e della Val Seriana.\nSecondo studi storico archeologici i primi insediamenti nelle nostre valli si ebbero in et\u00e0 neo-eneolitica, quindi circa 3000 anni fa, da gruppi transalpini tra cui gli Umbro-Sabelli, Reto-Ladini, i Tauri, gli Illiri, che comprendevano anche il ceppo degli Orobi.\nA testimonianza di queste ipotesi vi sono diversi ritrovamenti archeologici nei paesi limitrofi a Gorno, da segnalare a Premolo il ritrovamento di resti di un villaggio pastorizio in localit\u00e0 Belloro e il celebre ritrovamento nel 1963 di una tomba con reperti ossei, selci lavorate e cocci nel Canale d'Andrura, mentre nel comune di Parre importante fu il ritrovamento di pi\u00f9 di una tonnellata di manufatti bronzei all'interno di un ripostiglio di un fabbro risalente al V secolo a.C..\nUltimamente sono stati rinvenuti in loco resti di terrecotte figurate risalenti all'Et\u00e0 del Bronzo, reperti che sono allo studio dell'Intendenza archeologica della Lombardia. Perci\u00f2, data la presenza di minerali ed i ritrovamenti nei vicini paesi, gi\u00e0 accertati e certificati, pu\u00f2 essere avvalorata l'ipotesi che anche il territorio del paese di Gorno fosse area di insediamenti primitivi.\nSuccessivamente tutti i territori di Bergamo e delle sue valli vennero invase dai Galli-Cenomani, per poi finire sotto il dominio dei romani nel 250 a.C..\nAll'arrivo dei romani le estrazioni minerarie erano comunque sicuramente gi\u00e0 avviate, che ne diedero un ulteriore sviluppo collegando i vari giacimenti d'estrazione. In particolare i terreni di Gorno erano quelli con le migliori miniere di calamina, fondamentale in antichit\u00e0 per la produzione di bronzo. A comprovare la presenza dei romani sono stati alcuni ritrovamenti in zona di monete romane, una delle quali con l'effigie di Sulpicio Galba, imperatore dell'Impero Romano successore di Nerone che regn\u00f2 per sette mesi, dal 9 giugno 68 al 15 gennaio 69.\nSecondo alcuni studiosi l'arrivo del cristianesimo coincise con l'arrivo dei romani, che qui mandavano i \"damnatio ad metalla\", una sorta di schiavit\u00f9 che i romani infliggevano per i lavori pi\u00f9 duri nelle miniere ai criminali ma anche ai cristiani.\nCon la caduta dell'Impero Romano nel 476 d.C. i terreni di Gorno finirono sotto il dominio e l'influenza Longobarda fino a quando, nel 774 d.C. la scesa di Carlo Magno e il suo nuovo dominio vennero ceduti, insieme ai terreni della Valle Seriana, alla Canonica di Tours di Francia. Ci\u00f2 spiegherebbe anche il fatto che la parrocchia di Gorno e da sempre dedicata a San Martino Vescovo.\nLa dominazione della canonica francese termin\u00f2 con un ulteriore scambio territoriale testimoniato da una pergamena del 1037, e testimoniata anche dagli scritti del 1676 del Calvi in cui si pu\u00f2 leggere che cedette\nIn particolare da segnalare che la Val Seriana, e di conseguenza anche Gorno, era sotto il forte potere amministrativo del Vescovo di Bergamo, soprattutto per la riscossione delle imposte.\nDal medioevo al XIV secolo.\nLe prime testimonianze scritte dell'esistenza del comune di Gorno fanno fede a documenti che trattano lo scambio e la cessione di alcuni territori. La prima notizia la si ha con un documento di contraccambio dell'11 giugno del 1171, dove si pu\u00f2 leggere la cessione di alcuni terreni dal parte del vescovo di Bergamo Guala ad alcuni uomini di Gorno, Premolo e Parre, in cambio di altri terreni riferiti ai paesi di Urgnano e Cologno, documento che secondo gli studiosi segna anche la nascita ufficiale del comune. Nel 1179 si segnala la cessione, sempre da parte del Vescovo Guala, dei beni stabili del territorio, escluse le \"miniere d'argento\" e il \"bosco Campilii\" (forse l'attuale contrada Campello?).\nUn altro atto, datato 10 maggio 1249 fa riferimento alla transazione di alcuni terreni tra il comune di Premolo e quello di Gorno. \u00c8 ormai quindi certa l'esistenza del paese o se non di un paese ben definito di alcuni nuclei abitati che si riconoscono sotto uno stesso statuto e Consoli, diventando un vero e proprio comune emancipato da ogni signoria feudale dell'epoca, dove si riconoscono ufficialmente le prime vici o contrade di \"Jardeno\" (Erdeno), \"Villaxio\" (Villassio), \"Cornibus\" (Sant'Antonio) e \"Puteo\" (San Giovanni) che negli statuti comunali sono chiaramente individuate nella loro estensione territoriale.\nIn questo periodo all'interno del territorio comunale si migliora l'edilizia, la viabilit\u00e0, acciottolando i sentieri di montagna, si increment\u00f2 il commercio con lo sfruttamento delle acque del torrente Riso con la costruzione di mulini (se ne contano tre) e si disboscarono ampie zone boschive per la formazione di prati utilizzati per il pascolo del bestiame, per lungo tempo una delle principali risorse economiche del paese e attraverso una nota dell'archivio parrocchiale datata 7 ottobre del 1344 che cita:\nsi ha testimonianza del culto cristiano ormai attivo all'interno della popolazione, presieduto da un \"presbiter\" (un sacerdote) e dedicato a San Martino.\nIl nome del paese di Gorno viene successivamente citato in documenti datati verso la fine del Trecento.\nIn un documento del 1375, riguardo l'abate di Leno Andrea di Taconia di Praga si pu\u00f2 leggere\nmentre note pi\u00f9 precise riguardo al territorio e alla sua estensione le si ritrovano in un documento che venne stilato tra il 1392 e il 1395. All'epoca venne infatti ordinato, da Gian Galeazzo Visconti di eliminare le cause di liti e di stabilire un preciso quadro di riferimenti dei confini.\nIl 9 novembre del 1392 il \"Comune de Gorne\", rappresentato dai consoli Pietro detto cesta fu Filippo Ambra e Stefano fu Adamo Guarinoni, defin\u00ec i confini, con atto rogato dai notai Giovanni di Pagano Dordoni da Gorno e Zambono della Costa. Si ha nota quindi che i paesi limitrofi dell'epoca erano Premolo, Serina, Castigo, Colzate, Vertova ed Oneta, ma che non coincidevano totalmente con quelli attuali del paese, soprattutto nei confini occidentali con il paese di Oneta.\nNel frattempo a livello nazionale nascono le prime lotte tra i Guelfi, alleati del Papa, e i Ghibellini, alleati del l'imperatore di Germania. Anche all'interno delle nostre valli nascono queste fazioni avverse, ma pi\u00f9 localmente legate alle dispute tra i \"signorotti\" che si contendevano il diritto di dominio sui comuni. A tal proposito si ha una nota in latino di Castello Castelli (1378-1407) datata 8 luglio 1393 in cui si legge\nIn contrada Peroli, secondo antiche tradizioni, alcune abitazioni sarebbero state create partendo da un'antica fortezza dei Ghibellini, ipotesi ulteriormente surrogata dal fatto che secondo alcuni studiosi le miniere della zona erano sotto il commercio dei Pisani, notoriamente Ghibellini, e che da loro deriverebbe anche il cognome Gibellini, famiglia di questa contrada.\nLe lotte si protrassero fino al 1427 quando una delegazione di abitanti si rec\u00f2 a Venezia affinch\u00e9 il paese passasse sotto la dominazione della Serenissima e potesse cos\u00ec porre termine agli scontri.\nDominio della Serenissima.\nAgli inizi del XV secolo i comuni della valle Seriana Superiore, stanchi di essere usati e considerati dai signori della citt\u00e0 solo come terreno di sfruttamento economico e stanchi delle contese tra le famiglie si recarono nell'anno 1427, con delega ad un gruppo di rappresentanti delle comunit\u00e0 (e quindi anche di Gorno) dinanzi al Senato Veneto in richiesta di sudditanza. Dopo un'attenta valutazione politico economica Venezia deliber\u00f2 a favore della domanda di sudditanza il 2 ottobre del 1427.\nCon questo cambiamento politico si ristabil\u00ec un momento di pace nei terreni della valle, terminarono le lotte tra Guelfi e Ghibellini e si svilupparono fortemente i commerci. All'epoca la Valle Seriana Superiore era governata da un nobile patrizio di origine veneta che risiedeva a Clusone ed era aiutato nella sua amministrazione politico giuridica dai consoli dei vari comuni.\nGorno, nel XVI secolo (ma con tutta probabilit\u00e0 anche nel XV secolo) era amministrato da tre consoli, che venivano eletti il 1\u00ba gennaio e il 29 giugno di ogni anno e risiedevano rispettivamente nelle contrade di Villassio, Corni (Sant'Antonio) ed Erdeno. Nonostante le persone elette a titolo di console fossero tre, due sole amministravano a pieno titolo: il console della contrada di erdeno infatti era solo vice per i primi sei mesi e non riceveva lo stesso salario che veniva elargito agli altri due in carica.\nI consoli poi non potevano essere rieletti con la stessa carica per i successivi due anni, ne potevano contemporaneamente rivestire la carica di notaio o di tesoriere, carica che non poteva essere attribuita contemporaneamente a membri della propria famiglia.\nI consoli erano tenuti a giurare davanti ai precedenti consoli, promettendo diligenza, giustizia e legalit\u00e0 negli interessi del comune, della valle e della repubblica.\nA loro volta i consoli eletti eleggevano sei persone per stimare i danni dati, tre presidenti del consorzio della Misericordia, e tre massari per la chiesa di San Martino.\nAllo stesso tempo venivano elette anche altre figure amministrative importanti, come tesoriere, che aveva sostanzialmente il compito di riscuotere i crediti del comune e della Misericordia e pagare i debiti degli stessi, il notaio (o scrivano), che aveva il compito di registrare negli appositi libri pubblici ogni ordine del comune, ogni rendiconto, credito, debito, accuse, stime, condanne e relazioni comunicategli dai vari ufficiali in carica, i vari ragionieri e sopra-ragionieri, che avevano l'incarico di preparare i rendiconti generali e di definire qualsiasi controversia che potesse sorgere tra il comune ei vicini a causa degli stessi rendiconti, gli stimatori dei danni, i campari, i canlcatori e vari altri ufficiali.\nIntorno al 1520 si hanno i primi documenti scritti in italiano volgare.\nL'apertura ai commerci e la nuova gestione amministrativa portarono all'aumento della popolazione e delle sue contrade. Una descrizione abbastanza dettagliata del paese la si pu\u00f2 avere in un importante documento redatto dal capitano di Bergamo Giovanni da Lezze, datata 1596 in cui il paese viene cos\u00ec descritto\nDa questo documento si pu\u00f2 stabilire che Gorno \u00e8 una comunit\u00e0 attiva, che si amplia nei suoi territori con l'inglobamento delle contrade di Barbata e Bondo che appartenevano precedentemente al comune di Oneta e contribuisce al commercio delle stoffe e delle coperte dell'epoca pur mantenendo una forte attivit\u00e0 economica dalla pastorizia di capre e pecore. I privilegi che venivano elargiti dal Senato di Venezia venivano contraccambiati con l'invio di denaro e, quando necessario, come nel caso delle invasioni dei Turchi, con l'invio di soldati.\nCon l'apertura di confini extra lombardi alcuni abitanti del paese si trasferirono a Venezia a far fortuna con il commercio lasciando poi cospicue eredit\u00e0 al paese d'origine. Celebre fu quello di un certo Gibellini lasciato alla chiesa in contrada Peroli.\nC'\u00e8 da ricordare, infatti, che sotto il dominio della Serenissima aumenta anche la devozione cattolica verso la parrocchia e verso altri santi, visto che ogni contrada si mobilit\u00e0 per avere una propria chiesa o cappella per il culto. Se gi\u00e0 esistente era la chiesa che ora \u00e8 dedicata al culto di San Giovanni nelle medesima contrada, in contrada Villassio, nel 1478, si erge la prima grande chiesa parrocchiale (che poi verr\u00e0 demolita nel 1767) dedicata a San Martino di Tours e nei primi anni del Cinquecento la chiesa della Madonna delle Grazie, annessa all'ex convento delle monache Agostiniane-Mantellate.\nNel 1634 viene eretta la chiesa in contrada Peroli, prima dedicata a Santa Maria della Neve ma poi dedicata al culto di san Mauro, cos\u00ec come dello stesso periodo dovrebbe risalire l'edificazione della chiesa di Sant' Antonio nella medesima contrada e la chiesa della Trinit\u00e0 in localit\u00e0 Grumello.\nContemporaneamente viene anche ampliata l'estrazione di minerale a introito comunale, in un ducale del 1482 si legge che\nQueste estrazioni continuarono poi fino alla fine del XVII secolo, estraendo, come riporta il Calvi nel 1677 \"zelamina, argento, piombo e christallo\" fino all'esaurimento delle vene superficiali, le sole sfruttabili con i mezzi di allora.\nVerso gli inizi del Cinquecento, la Valle Seriana, la Val del Riso e quindi anche Gorno vennero visitati da Leonardo da Vinci, che su preciso ordine di Carlo II d'Amboise si rec\u00f2 in zona per compilare la carta topografica delle valli. In una delle mappature tracciate dal genio rinascimentale, oggi conservata nelle collezioni dei reali della biblioteca reale di Windsor, vengono segnate Gorno, Oneta, Oltre il Colle e Dossena.\nIl dominio della repubblica Veneta dur\u00f2 fino al 13 marzo del 1797 quando l'ultimo rettore della Serenissima, Alessandro Ottolini, venne scacciato da Bergamo. Unica testimonianza pittorico artistica di questo dominio all'interno del territorio comunale \u00e8 un affresco degli inizi del XVI secolo che raffigura il Leone di San Marco dipinto esternamente ad una delle case pi\u00f9 antiche (probabilmente una casa torre) in contrada Cavagnoli. Anche se ormai consunto e deteriorato dal tempo se ne riconoscono ancora le zampe posteriori, la coda e parte delle ali.\nLa peste del 1630.\nAnche a Gorno, come tutta la Lombardia, arriv\u00f2 la terribile epidemia della peste del 1630.\nAncora presente nei ricordi delle generazioni la precedente epidemia di peste, datata 1528, quella del 1630 fu ulteriormente terribile perch\u00e9 a peggiorare la situazione fu anche un'estrema povert\u00e0 dovuta agli scarsi raccolti di cereali nei due anni precedenti all'epidemia, nel 1628 e 1629.\nA Bergamo il primo caso di peste venne segnalato nell'aprile del 1630 e ben presto si diffuse rapidamente in tutta la provincia, nonostante le numerose precauzioni prese.\nAnche Gorno prende le proprie precauzioni, il libro dei consigli comunali \u00e8 pieno di ordini per mantenere minimo il rischio di contagio all'interno della sua popolazione. Era assolutamente vietato entrare in paese senza avere le \"\u201cfedi di sanit\u00e0\u201d\", una specie di certificato medico che comprendeva le descrizione di tutti i dati somatici della persona e dichiarava che non era affetta dal morbo della peste, ad ogni ingresso erano stati inoltre eletti uomini di guardia per controllare gli ingressi, arrivando anche a costruire vere frontiere con recinzioni e cancelli e vengono messi sotto controllo anche i mulini in contrada Riso, che venivano utilizzati anche dalle persone delle contrade di Barbata e Bondo, Chignolo e Ortello (queste ultime due del comune di Oneta).\nNonostante tutte le precauzioni prese, la peste arriv\u00f2 anche a Gorno, probabilmente dai pastori che andavano pi\u00f9 a valle a far pascolare i greggi, tornando poi contagiati.\nLa peste arriv\u00f2 in Val Seriana il 29 luglio del 1630 e presumibilmente arriv\u00f2 subito anche a Gorno, visto che i mesi peggiori furono agosto, settembre e ottobre.\nL'epidemia di peste termin\u00f2 nei primi mesi del 1631, grazie anche alla quarantena in luoghi isolati delle persone contagiate al di fuori del comune.\nA Gorno morirono 122 persone, di cui 50 maschi e 72 femmine.\nDal dominio napoleonico al XIX secolo.\nII 13 marzo 1797 scoppiava la rivoluzione a Bergamo e l'ultimo Rettore della Serenissima, Alessandro Ottolini, veniva cacciato proclamando cos\u00ec la nuova Repubblica Bergamasca. Essa per\u00f2 duro pochi mesi, fino al giugno del medesimo anno, ma sufficiente proclamare un decreto il 23 marzo 1797 per obbligare tutti i paesi, quindi anche Gorno, a dare tutta l'argenteria del valore, dietro promessa mai mantenuta, di restituzione. Al breve dominio della Repubblica Bergamasca subentra il dominio francese, con passando negli anni a diverse denominazioni: Repubblica Cispadana, Repubblica Cisalpina, Regno d'Italia. Gorno, particolarmente attaccato alla Repubblica Veneta come in generale tutti i paesi della nostra Valle, pi\u00f9 che intravedere nuove possibilit\u00e0 di sviluppo, vide minata la sua autonomia tanto che gente del paese si prest\u00f2 all'insurrezione generale della Valle Seriana contro i repubblicani rivoluzionari per ricondurli sotto il dominio della Serenissima. Ma l'insurrezione and\u00f2 male e tutta la Valle dovette sottomettersi, consegnando le armi e pagando una gravissima multa.\nIl nuovo governo francese non fu clemente e oltre alle numerose spogliazioni di beni e opere d'arte, subite anche da Gorno, esso esercit\u00f2 una pesante oppressione fiscale e introdusse la coscrizione obbligatoria dei soldati che dovevano combattere per Napoleone.\nIl dominio dei Francesi dur\u00f2 fino al 1814, dopodich\u00e9 subentrarono gli Austriaci. Se inizialmente la popolazione vide nascere speranze di una nuova gestione pi\u00f9 serena e meno oppressiva, il governo Austriaco fece subito capire che le gravezze fiscali non sarebbero diminuite, conservando anche la coscrizione obbligatoria.\nIl tutto peggior\u00f2 anche con l'arrivo di una grave carestia, causata da siccit\u00e0, requisizioni e soprattutto dall'opera nefasta degli incettatori di grano. A tal proposito negli scritti dell'epoca si pu\u00f2 leggere\nMentre un sacerdote delle nostre zone, T. Carrara, scrisse\nLa fame e la forte povert\u00e0 port\u00f2 ad un forte crescere della criminalit\u00e0 e del banditismo fatto di furti a mano armata, estorsioni e assassini, formato soprattutto da molti giovani che si davano alla criminalit\u00e0 piuttosto che servire la bandiera austriaca.\nUn'interessante e dettagliata descrizione del paese la troviamo negli scritti di Mairone Da Ponte del 1820\nDa ultimo durante la denominazione austriaca infierirono anche a Gorno parecchie malattie epidemiche: due volte il colera, nel 1836 e nel 1855, il vaiolo nel 1838 e nel 1857 la scarlattina.\nNel frattempo in Italia nascono i primi moti dell'Indipendenza e nel 1860 parte la famosa Spedizione dei Mille, capitanata da Garibaldi, che sbarcher\u00e0 a Marsala l'11 maggio dando il via al nascente stato italiano.\nDai documenti conservati in comune possiamo essere certi che anche Gorno ha avuto il suo garibaldino: Bagini Paolo di Battista, che venne ferito nelle vicinanze di Napoli. Ricoverato per sei mesi all'ospedale napoletano Santi Apostoli, torn\u00f2 successivamente a casa perch\u00e9 rimasto invalido.\nPurtroppo, vista la mancanza di alcune carte burocratiche, il servizio di garibaldino svolto da Bagini non venne riconosciuto dall'allora Regno d'Italia, per cui non fu incluso negli elenchi ufficiali dei Mille.\nNonostante ci\u00f2 i compaesani lo soprannominarono \"ol Garibaldi\", nome che prender\u00e0 anche la sua abitazione, locato sulla costa dei roccoli, detto \"Cas\u00ec dol Garibaldi\".\nDal XX secolo a oggi.\nAgli inizi del Novecento riprende la piaga dell'immigrazione all'estero per lavoro, portando molti lavoratori alla ricerca di fortuna in Australia.\nRiprende anche l'attivit\u00e0 mineraria nella Val del Riso, dapprima da parte di alcuni operatori locali ma senza grossi risultati, poi dagli imprenditori inglesi, susseguiti da quelli belgi.\nLe nuove direzioni portano tecnologia e finanziamenti in grado di far ripartire l'attivit\u00e0 di estrazione mineraria in modo \"industriale\", tanto che le persone che vi lavoravano erano pi\u00f9 di 800.\nCon l'arrivo della prima guerra mondiale anche Gorno sacrifica i suoi migliori sull'altare della patria, onorati dopo col monumento a loro dedicato sul sagrato della chiesa parrocchiale.\nFinita la guerra la grande crisi del 1930/31 porta un altro arresto all'attivit\u00e0 estrattiva mineraria della valle. Le miniere vengono chiuse e una forte carestia colpisce il paese portando gli abitanti ad una nuova ondata di migrazione verso l'Australia, l'America, l'Europa e l'Africa.\nFortunatamente l'interruzione \u00e8 breve e l'attivit\u00e0 mineraria e gli abitanti di tornano a riprendere il lavoro nelle viscere della montagna. Sono gli anni in cui il regime fascista \u00e8 al potere, dove le rappresaglie e le perquisizioni a domicilio saranno l'inizio di quella follia politica che porter\u00e0 alla guerra.\nL'importanza strategica dell'estrazione mineraria sar\u00e0 fondamentale per evitare la guerra a chi vi \u00e8 occupato.Nel settembre del 1943 inizia la resistenza anche sui monti di Gorno. Numerosi saranno i militari che moriranno in guerra o verranno dichiarati dispersi, da ricordare tra i caduti il bersagliere Giuseppe Riccardi, medaglia d'oro al valore militare, morto sul Monte Granale a Jesi.\nIl 25 aprile del 1945 finisce la seconda guerra mondiale e la popolazione riprende a ricostruire il proprio domani.\nDurante tutto il XX secolo le varie riprese economiche daranno modo al paese di ingrandirsi e di costruire numerosi edifici pubblici: il municipio venne costruito nel 1911 (con successiva ristrutturazione terminata nel 2001), nel 1918 (1\u00ba giugno) viene aperto l'ufficio delle poste (dapprima in contrada Villassio e poi trasferito in contrada Erdeno), nel 1923 apre lo sportello bancario del Credito Bergamasco, la nuova chiesa parrocchiale viene aperta al culto nel 1931, nel 1961 vengono inaugurati l'oratorio e il complesso delle scuole elementari con asilo (oggi riconvertito a sede dell'Ecomuseo delle Miniere), tra il 1978 e il 1981 viene edificato l'edificio sede delle scuole medie recentemente ampliato e oggi sede di tutto il polo scolastico (asilo, elementari e medie) di Gorno ed infine nel 1982 viene inaugurato il teatro sala della comunit\u00e0 \"Sala Arcobaleno\".\nLe contrade, ancora collegate tra loro dalle vecchie mulattiere, vengono collegate da strade carrozzabili e viene costruito un acquedotto e numerose fontanelle pubbliche.\nL'espansione demografica tocca il suo massimo negli anni sessanta con 2261 persone censite.\nL'estrazione mineraria (che cominci\u00f2 ufficialmente con il decreto della repubblica veneta del 9 aprile 1482 che dava il permesso della riapertura dell'attivit\u00e0 di estrazione) dopo 500 anni di attivit\u00e0 chiude definitivamente il 12 gennaio del 1982.\nNel 2009 nasce l\"Ecomuseo delle Miniere di Gorno\", riconosciuto dalla regione Lombardia, con l'intento di rinsaldare il legame della comunit\u00e0 locale con le proprie radici, la propria storia e le proprie tradizioni, ma volto anche ad interventi di ricerca, salvaguardia e valorizzazione della cultura e del territorio.\nMonumenti e luoghi d'interesse.\nAll'interno del territorio comunale sono numerose sia le testimonianze storico-culturali che naturalistiche.\nSicuramente le chiese dislocate nelle varie contrade sono testimonianze sia storiche che religiose della cultura popolare, cos\u00ec come sono importanti sono alcuni edifici di antica edificazione presenti soprattutto nelle contrade di Cavagnoli, San Giovanni e Peroli Alti e Bassi.\nL'estrazione mineraria, fondamentale fonte economica per la vallata fino agli anni settanta del XX secolo, ha lasciato numerose testimonianze che lentamente vengono restaurate grazie anche alla nascita dell'Ecomuseo delle Miniere di Gorno, riconosciuto a livello regionale dal 2009.\nDal punto di vista naturalistico il torrente Riso a fondo valle e le pendici del monte Grem (2049\u00a0m s.l.m.) a nord del paese sono gli ambienti naturalistici pi\u00f9 importanti del territorio. In particolare il monte Grem offre numerose opportunit\u00e0 per sport montani, come l'alpinismo (sia estivo che invernale), camminate e ciaspolate invernali.\nArchitettura religiosa.\nData la sua formazione a contrade, spesso dislocate lontane l'una dall'altra, nei secoli il comune di Gorno ha visto l'edificazione di nove chiese, tuttora presenti.\nChiesa Parrocchiale di San Martino di Tours.\nLa chiesa pi\u00f9 importante e pi\u00f9 grande del paese \u00e8 la chiesa parrocchiale dedicata a San Martino di Tour.\nEdificata fin da sempre nella contrada centrale del paese, Villassio, vede la sua prima edificazione nel 1478.\nQuesto primo edificio era caratterizzato da una navata centrale e da una laterale.\nL'edificazione, avvenuta su di un pendio soggetto a un leggero slittamento del terreno, porter\u00e0 alla formazione di numerose crepe, che porteranno a definirlo dapprima inagibile e poi alla sua demolizione.\nVerr\u00e0 poi costruita una seconda chiesa parrocchiale, che verr\u00e0 inaugurata nel 1776, in stile rococ\u00f2 e caratterizzata da numerosi altari laterali che circondavano una pianta ad'unica navata.\nEdificata anche questa nella stessa posizione della prima chiesa, subir\u00e0 la stessa sorte, venendo demolita nel 1930. L'edificio attuale, progettato dall'ingegnere Federico Rota, verr\u00e0 inaugurato nel 1933 ed \u00e8 in stile basilicale a tre navate divise da sei grandi colonne.\nTutta la chiesa venne affrescata da Emilio Nembrini tra il 1938 e il 1939.\nAl suo interno sono state anche ricollocate tutte le opere asportabili della precedente chiesa, come gli altari, i mobili della sagrestia, le tele e le statue. Sono infatti conservati al suo interno opere della Bottega dei Manni, come l'altare maggiore e l'altare dei morti, e dei Fantoni, come l'altare della Madonna del rosario, opera di Donato Fantoni e della sua bottega, datato 1656, mentre per le tele vi sono da ricordare sicuramente \"\u201cI quattro santi\u201d\" di Francesco Capella, del 1760 circa, e \"\u201cLa visitazione\u201d\" di Enrico Albrici, datata 1754.\nChiesa della Madonna delle Grazie.\nAnch'essa in contrada Villassio, la sua edificazione avvenne grazie alla concessione data alle suore che abitavano l'annesso piccolo convento dopo una loro richiesta scritta all'allora arcivescovo di Milano, Ippolito d'Este, avvenuta nel 1448.\nRiguardo alla datazione dell'edificio, tuttora presente, si \u00e8 a lungo discusso sulla sua edificazione, visto che non se ne parla fino al 1625, rimanendo escluso dall'elenco degli edifici religiosi elencati e descritti dall'emissario di Carlo Borromeo durante la visita del 1575, ma dopo gli ultimi restauri dell'edificio, terminati nel 2000, vennero alla luce alcuni affreschi tipicamente prerinascimentali che raffigurano l'immagine di una Nativit\u00e0 e di alcuni santi, dove sotto uno di essi vi \u00e8 la data 1517, che aiuta a stabilirne la sua prima costruzione tra il 1448 e il 1517.\nArchitettonicamente l'edificio \u00e8 abbastanza semplice, ha navata unica, leggermente sopraelevato rispetto al livello della strada adiacente, caratterizzata internamente da una copertura a travi divisa a tre campate sostenute da archi. Al suo interno, oltre agli affreschi gi\u00e0 citati, vi \u00e8 conservato un altare in marmo policromo, opere della Bottega dei Manni di Rovio del 1728.\nLa chiesa fece le veci della parrocchia tre volte, la prima dal 1767 al 1776, mentre veniva costruita la seconda Parrocchia di Gorno, poi dal 1873 al 1890 perch\u00e9 la parrocchia venne chiusa al culto a causa della pericolante torre campanaria, poi abbattuta e riedificata, ed infine dal 1927 al 1932 durante la costruzione della parrocchia attuale.\nAnnesso al lato sud della chiesa vi \u00e8 un dormitorio che anticamente era il monastero delle monache Agostiniane Mantellate, chiuso al loro utilizzo alla fine del Cinquecento.\nSantuario del Santissimo Crocifisso.\nIl Santuario del Santissimo Crocefisso \u00e8 uno dei primi edifici che si incontrano sulla strada che entra nel paese di Gorno, situato nella parte pi\u00f9 bassa del paese, nell'omonima contrada.\nLa sua edificazione \u00e8 alquanto recente, terminata nel 1910 dopo l'autorizzazione avvenuta nel 1908 da parte del sac. Dott. Angelo Roncalli (futuro Papa Giovanni XXIII), l'edificazione del nuovo edificio venne decisa dall'allora parroco Brignoli per dare una giusta sistemazione all'effigie lignea del Santo Crocefisso, fino ad allora conservato in una cappella pi\u00f9 piccola edificata nella medesimo luogo.\nL'edificio, secondo per grandezza solo alla chiesa parrocchiale, \u00e8 a croce greca ed \u00e8 in stile neogotico lombardo e non subisce nessun cambiamento dalla sua costruzione se non la demolizione, visto l'allargamento della strada, del portico che stava davanti al portone della facciata principale.\nAll'interno della chiesa, caratterizzata da una fitta decorazione ad elementi geometrici tipici dello stile neogotico lombardo dei primi del Novecento opera dell'artista Poloni Tito di Martinengo \u00e8 conservata l'effigie del Santissimo Crocefisso, ovvero una scultura lignea di autore e origine ignota, databile nella met\u00e0 del XVIIISec. che raffigura un Cristo morente in croce particolarmente venerato e che in passato venne spesso portata in processione per scongiurare siccit\u00e0 e carestia.\nChiesa di San Giovanni.\nAnche in questo caso non si hanno notizie certe della sua prima edificazione, che si pu\u00f2 stabilire nel XV sec., ma \u00e8 ormai accertato che \u00e8 l'edificio religioso pi\u00f9 antico del paese, considerata la prima vera chiesa parrocchiale, restata tale fino alla prima edificazione della Parrocchia dedicata a San Martino da Tour nel 1448 in contrada Villassio, ipotesi ulteriormente avvalorata dal ritrovamento di alcune antiche sepolture sotto la sua pavimentazione, prerogativa delle sole chiese parrocchiali.\nLa chiesa \u00e8 abbastanza piccola, caratterizzata esternamente da un portico affrescato costituito da tre arcate frontali e due laterali, sorrette da colonne in pietra.\nInternamente la struttura si presenta a navata unica con il presbiterio separato da un'inferriata ed illuminato da due piccole finestre, mentre a destra vi \u00e8 l'ingresso che porta alla sagrestia.\nL'altare, probabilmente di fattura locale, \u00e8 di epoca barocca e al suo interno vi \u00e8 una tela dedicata a San Giovanni Battista.\nLa parete sinistra della navata risulta spoglia, mentre nella parete di destra vi sono gli affreschi trecenteschi riemersi durante l'ultimo restauro dell'edificio che rappresentano due santi e un'ultima cena.\nLa chiesa ha anche un campanile in pietra, edificato nel 1608, situato a ridosso del lato nord dell'edificio.\nChiesa della Santissima Trinit\u00e0.\nNon si ha data certa della sua costruzione, ma certo \u00e8 che l'edificio esisteva gi\u00e0 nella seconda met\u00e0 del Cinquecento. Nei capitoli del curato, in data 29 giugno 1594, si pu\u00f2 leggere\nMa \u00e8 quasi certo che l'edificio verr\u00e0 in seguito modificato e ampliato, visto che sopra l'achitrave dell'ingresso principale vi \u00e8 una voluta in pietra scolpita dove sta incisa la data 1633 con la scritta \"Introite in atria eius\".\nL'edificio \u00e8 situato in localit\u00e0 Grumello ed \u00e8 direzionato verso est. Esternamente l'edificio si presenta leggermente sopraelevato rispetto al livello del giardino antistante. Il portone principale, come le tre finestre inferriate (due ai lati e una al di sopra dell'ingresso) \u00e8 inserito in una cornice in pietra locale.\nInternamente la struttura dell'edificio \u00e8 a navata unica con il presbiterio sopraelevato da un gradino.\nL'altare \u00e8 caratterizzato da un'ancona lignea barocca al cui interno \u00e8 inserita la tela \"\u201cTrinit\u00e0 con San Giovanni e San Martino Vescovo\u201d\" dove la Trinit\u00e0 \u00e8 rappresentata con Dio padre che sorregge la croce di Ges\u00f9 crocifisso con la colomba dello Spirito Santo. Di autore ignoto, alla base vi \u00e8 scritto \"Sacello Individuae Trinitatis, labore et Industria Io Franc Cab. Civis\".\nNella parete di sinistra della navata, proveniente dalla chiesa parrocchiale settecentesca, vi \u00e8 la tela di grandi dimensioni de \"L'imperatore Valentiniano davanti a San Martino\", anch'essa di autore ingoto del XVIII sec.\nEsternamente a ridosso dell'angolo sud-ovest dell'edificio vi \u00e8 il campanile, in pietra, sulla cui sommit\u00e0 vi \u00e8 un angelo in marmo bianco donato dal coro della chiesa parrocchiale. Al suo interno vi sono custodite due campane sulle quali vi \u00e8 incisa la data 1595 e 1769, mentre annesso al lato sud dell'edificio vi \u00e8 l'ex casa del custode, che, come riportato da documenti del XVIII secolo, oltre a pagare l'affitto, doveva aiutare nelle funzioni e nella custodia dei paramenti sacri, nonch\u00e9 suonare le campane in caso di calamit\u00e0 e suonare l'Ave Maria al mattino, a mezzogiorno e la sera dall'inizio di maggio fino alla fine di settembre di ogni anno.\nNel 1993 la chiesa vide un forte intervento di consolidamento e restauro, soprattutto grazie al lavoro dei volontari.\nChiesa di San Mauro.\nSenza documenti ufficiali che ne attestino con certezza la data di costruzione, si pu\u00f2 presumibilmente pensare che la data incisa in una pietra posta sopra l'architrave dell'ingresso principale, \"IHS 1634\", sia la data di costruzione dell'edificio. Ci\u00f2 pu\u00f2 essere comprovato anche dalla mancanza di qualsiasi accenno all'edificio nei documenti precedenti a quella data.\nLa chiesa, situata in contrada Peroli Alti, era inizialmente dedicata alla Madonna di Loreto, poi successivamente convertita in chiesa dedicata al culto di san Mauro.\nAnche in questo caso non si sa con certezza quando questo cambio avvenne, ma molto probabilmente nella met\u00e0 del XIX secolo, dato che fino a quell'epoca la chiesa viene citata nei documenti dedicata alla Madonna di Loreto.\nTestimonianze a tal punto sono il testamento di Zuan Cabrini, salumiere di Venezia originario di Gorno, dettato in data 19 settembre del 1651, dice\nNell'archivio comunale la chiesa viene poi citata in una nota relativa ai conti della stessa, datata 7 maggio 1780\nMentre in data 5 luglio 1808, sempre dagli archivi comunali, si pu\u00f2 leggere\nTra i vari lasciti e donazioni che la chiesa riceve nei secoli, c'\u00e8 sicuramente da citare quello del 1676, dove vengono donate alla chiesa le reliquie di san Mauro e San Donato da parte di Salvatore Giorgi di Casnigo al parroco don Martino Regolini di Premolo originario di Gorno, con precisa destinazione per la chiesa dei Peroli.\nLa chiesa \u00e8 rivolta verso la vallata e davanti all'ingresso principale vi \u00e8 un piccolo sagrato cintato da un muretto, mentre a ridosso del lato nord vi \u00e8 il campanile in pietra che conserva due campane datata una 1689 mentre l'altra 1722.\nLa facciata principale \u00e8 caratterizzata dall'ingresso principale, sormontato su di un secondo livello da due piccole finestre rettangolari, sormontate a loro volta da una finestra arcuata.\nInternamente la chiesa \u00e8 a navata unica. L'altare maggiore, databile nella prima met\u00e0 del XVII sec., \u00e8 in legno dipinto e dorato. Il paliotto \u00e8 caratterizzato ai lati da due cherubini a lesena mentre al centro all'interno si una cornice lignea circondata da testine di cherubini alati, vi \u00e8 una tela dipinta ricca di volute, uccellini e bacche al cui centro, all'interno di un ovale, vi \u00e8 raffigurata la Madonna della Neve. Al di sopra vi \u00e8 il tabernacolo a cinque comparti, ligneo e in parti dorato, con le rappresentazioni di San Sebastiano, San Lorenzo, , San Giacomo e Santo Stefano (oggi quasi del tutto illeggibili) all'interno di una struttura che riprende l'architettura di un palazzo sormontata sulla guglia pi\u00f9 alta da una statuina lignea di un Cristo Risorto.\nL'ancona superiore, che oggi risulta staccata e appesa alla parete nord del presbiterio, \u00e8 lignea e in tipico stile barocco. Lateralmente \u00e8 caratterizzata da due colonne tortili decorate da foglie, affiancate da volute con fiori e testine di angeli, mentre nella parte superiore vi \u00e8 un Dio Padre inserito al centro di una trabeazione arcuata spezzata. Al centro vi \u00e8 conservata la tela \"\u201cMadonna di Loreto e Santi\u201d\", della prima met\u00e0 del XVIIsec. di autore ignoto bergamasco. Nella parte alta vi \u00e8 rappresentata la Madonna di Loreto adagiata su di un manto di nuvole, affiancata dall'angelo custode e da San Giovanni Battista, mentre al di sotto, nella parte bassa del dipinto, sono rappresentati i Santi Defendente, Sant'Antonio da Padova, San Francesco d'Assisi, Santa Caterina d'Alessandria e Santa Lucia.\nAi lati della navata, nella nicchia di sinistra, vi \u00e8 l'Altare del Rosario caratterizzato dalla tela della \"Madonna del Rosario\" circondata dalle immagini dei misteri gaudiosi, dolorosi e gloriosi, mentre nella nicchia di destra vi \u00e8 l'altare di San Mauro, con una tela dedicata al santo che raffigura \"\u201cSan Mauro che benedice uno storpio\u201d\" di epoca seicentesca.\nLa chiesa \u00e8 stata in passato oggetto di forte culto, ricevendo ex voto per grazia ricevuta (oggi se ne conservano 14, tra cui il pi\u00f9 antico tra quelli conservato nelle chiese di Gorno datato 1740), la maggior parte dedicati a San Mauro e in parte dedicati alla Madonna di Loreto.\nNel 1990 la chiesetta subir\u00e0 pesanti ma necessarie opere di restauro, sia interne che esterne, volute dagli abitanti della contrada aiutati dai numerosi volontari del paese.\nChiesa di Sant Antonio.\nDella chiesa di Sant' Antonio, situata nell'omonima contrada, non si hanno certe notizia riguardo alla data esatta della sua edificazione. Viste le caratteristiche e alcuni documenti antichi si pu\u00f2 dedurre che venne edificata nel XVII sec. in forma privata, da una famiglia che si pu\u00f2 far risalire ai Marchetti, famiglie benestanti presenti anche in questa contrada in quegl'anni, notizia ulteriormente avvalorata da un manoscritto del 1799 di Don Bartolomeo Cominelli, parroco di Gorno.\nLa chiesa passer\u00e0 poi in mano alla famiglia dei Guerinoni, visto che verr\u00e0 lasciata in eredit\u00e0 da Marchetti Battista a Pietro Guerinoni, quartogenito di Caterina Marchetti e Santo Guerinoni (questi sposatisi nel 1733).\nLe successive eredit\u00e0 e propriet\u00e0 dell'edificio diventano confuse e poco precise tanto che in una nota del 1891 si pu\u00f2 leggere che \u00e8 di propriet\u00e0 di alcuni abitanti di Gorno (senza specificare chi), per poi perdere del tutto i documenti ufficiali dell'effettiva propriet\u00e0, creando negli anni la tradizione che la chiesa \u00e8 di propriet\u00e0 degli abitanti della contrada. Ad oggi si ignorano gli effettivi proprietari, lasciando la sua cura agli abitanti della contrada che da sempre la mantengono attiva come luogo pubblico e sacro.\nLa chiesetta \u00e8 di piccole dimensioni, a pianta rettangolare e a navata unica.\nEsternamente l'edificio \u00e8 abbastanza semplice, con la facciata principale direzionata a nord-ovest caratterizzata da un affresco di recente fattura che raffigura Sant' Antonio e da un portone in legno con cornice in pietra che funge d'ingresso affiancato a destra da una piccola finestrella inferriata.\nL'interno presenta un soffitto a volta e un pavimento in marmo (posato durante ultimi restauri). Il presbiterio \u00e8 caratterizzato da un altare marmoreo di recente fattura, mentre a ridosso della parete di fondo vie \u00e8 l'antico altare ligneo del '700, caratterizzato da un tabernacolo a tempietto e due angeli lignei porta ceri.\nLa parete sovrastante \u00e8 caratterizzata da un'ampia cornice in stucco lavorato, con angeli, putti e sulla cui sommit\u00e0 vi \u00e8 un frontone curvilineo. Al suo interno vi \u00e8 inserita una pala di autore ignoto datata 1685 che raffigura \"Sant'Antonio con il Bambin Ges\u00f9, San Giovanni Battista e \", gi\u00e0 restaurata nel 1773 da G. Battista Cucchi.\nA lato dell'altare vi \u00e8 una piccola apertura in pietra che porta alla sagrestia della chiesa.\nChiesa di San Rocco.\nLa prima edificazione, datata XVI secolo, dedicata a San Rocco in contrada Riso consisteva in una cappella, come comprovano alcuni documenti del \"Codex Guerinonianus\" redatti da Pietro Giovanni Stefano Guerinoni da Gorno, dove si pu\u00f2 leggere\nNel XVII secolo la cappella viene modificata e viene trasformata in piccola chiesa, come si pu\u00f2 intuire leggendo anche alcuni documenti degli Ordini del curato\nMentre nel 1720 si pu\u00f2 leggere la richiesta di celebrarvi messa perch\u00e9 la contrada \u00e8\nAlla cappella si accede attraverso due scalinate laterali al piccolo portico antistante, visto che l'edificio si trova in una posizione sopraelevata rispetto alla piazza della contrada.\nL'edificio \u00e8 rivolto a nord ed \u00e8 assai semplice, di piccole dimensioni, di forma quadrata, con un campanile a ridosso dell'angolo sud-est.\nAl suo interno vi \u00e8 conservato un altare di ambito bergamasco del XVII secolo in legno scolpito, caratterizzato da un'ampia doratura, testine di putti e grappoli di frutti che fa da cornice alla tela \"\u201cMadonna con il Bambino e Santi\u201d\" databile nel XVIIIsec. di autore ignoto. Nelle pareti laterali vi sono due piccole nicchie dove sono inserite in una la statua del Sacro Cuore di Ges\u00f9 e nell'altra la statua di San Rocco, quest'ultima opera lignea dipinta del XVII sec., particolarmente venerata e che tradizionalmente viene portata in processione in occasione della festa del santo il 16 agosto.\nNegli anni ottanta la chiesetta vide importanti opere di ristrutturazione dell'edificio, prima nel 1984 con il rifacimento del tetto, poi nel 1989, intervenendo sia all'interno che all'esterno dell'edificio.\nCappella dell'oratorio.\nInaugurata nel 1964 dall'allora vescovo di Bergamo, la cappella \u00e8 la pi\u00f9 recente costruzione di ambito religioso nel comune di Gorno.\nSituata al pian terreno dell'oratorio, vi si accede dall'annesso portico, con un unico ingresso a fondo della piccola navata.\nFedele ai nuovi dettami architettonici post moderni degli anni sessanta, con linee geometriche e minimali, la piccola cappella \u00e8 illuminata da tre finestre sul lato della navata e una aperta a lato della sagrestia (questa divisa da una parete a mattonelle traforate esagonali), tutte e quattro di forma esagonale.\nIl presbiterio, sopraelevato di un gradino rispetto al piano dei fedeli, \u00e8 caratterizzato da un altare in marmo di botticino, da un tabernacolo a forma quadrata in rame sbalzato, smaltato e dorato e da un grande crocifisso ligneo monocrono, questi ultimi due posti due anni dopo la benedizione inaugurale, nel 1966.\nLa navata risulta spoglia, con le pareti rivestite in legno e decorate da una serie di piccole tavole che raffigurano la Via Crucis.\nAll'interno della cappella \u00e8 anche presente una statua che raffigura San Giovanni Bosco al quale \u00e8 dedicato l'oratorio.\nNel 2006, durante alcuni lavori di ristrutturazioni, vennero aggiunti nuovi dipinti a decoro del crocifisso ligneo.\nSantelle ed edicole votive.\nNumerose sono le santelle sparse in tutto il territorio del comune di Gorno. Grazie ad un primo censimento che venne fatto nel 1986, poi aggiornato, se ne contano circa 26.\nDifficile \u00e8 la datazione della costruzione di ognuna di loro, che per quelle tuttora presenti si pu\u00f2 far partire dalla fine del XIXsec, ad esclusione di una in contrada Peroli che viene datata, con qualche incertezza, al XVI secolo.\nSicuro \u00e8 che nei secoli le santelle sono state modificate in modo sostanziale, in alcuni casi diventando chiese, come nel caso della chiesa di San Rocco, dove in un documento del 1512 si ha notizia di una tribulina dedicata al santo, o quella del Santuario del Santissimo Crocifisso, che venne sostituita dal santuario attuale per una meglio collocazione delle statue lignee, oppure riedificate, come nel caso di quella in localit\u00e0 Costa, che venne prima demolita per permettere la costruzione della nuova strada carrozzabile, ma poi sostituita da una nuova in bronzo nel 1956, oppure semplicemente abbattute, come nel caso della tribulina di San Rocco nella piccola piazza centrale della contrada Erdeno, presente in vecchi documenti e planimentrie riferite alla contrada.\nSicuramente molte altre sono andate perse, ma riguardo alle notizie di edificazioni cos\u00ec piccole e di ambito popolare \u00e8 quasi impossibile risalire alla loro esistenza.\nTra quelle presenti a Gorno vi \u00e8 una vasta variet\u00e0 di stili: costruite come singole edicole votive in posti di passaggio, come a Fondo Ripa o sulla strada per contrada Peroli, o inserite nelle pareti di edifici privati, come in contrada Calchera, in via Musso, o in contrada Erdeno, ma anche esternamente ad edifici religiosi, come sulla parete nord della Chiesa della Madonna delle Grazie. Quasi esclusivamente realizzate con la tecnica dell'affresco, cinque si distinguono perla presenza di statue, quella bronzea in localit\u00e0 Costa, quella con la statua di Santa Barbara in contrada Campello, quella chiamata \"Pret di Ba\" con un crocifisso ligneo del 1982, quella in localit\u00e0 Grom con un piccolo crocifisso in Gesso e quella con crocifisso ligneo posata nel 1999 dietro la Chiesa della Madonna delle Grazie.\nLa raffigurazione vede la rappresentazione di comuni scene di ambito religioso, come la Crocefissione, a volte accompagnata da Santi, la Piet\u00e0 o la Madonna in diverse versioni iconografiche, e quasi sempre di ambito artistico popolare e di autore ignoto. Le uniche firmate sono quella in localit\u00e0 Costa, con un bassorilievo bronzeo del 1956 di Attilio Nani, quella in localit\u00e0 Po\u015ba di Guardie, del 1933 di Pietro Baggi di San Giovanni Bianco, quella in localit\u00e0 Gron del 1914 di Giorgio Bonomi (oggi rimossa dalla sua collocazione originaria) e quella in localit\u00e0 Basello, che presenta le iniziali dell'autore \"GAC 1917 - A.V. D'ERBIA\".\nArchitettura civile.\nBorghi antichi.\nLe testimonianze di antiche costruzioni civili all'interno del paese di Gorno sono tutt'oggi presenti in alcune delle sue contrade.\nTra i borghi meglio conservati, viste le continue evoluzioni degli edifici e l'aumento demografico della popolazione, le contrade di San Giovanni, Peroli, Cavagnoli e Calchera.\nNella contrada di San Giovanni l'omonima chiesa \u00e8 considerata uno degli edifici pi\u00f9 antichi del paese e tutto il borgo, nonostante le modifiche avvenute nei secoli, ha mantenuto la sua struttura originaria, preservando numerosi edifici che mostrano elementi che ne datano la loro costruzione, come gli architravi in pietra, decorati anche da stemmi familiari.\nLa contrada di Peroli, divisa tra Peroli alti e Peroli Bassi, ha mantenuto anch'essa intatta la sua struttura originaria. Peroli alti sono stati ristrutturati in parte alla fine del XX secolo dagli stessi abitanti, senza stravolgere l'urbanistica e l'aspetto degli stessi, mentre in Peroli Bassi da ricordare c'\u00e8 sicuramente la casa torre detta \"Casa del tesoro del Guelfo\", che secondo alcuni recenti studi daterebbe la sua prima edificazione al XIV secolo.\nCavagnoli \u00e8 un'altra delle contrade che meglio conserva il suo nucleo storico, situato nella zona che viene comunemente chiamata \"Cavagnoli vecchi\". Se anche in questo caso una parte degli edifici sono stati ristrutturati, altri sono momentaneamente in abbandono, tra cui l'edificio che conserva l'affresco del Leone Veneto, simbolo della dominazione veneta, che vede la sua costruzione del suo nucleo centrale datata XV secolo.\nVillassio, sede centrale del paese, se conserva edifici e cortili antichi, son meno visibili esternamente, visto che \u00e8 stata una delle contrade che pi\u00f9 di altre ha subito modifiche negli anni.\nCos\u00ec come Erdeno e Sant'Antonio, che conservano alcune antiche abitazioni ma con testimonianze meno rilevanti.\nNella parte bassa del paese, nonostante la contrada Riso sia citata sin dal XVI secolo conserva pochissime testimonianze, cos\u00ec come non sono pi\u00f9 presenti gli antichi mulini che venivano elencati per la macina del frumento e la casa torre citata in alcuni documenti del 1512.\nLa contrada Fondo Ripa e del Santissimo Crocefisso sono pi\u00f9 recenti, cos\u00ec some contrada Campello, considerata l'ultima nata all'interno del paese agli inizi del XX secolo.\nLa casa.\nPer quanto concerne l'architettura domestica nell'abitato di Gorno si osservano diversi tipi di edilizia di antica costruzione.\nIl pi\u00f9 diffuso \u00e8 quello delle case a cortile, che consentiva di concentrare in un'unica costruzione abitazioni (spesso plurifamiliari), stalla, fienile e granaio, tutti quanti raggruppati attorno a cortili rettangolari. Se ne osservano due tipi: il cortile aperto, ovvero con un lato che si apre direttamente sulla via pi\u00f9 vicina, e il cortile chiuso, accessibile solo attraverso uno o pi\u00f9 portoni.\nArchitettonicamente gli edifici che si affacciavano su di essi si sviluppavano su pi\u00f9 livelli, a pian terreno vi erano ampie arcate in pietra che si affacciavano sul cortile, queste utilizzate nei tempi invernali alla manovra. Da qui si accedeva a diversi ambienti: il pi\u00f9 importante era la stalla, dove c'era il bestiame e dove vicino ad esso c'erano gli ambienti invernali dove la famiglia si raccoglieva la sera nel periodo invernale per riscaldarsi, mentre a lato della stalla c'era il \"casar\u00f6l\", una specie di piccola cantina dove si conservavano i formaggi ed infine il forno per la cottura settimanale del pane, spesso in uso comune a diverse famiglie della stessa contrada.\nAi piani superiori vi erano le stanze per dormire e anche in questo caso si possono notare diverse caratteristiche di costruzione, dove le case contadine avevano ballatoi o totalmente in legno o con base in pietra e strutture in legno (esempi tipici di questo stile si possono ammirare in contrada Calchera), mentre le case delle famiglie pi\u00f9 ricche e nobili avevano ballatoi interni il cui affaccio sul cortile era costituito da una serie di archi e colonne in pietra scolpita (esempi di queste costruzioni sono oggi visibili in contrada Peroli Bassi, San Giovanni e in alcuni cortili interni in contrada Villassio).\nI materiali utilizzati per la costruzione erano soprattutto la pietra, con alcune parti in legno. Gli stipi, gli architravi e le parti pi\u00f9 importanti erano forniti dalla cave di pietra di Costa Jels, mentre la calcina proveniva dalle dodici calcinerie attive a Gorno fino al XIX secolo.\nUn'altra tipologia di architettura civile \u00e8 la casa torre, anche se ad oggi si conservano pochi edifici. Caratterizzata da una struttura massiccia, presenta una base a forma quadrata illuminata internamente da piccole finestre. La loro costruzione iniziale era finalizzata a quella di punto strategico per l'avvistamento e la difesa degli abitati, ma nei secoli la loro funzione cambi\u00f2 notevolmente, mutando verso un uso pi\u00f9 domestico della torre. A causa di ci\u00f2 gli edifici hanno subito notevoli modifiche, con l'abbassamento dell'altezza originaria, con l'apertura di nuove e pi\u00f9 ampie finestre, con l'aggiunta di ballatoi, spesso in legno, e con l'accorpamento della torre in costruzioni rurali pi\u00f9 ampie. Tra gli esempi pi\u00f9 importanti oggi conservati, si possono citare l'antica casa in contrada Peroli Bassi dei Gibellini, detta anche casa del \"Tesoro del Guelfo\", oggi in fase di ristrutturazione, e la casa torre in Cavagnoli vecchi dove vi \u00e8 affrescato il Leone Veneto, le cui fondamenta costituite in grosse pietre angolari danno ulteriore conferma della sua funzione difensiva della struttura originaria.\nFontane e lavatoi.\nPer quanto concerne l'edilizia idrica Gorno conserva alcune testimonianze riferita a fontane e lavatoi pubblici.\nLa dislocazione delle varie contrade in un territorio ampio e montano ha dato vita nei secoli alla costruzione di diverse fonti d'acqua finalizzate a diversi utilizzi, primo tra tutto quello di attingere l'acqua per le varie abitazioni della contrada, ma anche per abbeverare il bestiame e nel caso dei lavatoi per appunto lavare gli indumenti sporchi.\nNel XX secolo l'aumento della popolazione, i cambiamenti urbanistici e il miglioramento della qualit\u00e0 della vita delle varie famiglie ha fatto venire a meno il loro fondamentale ruolo per le contrade, finendo spesso per essere demolite.\nIn alcuni casi, essendo esse edificate a ridosso delle antiche mulattiere, con la costruzione delle vie carrozzabili e il conseguente allargamento delle strade venivano demolite e pi\u00f9 sostituite, come nel caso del \"funtan\u00ec de la Madona\" demolito nel 1969, mentre in altri casi l'ammodernamento e il riassetto dell'urbanistica ha demolito le vecchie costruzioni, mantenendo viva la fonte d'acqua con le piccole fontanelle verdi in metallo, oggi presenti in numerosi zone del paese.\nPi\u00f9 recentemente gli ultimi interventi delle varie giunte comunali hanno permesso la salvaguardia delle ultime fontane sopravvissute, come nel caso della fontana in localit\u00e0 Carp\u00e9la, ristrutturata nel 2007, e quella secondaria in contrada Villassio, in via Fontana vecchia e la fontana T\u00e8ed\u00e8i anche con il contributo di volontari.\nCerta era anche la presenza di lavatoi pubblici, della quale per\u00f2 esistono meno notizie al riguardo.\nAd oggi l'unico presente nel territorio comunale, con la sua struttura in cemento armato originaria della prima met\u00e0 del XX secolo, \u00e8 il lavatoio vicino al Santuario del Santissimo Crocifisso, all'inizio del paese.\nBaite e bivacchi.\nAll'interno del comune di Gorno sono presenti due piccoli rifugi, Baita Mistri e il Bivacco Telini, questi raggiungibili a piedi. Sempre di propriet\u00e0 del comune di Gorno ma edificato all'interno del comune di Oneta vi \u00e8 Baita Alpe Grem, questa, escluso un ultimo piccolo sentiero di 100\u00a0m in discesa, raggiungibile in auto.\nBaita Alpe Grem.\nIl rifugio Baita Alpe Grem \u00e8 l'unico ad essere edificato esterno al territorio comunale, all'interno del comune di Oneta, ma su propriet\u00e0 del comune di Gorno.\nCostruito nel 1937, originariamente veniva identificato come \"Casa del Sorvegliate (caporal)\" fino a quando nel 1967 venne preso in gestione dal gruppo sci alpinistico dei Cam\u00f3s di Gorno, che ne ha portato avanti negli anni la gestione e la sua ristrutturazione.\nIl rifugio \u00e8 il pi\u00f9 grande dei tre di propriet\u00e0 del comune di Gorno, caratterizzato da una struttura a base quadrata, e internamente suddiviso in due piani, dove al piano terra vi \u00e8 il piano giorno, con la cucina e la sala pranzo e i servizi igienici, mentre al primo piano vi \u00e8 il piano notte con le camere da letto che contano fino a 32 posti letto. La struttura resta aperta ad agosto e nei fine settimana che vanno da giugno a settembre (oppure su prenotazione) ed ha acqua fredda, corrente elettrica e stufe a legna.\nEdificato a 1098 s.l.m. lo si pu\u00f2 raggiungere in auto, percorrendo la strada carrozzabile fino in localit\u00e0 Basello per poi continuare sulla strada sterrata che porta ad un piccolo parcheggio, da dove parte un piccolo sentiero in discesa da percorrere a piedi di circa 300\u00a0m, oppure a piedi attraverso tre vie principali: dalla frazione Villassio di Gorno - sentiero n. 249 \u2013 in un'ora e mezza - dalla localit\u00e0 Piazza di Oneta - sentiero n. 239 - in ore 0,45 - dal Colle di Zambla - sentiero n. 233\u00a0\u2013 in un'ora.\nBaita Mistri.\nLa prima edificazione dell'edificio avvenne durante l'attivit\u00e0 mineraria nella Valle dell'Orso, detta anche \"Val Gorgolina\", sull'Alpe Grem, ed era una baracca che veniva utilizzata dai minatori che lavoravano in quella zona.\nNel 1908, con la fine dei lavori, l'edificio venne ceduto al CAI di Bergamo che la trasform\u00f2 in un piccolo rifugio.\nDurante la prima guerra mondiale il rifugio sub\u00ec ingenti danni, venendo quasi completamente distrutto.\nRimasto in rovina per lungo tempo, alla fine degli anni ottanta si attu\u00f2 un progetto per la sua riedificazione, ricostruendolo completamente e intestandolo alla memoria di Giovanni Mistri, fornendolo anche degli allacci elettrici (fotovoltaico) e dell'acqua fredda. Il nuovo edificio verr\u00e0 inaugurato il 30 agosto del 1992.\nAperto ad agosto e i fine settimana da giugno a settembre, il rifugio \u00e8 raggiungibile a piedi, seguendo il sentiero segnato n\u00ba 223, partendo da Baita Alpe Grem con circa due ore di cammino.\nBivacco Enrico Telini.\nEdificato sulla cima di \"Preda Balaranda\", sul confine col comune di Premolo, ad un'altezza di metri 1.647 s.l.m., il Bivacco Telini venne inaugurato il 29 agosto del 1993, dopo 5 anni di lavori serviti per la sua costruzione da parte del Gruppo Alpini di Gorno, iniziata nel 1989. La struttura, di piccole dimensioni, \u00e8 dotata di acqua fredda, corrente elettrica (fotovoltaico), di una stufa a legna e di un locale sempre aperto sul davanti dove chi ne ha necessita pu\u00f2 trovare riparo.\nGrazie alla sua strategica posizione gode di un ampio panorama montano.\nIl bivacco \u00e8 raggiungibile a piedi dall'Alpe Grina, seguendo il sentiero n. 263 con 1.20h porta direttamente al bivacco, oppure si pu\u00f2 seguire anche il sentiero 260 fino ad un ampio canalone, dove ha avvio un nuovo sentiero sulla sinistra, segnato con freccia, che porta al bivacco: sempre seguendo il sentiero 260 si pu\u00f2 arrivare alla baita Foppelli, quindi si guadagna la forcella sulla sinistra e, sempre girando a sinistra, si segue il crinale fino a giungere al bivacco. Il bivacco \u00e8 raggiungibile partendo dalla contrada Plassa di Oneta e dal Colle di Zambla in circa 2 ore.\nNelle vicinanze vi \u00e8 la \"Madonna degli Alpini\", monumento dedicato a tutti gli alpini deceduti, sia in guerra che in tempo di pace.\nBaite d'alpeggio.\nSulle pendici del Monte Grem sono inoltre presenti tre Baite che vengono utilizzate dai contadini durante gli spostamenti e il pascolo del bestiame allevato.\nAnch'esse, grazie anche ad un contributo regionale, sono state recentemente ristrutturate con il rifacimento dei tetti, il posizionamento di una nuova pavimentazione e la canalizzazione dei liquami del bestiame.\nMonumenti.\nMonumento ai Caduti della prima guerra mondiale.\nIl monumento \u00e8 il pi\u00f9 antico tra quelli oggi presenti in paese, posizionato sul sagrato della chiesa nel 1921 in memoria dei soldati di Gorno morti durante gli scontri della prima guerra mondiale.\nIl monumento venne finanziato in parte dal Comune, che don\u00f2 la cifra di 15.000 lire, in parte dalla ditta The English Crown Spelter C.L. (allora proprietaria dei diritti estrattivi minerari all'interno del territorio comunale) con 3.000 lire e il resto venne pagato dalla comunit\u00e0 del paese, per raggiungere la cifra di costo totale di 26.469 lire.\nPer l'edificazione del monumento venne formata un'apposita commissione, nel quale proclama si pu\u00f2 leggere\nScolpito dallo scultore titolare dell'omonima ditta Carlo Comana di Bergamo, \u00e8 caratterizzato nella prima fascia in basso dalla presenza angolare di quattro piccole colonne massicce scolpite ad altorilievo e dalla presenza di un bassorilievo che raffigura una figura femminile avvolta in un ampio panneggio mentre impugna una spada nella mano destra (simbolo della condizione militare e delle virt\u00f9 relative al coraggio) e un ramo di alloro nella sinistra (pianta nobile per eccellenza, simbolo di gloria e vittoria), mentre la seconda fascia \u00e8 caratterizzata dalla presenza di elmetti e fucili e da un ultimo registro di quattro croci sormontate da una fiammella bronzea.\nMadonna degli Alpini.\nRaggiungibile a piedi, il monumento si trova nei pressi del Bivacco Enrico Telini, sulle pendici di Preda Balaranda, a circa 1650\u00a0m s.l.m.\nLa piccola statua della Madonna, totalmente bianca, \u00e8 sopraelevata rispetto alle pendici della montagna, collocata al di sopra di una struttura metallica di forma circolare che fa da \"\u201ccopertura\u201d\" al piccolo altare che viene utilizzato per celebrare la messa.\nInaugurato nel 1985, \u00e8 a ricordo degli alpini caduti o dispersi in guerra o deceduti in tempo di pace.\nMonumento alla memoria della medaglia d'oro Giuseppe Riccardi.\nIl monumento venne inaugurato il 17 giugno del 1962 e posizionato davanti all'ingresso principale dell'allora scuole elementari di Gorno (oggi complesso riconvertito in Museo delle Miniere) in ricordo di Giuseppe Riccardi, bersagliere di Gorno morto eroicamente in guerra il 17 luglio del 1944.\nIl monumento, inserito all'interno di una piccola aiuola, \u00e8 caratterizzato da un busto bronzeo che raffigura G. Riccardi in divisa di bersagliere, posto al di sopra di un pilastro in granito nero.\nCristo Re.\nRaggiungibile a piedi dalla contrada Riso, venne posizionato sulla cima della Costa del Fal\u00f2 nel 2000, in uno dei punti panoramici migliori per ammirare la vallata e il comune di Gorno, situato sulla costa opposta.\nLa statua in bronzo, alta tre metri e dal peso di tre quintali circa, raffigura un Cristo Redentore, con le braccia alzate e lo sguardo rivolto verso la vallata.\nG\u00f2ren - T\u00e8ra de minad\u00f9r.\nIl monumento, posizionato all'imbocco del paese nel 2009, tra la localit\u00e0 centrale e il santuario del SS Crocifisso, \u00e8 tra i pi\u00f9 grandi presenti all'interno del territorio comunale.\nLa base \u00e8 costituita da un grosso muro di pietre rettangolari che emergono dal terreno sovrapposte in linea obliqua, sulla quale \u00e8 stata porta una lastra metallica sagomata che raffigura un minatore (con in una mano la centilena e nell'altra il minerale estratto) e una taissina (qui mentre sorregge una cariola) con al centro un carrello carico di minerale.\n\u00c8 un monumento che ha molteplici significati, tra cui quello di rendere omaggio al lavoro delle miniere ma anche come simbolo dell'Ecomuseo delle Miniere di Gorno.\nRicordo delle miniere.\nSituato in contrada Villassio e inaugurato nel 2001, \u00e8 inserito all'interno del muro che costeggia la strada che porta alla piazza principale della contrada.\nArchitettonicamente costituito da una grossa nicchia chiusa da un'inferriata, \u00e8 un \"monumento-vetrina\" a memoria del duro lavoro svolto all'interno delle gallerie che conserva al suo interno alcuni attrezzi originali utilizzati dai minatori e un carrello che serviva per trasportare il minerale estratto.\nMonumento al minatore.\nSituato davanti al comune, \u00e8 stato inserito all'interno di una piccola aiuola durante i lavori di ristrutturazione del palazzo comunale, terminati nel 2001.\nIl monumento, realizzato in pietra, \u00e8 un bassorilievo realizzato dallo scultore Giovanni Ardrizzo che raffigura un minatore davanti all'ingresso di una miniera mentre cammina con in mano la centilena e a lato ha appoggiato la sua mazza da lavoro.\nAl di sopra vi \u00e8 incisa la frase\nIl monumento \u00e8 stato realizzato anche con il contributo della Comunit\u00e0 Montana, della Ponte Nossa S.P.A., della Banca Credito Bergamasco e della Banca Popolare di Bergamo.\nMonumento AVIS AIDO ADMO.\nDi piccole dimensioni e collocato all'interno del giardino del sagrato della chiesa parrocchiale, il monumento venne posato nel 2002 per celebrare il 30\u00ba anniversario della fondazione della sezione AVIS della Val del Riso, il 25\u00ba anniversario della fondazione del gruppo AIDO e il 10\u00ba anniversario della partecipazione all'associazione ADMO.\nIn marmo bianco, formato da un cippo grezzo dalla forma triangolare e decorato con i simboli delle tre associazioni, \u00e8 a testimonianza del percorso affrontato dalle associazioni e invito a proseguirne gli obbiettivi intrapresi..\nMiniere.\nLe testimonianze dell'estrazione mineraria all'interno del territorio comunale si possono oggi riferire quasi del tutto alle costruzioni che vennero edificate a partire dal XIX secolo, anche se testimonianze ormai certe fanno risalire le prime estrazioni fin dall'epoca romana.\nUfficialmente partite con il decreto della Repubblica Veneta datato 1482, l'estrazione mineraria \u00e8 parte fondamentale della memoria collettiva, soprattutto dovuto al fatto che fu una delle maggiori risorse economiche del paese a partire dalla fine del XIX secolo fino agli anni settanta del XX secolo, in un appunto del 1910 di Don Pietro Brignoli si pu\u00f2 infatti leggere che all'inizio del secolo vi lavoravano complessivamente ottocento operai.\nNumerose sono quindi le testimonianze che ne rimangono sia in superficie che nel sottosuolo, dove le gallerie hanno avuto uno sviluppo per circa 200\u00a0km circa su un dislivello di 1500\u00a0m.\nTra i siti meglio conservati vi sono da citare sicuramente quello di Costa Jels, oggi parte fondamentale dei percorsi dell'Ecomuseo, e quello della localit\u00e0 Turbina, in contrada Riso, da dove si diramano le gallerie del \"Riso-Parina\" e del \"Noble\".\nNella prima veniva estratta e lavorata la pietra da opera, detta anche pietra di Costa Jels, oggi presente in numerose costruzioni antiche del paese, mentre dalle altre gallerie il minerale che veniva estratto era soprattutto blenda, calamina e galena per la produzione dello zinco.\nTra i minerali \"pregiati\" estratti all'interno del territorio comunale, nella Valle dei Crappi \u00e8 da citare la cava di marmo nero, che nel XVII secolo forn\u00ec il marmo anche per la realizzazione dell'Altare dei Morti della chiesa parrocchiale del paese, mentre un'altra cava di marmo nero ma ricco di conchiglie bivalve era situata in contrada Riso.\nEcomuseo delle Miniere di Gorno.\nA partire dal 2009 la Regione Lombardia ha riconosciuto il territorio di Gorno come parte fondamentale per la memoria della storia della vallata conferendo il riconoscimento di sito ecomuseale, dando vita all'Ecomuseo delle Miniere di Gorno.\nCon la nascita dell'Ecomuseo si sono ulteriormente approfondite e salvaguardate quelle che sono le tradizioni e i saperi locali puntando alla loro valorizzazione e divulgazione, ponendo un'ulteriore attenzione a quelle che erano le testimonianze industriali disseminate all'interno del territorio costruite durante l'attivit\u00e0 estrattiva mineraria e oggi in disuso.\nL'Ecomuseo ha una sua sede, in contrada Villassio, Via della Credenza,8, nel municipio\nAl suo interno sono conservate numerose e importanti testimonianze dell'estrazione mineraria del paese, tra cui numerosi attrezzi di lavoro come le centilene, i martelli, i picconi, i setacci, i punti, ecc. (esposti nel corridoio principale), tutto l'archivio minerario (sala uno), una selezione di minerali e pietre della vallata e non (sala tre), la fedele ricostruzione dell'ufficio del direttore delle miniere (sala quattro) e del laboratorio chimico minerario (sala cinque). Inoltre una sala \u00e8 adibita alle videoproiezioni di cortometraggi (sala due) e all'ingresso \u00e8 stato ricostruito un angolo con attrezzi e costumi originali della miniera con un minatore e una taissina in abiti tradizionali.\nDislocate in diverse zone del territorio comunale vi sono invece le testimonianze di costruzioni che lentamente vengono restaurate per una miglior testimonianza e usufrutto didattico-turistico.\nTra quelle meglio conservate, e oggi visitabile, \u00e8 da menzionare il sito minerario in Costa Jels, a nord del paese tra la contrada di Peroli Alti e Peroli Bassi, dove oltre ad essere esposti strumenti originali utilizzati dai minatori (come i carrelli per il trasporto del materiale), con la supervisione delle guide ecomuseali si possono effettuare percorsi interni alla montagna nelle gallerie scavate durante l'estrazione mineraria e oggi in disuso.\nLaveria.\nIl complesso della Laveria (chiamato anche Laveria n.2), situato nella parte finale ad ovest della contrada Riso, \u00e8 un complesso industriale che serviva durante il periodo di estrazione mineraria in Gorno e in tutta la Val del Riso per la lavorazione del minerale attraverso i processi di frantumazione, macinatura e flottatura con acqua e acidi per ottenere la separazione del metallo dalla pietra sterile.\nNello specifico, all'internodo di questo complesso industriale avveniva il trattamento gravimetrico del grezzo calaminare blendoso e in parte la lavorazione del misto ricco calaminare proveniente dalla laveria del comune di Oneta.\nLa lavorazione del materiale estratto in localit\u00e0 Laveria \u00e8 documentato fin dalla fine del XIX secolo, dove si attestava che l'utilizzo di acidi all'interno della lavorazione del materiale caus\u00f2 un forte inquinamento delle acque del torrente Riso, attestata anche dalla verifica sanitaria nel 1894, successivamente drasticamente abbassata con la costruzione di vasche per la depurazione e l'incanalamento delle acque utilizzate per la lavorazione del minerale. La prima edificazione dell'edificio attuale part\u00ec nel 1914 da parte della societ\u00e0 The English Crown Spelter (che all'epoca gestiva l'estrazione mineraria della vallata), e nel 1917 era gi\u00e0 attiva.\nCon il subentro della societ\u00e0 Vieille Montagne venne ampliata negli anni 1925/1926, ma la struttura vide opere di ampliamento e modernizzazione durante tutto il periodo del suo funzionamento (nel 1928, 1943, 1948, 1953 e 1962).\nAll'epoca l'orario lavorativo era di 12 ore giornaliere, dalle 6 alle 18, durante la \"stagione del lavaggio\", che diventava ridotto, dalle 7 alle 17, quando il lavaggio era sospeso, con pause di un'ora, tra le 12 e le 13, un'ora e mezza per donne e fanciulli sotto i quindici anni (da ricordare che solo nel 1935 viene in vigore l'et\u00e0 minima al lavoro di 14 anni, alzata a 15 anni nel 1967).\nPer capire l'atmosfera all'interno dell'ampio complesso pu\u00f2 essere d'aiuto un articolo pubblicato all'interno della Rivista di Bergamo nel 1927, dove si pu\u00f2 leggere\nNel 1942 le miniere vengono requisite per passare in gestione a ditte italiane e il complesso della Laveria diventa demanio dello Stato.\nSalvo alcuni brevi periodi, la Laveria resta attiva fino alla chiusura delle miniere, avvenuta il 12 gennaio del 1982.\nAd oggi in stato di degrado e abbandono, \u00e8 tra gli edifici di \"archeologia industriale\" presenti all'interno del territorio comunale inseriti nel progetto recupero da parte dell'Ecomuseo delle Miniere di Gorno come testimonianza significativa del lavoro e dell'attivit\u00e0 estrattiva all'interno della Val del Riso.\nSociet\u00e0.\nEvoluzione demografica.\nIl comune di Gorno conta 1636 abitanti (aggiornamento Istat 2011) per una densit\u00e0 di 165,8 abitanti per km\u00b2.\nEtnie e minoranze straniere.\nI cittadini stranieri residenti a Gorno al 31 dicembre 2018 erano 80. La nazionalit\u00e0 pi\u00f9 rappresentata ere quella marocchina con 23 cittadini residenti.\nGeografia antropica.\nSecondo lo Statuto, la circoscrizione comunale \u00e8 costituita da contrade e non da frazioni.\nEcco l'elenco completo delle contrade:\nLe pi\u00f9 popolate sono quelle di \"Villassio\", capoluogo del paese e dove risiedono gli edifici pi\u00f9 importanti della comunit\u00e0, come il comune, le scuole, l'oratorio (con l'annesso teatro) e la parrocchia, ed \"Erdeno\". Poi vi sono le contrade di \"Riso\", che si trova nella parte pi\u00f9 bassa del paese, \"San Giovanni\", la pi\u00f9 antica, sulla piazzetta antistante la chiesa dedicata a S. Giovanni Battista vi sono antiche sepolture; \"Sant'Antonio\" che prende il nome dalla rispettiva chiesetta, \"Cavagnoli\", \"Calchera\" e infine \"Peroli\", che si trova nella parte pi\u00f9 alta del territorio e si suddivide a sua volta tra \"Peroli Alti\" e \"Peroli Bassi\". Prima di uscire dal territorio in direzione Oneta, si trova la contrada \"Campello\", la pi\u00f9 recente, formatasi nella seconda met\u00e0 dell'Ottocento quale villaggio minerario dove si trovavano la direzione, gli uffici, i servizi e gli alloggi dei tecnici al servizio dell'importante attivit\u00e0 estrattiva.\nAltri nuclei abitati, di dimensioni pi\u00f9 ridotte, sono \"Plicosa\", nella parte alta del comune, \"Fondo Ripa\", vicina alla contrada di \"Riso\" e quella del \"Santo Crocefisso\", che prende il nome dall'omonimo santuario, e che si trova all'imbocco del paese.\nAnticamente facevano parte del territorio comunale anche le contrade di \"Bondo\" e di \"Barbata\", passate poi al comune di Colzate a seguito di appositi Decreti Governativi: 15 aprile 1818 per quanto riguarda la contrada di Bondo e 6 giugno 1872 per la contrada di Barbata."}
{"id": "33385", "revid": "322321", "url": "https://it.wikipedia.org/wiki?curid=33385", "title": "Grassobbio", "text": "Grassobbio (\"Grass\u00f2be\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato sulla destra orografica del fiume Serio, si trova a circa 8,5 chilometri a sud-est dal capoluogo orobico.\nIl territorio del comune di Grassobbio confina a nord e ad est con Seriate, a sud-est con Cavernago, a sud e ad ovest con Zanica e a nord-ovest con Orio Al Serio\nLo stemma del paese \u00e8 suddiviso in due immagini che rappresentano che simboleggiano il suo passato e il suo presente. Il \"passato\" \u00e8 rappresentato dall'immagine di un castello in fiamme: all'interno del paese sono, appunto, presenti dei resti del castello (due torri e un muro). Il \"presente\", invece, \u00e8 rappresentato da un edificio industriale. Nel 1961 il paese avr\u00e0 infatti un grande boom industriale che origin\u00f2 un forte sviluppo economico, portando Grassobbio ad essere un paese altamente industrializzato\nStoria.\nLe origini di questo paese risalgono all'epoca romana, quando vennero insediati piccoli accampamenti considerati luoghi di avvistamento nonch\u00e9 avamposti difensivi della parte meridionale della citt\u00e0 di Bergamo. A suffragare questa ipotesi vi sono alcuni ritrovamenti di lapidi ed iscrizioni funerarie, che lasciano intendere che questo insediamento fosse interessato dal passaggio di una via che metteva in comunicazione la pianura bergamasca con la val Seriana, passante per Bergamo, meta di molti lavoratori di Grassobbio del tempo.\nSi pensa che le origini del nome Grassobbio, possano derivare da un diminutivo della parola \"grasso\", che anticamente significava \"fertile\" e \"ben coltivato\", aggiungendo per\u00f2 il suffisso \"-ubulus\".\nAl termine della dominazione romana si pensa che Grassobbio abbia attraversato una fase di spopolamento, come si evince dall'assoluta mancanza di reperti e di riferimenti scritti. Il primo documento che ne attesta l'esistenza risale addirittura al 1186, quando fu menzionata in un atto redatto per conto dell'imperatore Federico Barbarossa.\nFu in questo periodo medievale che il borgo venne interessato da un consistente sviluppo abitativo e demografico, favorito dalle migliorate condizioni economiche. Tuttavia in ambito sociale e politico venne investito dalle lotte fratricide tra guelfi e ghibellini, che imperversavano in quasi tutta la provincia. A tal proposito dovette dotarsi di edifici fortificati, tra cui un castello, volti alla difesa del territorio e degli abitanti. La situazione ritorn\u00f2 alla normalit\u00e0 soltanto all'inizio del XV secolo, quando irruppe la Repubblica di Venezia che, grazie ad una serie di interventi mirati, riusc\u00ec a ristabilire un equilibrio sociale ponendo fine alle lotte e a risollevare l'economia, favorendo lo sviluppo agricolo, base della stessa.\nTuttavia la popolazione visse ancora momenti di grande difficolt\u00e0, tra cui alcune epidemie di peste (la pi\u00f9 devastante nel XVII secolo), carestie e straripamenti del fiume Serio, che distrussero parte del centro abitato nel 1646 e nel 1920.\nI secoli successivi videro l'arrivo della dominazione francese al termine del XVIII secolo, a cui poi subentrarono gli austriaci, per poi passare definitivamente al Regno d'Italia nel 1859, senza che nel paese di Grassobbio avvenissero episodi di rilevanza politica.\nSoltanto a partire dalla seconda met\u00e0 del XX secolo il territorio comunale vide una progressiva trasformazione economica, che lo port\u00f2 ad abbandonare l'anima rurale che lo aveva contraddistinto per secoli, per trasformarsi in un piccolo centro industriale, a cui margini sorge l'aeroporto \"Il Caravaggio\" di Orio al Serio, con un grande sviluppo demografico, edilizio ed industriale.\nLuoghi d'interesse.\nIn ambito naturalistico, la parte orientale del paese, dove scorre il fiume Serio, \u00e8 inserita nel territorio del Parco del Serio, interessato da numerosi interventi volti a riqualificarne il territorio, tra cui la realizzazione di una pista ciclo-pedonale ed il recupero degli argini del fiume.\nMolto importante in ambito storico \u00e8 anche ci\u00f2 che resta del castello medievale, identificato in un edificio rustico posto a sud del centro abitato, nel quale si possono ancora riconoscere elementi della vita di allora.\nDegno di nota \u00e8 anche il settecentesco Palazzo Belli, una grande costruzione voluta dal Conte Giampaolo Belli, come sua dimora, ora sede della Biblioteca Comunale e del Museo Ricordi delle Guerre mondiali. Al suo interno sono conservate e esposte sale dall'alto valore artistico e molte delle pi\u00f9 importanti testimonianze dei reduci dei combattenti dei due conflitti mondiali.\nIn localit\u00e0 Padergnone \u00e8 inoltre presente un edificio settecentesco, ai tempi rinomata residenza nobiliare dotata di opere di grande valore e di un grande parco.\nNotevole \u00e8 anche il Santuario dedicato a Santa Maria Assunta, all'interno dell'oratorio, edificato nel 1250, contenenti pregevoli opere di scuola bergamasca.\nRilevante \u00e8 la nuova Chiesa dedicata alla Santa Famiglia di Nazareth costruita nelle adiacenze del santuario e consacrata nel maggio 2010 da Monsignor Francesco Beschi, vescovo della provincia di Bergamo.\nFino ad oggi \u00e8 l'unica chiesa della provincia ad essere in stile completamente moderno (basti vedere l'altare, il Cristo risorto o la croce sulla facciata anteriore esterna).\nInfine merita menzione la chiesa parrocchiale di sant'Alessandro: edificata nel XIII secolo e poi ricostruita quasi completamente, in seguito allo straripamento del Serio nel 1646, presenta al proprio interno una serie di opere pittoriche di artisti locali dall'alto valore artistico.\nInfrastrutture e trasporti.\nPer quanto riguarda la viabilit\u00e0, Grassobbio \u00e8 attraversato da SS 042 - del Tonale e della Mendola, SS 498 - Soncinese, e dalla autostrada A4 Torino -Trieste accessibile dal casello di Seriate a meno di due chilometri.\nIl comune dista undici chilometri da Bergamo, il capoluogo di provincia e ha attivato il servizio di trasporto pubblico ATB che collega Capannelle-Grassobbio a Bergamo e Citt\u00e0 Alta, passando per Orio al Serio attraverso la linea 1 (1A Citt\u00e0 Alta per l'andata e 1C Grassobbio-Capannelle per il ritorno).\nInoltre, dista solo sei chilometri dall'Aeroporto di Bergamo-Orio al Serio Il Caravaggio (BGY), raggiungibile mediante il servizio ATB scendendo alla fermata di Orio Center.\nEventi.\nGiorno di mercato.\nIl mercato cittadino a Grassobbio si svolge ogni venerd\u00ec mattino dalle 8.00 alle 13.00, in via Zanica."}
{"id": "33387", "revid": "124291171", "url": "https://it.wikipedia.org/wiki?curid=33387", "title": "Gromo", "text": "Gromo (\"Gr\u00f3m\" in dialetto bergamasco) \u00e8 un comune italiano di abitanti della provincia di Bergamo in Lombardia. Territorialmente posizionato nelle Alpi meridionali indicate con il termine Prealpi Bergamasche. \u00c8 situato sulla destra orografica del fiume Serio, in val Seriana, e durante il Medioevo era soprannominato \"la piccola Toledo\" essendo dotato di numerose fucine, che ne facevano un centro molto importante per la lavorazione del ferro e la conseguente realizzazione di armi bianche, alabarde, scudi e corazze.\nGeografia fisica.\nTerritorio.\nIl comune \u00e8 composto dal capoluogo sul fondovalle, posto su una rocca che domina il fiume Serio, a 676 m s.l.m. e da due frazioni che occupano entrambe le pendici montuose dei due lati della valle. Il territorio \u00e8 compreso tra i 604 e i 2.534 m s.l.m.\nA nord si trova la frazione di \"Ripa\", mentre a est si trova la frazione di \"Boario\", a sua volta formata da vari agglomerati posti tutti tra i 900 e i 1.200 m.\nLa strada che collega Gromo e il fondovalle con \"Spiazzi\" \u00e8 lunga circa 7,5\u00a0km, tortuosa e panoramica, corre per i primi chilometri immersa in splendidi boschi sino alla localit\u00e0 \"Valzella\", primo minuscolo nucleo abitato composto originariamente da una dozzina di cascine e abitazioni in pietra con tetti in ardesia, ben conservate e abitate, arricchitosi di alcune decine di palazzine di villeggiatura.\nDalla \"Valzella\" in poi la strada esce dai boschi, raggiunge il piccolo abitato di \"Boario\" e prosegue su ripidi pendii erbosi, fino a raggiungere le pinete della localit\u00e0 Spiazzi.\nGrotta Carsica.\nUna grotta di origine carsica posta sul monte Redondo \u00e8 il Bus di Tacoi. Custodisce i migliori esempi di forme carsiche conosciute. La si raggiunge con un'ora di cammino dagli Spiazzi di Gromo, con la quota d'ingresso posta a 1550 m. Si divide in quattro settori formati da cunicoli, corridoi e salti sviluppandosi per 1217 m con un dislivello di 189 m fino a raggiungere il \"lago verde\". L'origine del nome in italiano \"Buco dei Gracchi\" \u00e8 riconducibile all'uccello montano omonimo, che nidificava nell'ingresso della grotta.\n\"Argentiere\".\nLe antiche miniere d'argento sul territorio di Gromo e di Ardesio, sono una parte importante nell'origine del paese, vengono documentate dagli atti notarili successivi al 1026 anno in cui il vescovo Ambrogio II, riprender\u00e0 i diritti sui territori della val Seriana dopo la transazione con il monastero di San Martino di Tours che li aveva ricevuti da Carlo Magno nel 774, ma che alcune famiglie nobili di Bergamo avevano occupato. Il vescovo per\u00f2 don\u00f2 le miniere e parte del territorio di Clusone ai suoi congiunti i conti di Bergamo de Martinengo.\nEnrico III aveva conferito all'episcopato il dominio temporale sul territorio, ma stavano crescendo nuove realt\u00e0 politiche che avrebbero portato alla nascita dei comuni e a questo la chiesa che ne voleva e ne godeva dei diritti, porre impedimento. Bergamo nel 1077 ebbe un nuovo vescovo, Arnolfo, poi deposto, ma dalla sua nomina sono documentate le prime notizie delle miniere d'argento, con atti di acquisto dei territori e dei diritti minerari, atti a volte interposti da terze persone.\nDifficile localizzare l'esatta posizione delle miniere d'argento sul Monte Secco ad Ardesio, mentre quelle di Gromo si trovavano in localit\u00e0 \"Coren del cuc\u00ec\" che pur essendo una miniera chiusa \u00e8 visibile, e verso la localit\u00e0 Bettuno Alto. Non \u00e8 neppure possibile stabilire quanto fossero ricche di minerale, anche se gli atti notarili del XII secolo con la dicitura: \"vena d'argento\", ne indicherebbero un'abbondante quantit\u00e0 e ottima qualit\u00e0..\nNel 1179 il vescovo Guala di Bergamo, a causa di un grave dissesto finanziario della diocesi, concesse i diritti sulle estrazioni, previa il pagamento di un obolo. Nel 1229 furono redatti i \"Capitularia de metallis\" istituiti dal podest\u00e0 di Bergamo Rubaconte da Mandello, dove si proibiva la lavorazione dell'argento sui luoghi d'estrazione, e di esportare il metallo nei comuni rivali che ne erano privi. Ma solo pochi anni dopo con la nomina a vescovo di Giovanni Tornielli, le cose tornarono a complicarsi, tanto che l'atto che indica la vendita dei diritti per la miniera di Gromo dalla famiglia Rivola al vescovo Giovanni risale al 1213, e il vescovo minacci\u00f2 di scomunica tutte le altre famiglie che non avessero adempiuto a questo obbligo, nominando nel 1229 giudice delle dispute minerarie con gli abitanti di Ardesio, il vescovo Guala di Brescia, che si dichiarer\u00e0 nel 1235 a favore dell'episcopato, pur non riuscendo materialmente ad ottenere i privilegi, risulta infatti che fossero diverse societ\u00e0 private a gestire la miniera, tra queste la societ\u00e0 \u201cArdizzone\u201d.\nLa galena argentifera estratta nelle miniere dell'alta val Seriana sar\u00e0 la principale fornitura della zecca di Bergamo per il conio del \"pergamino\" di cui rimane documentazione fino al 1302. Dall'anno seguente Bergamo venne governata da Alberto Scotti di Piacenza e con lui entrarono le nuove monete come il fiorino e lo zecchino.\nClima.\nGromo \u00e8 situato in una vallata e possiede un fondovalle stretto e ripido.\nIl suo clima \u00e8 continentale, con inverni freddi e moderatamente secchi ed estati relativamente calde e umide. In condizioni di cielo sereno, in inverno si ha la tipica inversione con minime tra -4 e -6; in estate invece da minime di 16-17\u00b0 si pu\u00f2 arrivare a massime intorno ai 25-26\u00b0. Spesso l'inverno d\u00e0 luogo a precipitazioni nevose. Anche nel caso di temperature superiori ai 30-33\u00b0, il vento \u00e8 quasi sempre presente e soffia moderato e secco.\nOrigini del nome.\nIl toponimo del paese deriva da una parola latina: \"Grumus\" difatti significa collina, altura. A suffragio di questa teoria ci sono altri esempi nella bergamasca, riferiti a luoghi posti in prossimit\u00e0 di colli o montagne: Grumello del Monte Gromlongo, frazione di Palazzago, e il colle Gromo di Bergamo, che ha dato nome alla via Gromo diventata poi via san Cassiano e successivamente via Gaetano Donizetti.\nStoria.\nOrigini e medioevo.\n\"Damnatio ad metalla\", cos\u00ec chiam\u00f2 Plinio il Vecchio (23-79 d.C.) nel suo \"Naturalis historia\" i cristiani condannati dai romani a cavar metalli nelle miniere dell'alta Val Seriana. Questo e alcune tracce in armi, cocci, testimoniano la presenza di abitanti sul territorio fin dall'epoca romana, nonch\u00e9 rifugio per i primi italici dalle invasioni barbariche.\nNel 774 il re dei Franchi, Carlo Magno, don\u00f2 i territori dell'Alta Val Seriana al monastero di San Martino di Tours a Tours e a quello di \"Saint Denis De Paris\". Successivamente nel 1026 l'Episcopato di Bergamo con il vescovo Ambrogio II se ne riappropri\u00f2 in cambio di altri poderi, riservandosi il diritto sui ricavi della estrazione e lavorazione di argento e di ferro sicuramente presenti in valle, dando inizio a un periodo di gravi controversie tra il potere laico, rappresentato dal feudatario, e il potere ecclesiastico, rappresentato dal Vescovo. Anche i primi documenti scritti in cui si attesta l'esistenza del borgo risalgono a quel periodo: compaiono per la prima volta le espressioni \"vallis Ardexie seu Grumi\" oppure \"curia Ardesii er Grummi\", proprio ad indicare Ardesio e Gromo, quelli che diventeranno i \"comuni rurali\".\nNel 1179 il vescovo Guala di Bergamo, concesse l'uso dei beni dell'alta valle alle famiglie montane, previa l'oneroso pagamento di 200 lire, la comunit\u00e0 venne rappresentata da \"consoli\", tra questi compare \"Cremonese de Cromo\", anche se il territorio di Gromo \u00e8 da considerarsi ancora parte della valle di Ardesio. Inizia per\u00f2 la formazione della vicinia di Gromo che nel XIII secolo risulta essere autonoma.\nL'alta valle divenne area di possedimenti delle famiglie della \"civitas\", Valbondione dai Colleoni, Valgoglio dai della Crotta, mentre Gromo dai Rivola, ma le concessioni vennero contestate dai vescovi che si susseguirono, fino al 1219 quando il vescovo Giovanni Tornielli minacci\u00f2 di scomunica chi non avesse rimesso le propriet\u00e0 alla chiesa di Bergamo, causando non poche controversie tra il comune urbano di Bergamo e l'episcopato che avr\u00e0 a rappresentanza come delegato pontificio negli anni successivi, il vescovo Guala di Brescia.\nLa famiglia dei Rivola che aveva estratto argento dalle miniere per coniare monete nella prima zecca di Bergamo, cedette i territori al vescovo, \u00e8 del 13 marzo 1214 un atto stilato nel palazzo vescovile dove \"Mazzocco di Rivola e Olcinio\" suo figlio vendono al vescovo Giovanni Tornielli anche il diritto sulla miniera d'argento.\nGromo divenne un comune autonomo come vicinia rurale nella prima parte del XIII secolo, venne infatti redatto il primo statuto il 30 marzo 1238, nel giardino della chiesa dei santi Giacomo e Vincenzo di \"Betuno\" di Gromo, da 12 contabili e 4 notai che lo affideranno al podest\u00e0 Nantelmo da Crema.\nLa storia di Gromo \u00e8 legata a quella del territorio bergamasco e dell'alta valle. Dopo la Pace di Costanza del 1183, la valle fu donata da \"Arnolfo conte d'Austria\" a \"Pantaleone Burgente\", che promettendo il mantenimento dei privilegi ottenne il giuramento di fedelt\u00e0 dei cittadini. Nel 1252 gli succedette il nipote \"conte Antonio Patavino\" che per\u00f2 concesse al genero Alessandro Ferrarense il governo sul territorio e che giur\u00f2 di mantenere i diritti e privilegi. Mallevadore al Ferrarense fu \"Bono Buccelleni\" che ottenne per questo incarico il possesso della Pretura\nCon atto ufficiale del 12 febbraio 1267 Gromo conquist\u00f2 la sua autonomia diventando borgo, mantenendo i diritti sulla vendita dei metalli, nonch\u00e9 l'esenzione di ogni tributo trasformando il suo stato di \"comunia vicinorum e universitates vicinorum\" in \"burgus\".\nNapoleone della Torre, podest\u00e0 di Milano e Bergamo, per ricompensare l'apporto di 200 uomini a sostegno della espugnazione del castello di Covo occupato da Buoso da Duera , concesse ufficialmente a Gromo il privilegio di essere nominato borgo di Bergamo, previo il pagamento di un riscatto, contabilizzato in 433 lire. Il documento, detto Instrumento del privilegio, \u00e8 conservato e consultabile presso il museo sito nel palazzo Milesi, sede del municipio. Furono due le famiglie che si affermarono con il loro potere e i loro castelli: i Buccelleni, con il loro \"Castrum de Bucellenis\", ed i Priacini, con il \"Castrum de Priacinis\", dal XV secolo dal ramo dei Ginami della famiglia Zuchinali. Intorno a loro si svilupp\u00f2 il paese con la costruzione delle fucine e il commercio delle armi.\nCon l'occupazione di Bergamo e della bergamasca dei Visconti, l'amministrazione fu retta da podest\u00e0 nominati dalla sede centrale, e con la venuta dei Malatesta nel 1408 fu confermato il sistema del vicariato pur confermando i privilegi e le franchigie precedenti. Gromo, come tutta la val Seriana era di fazione guelfa, contrariamente alla valle di Scalve ghibellina, questo port\u00f2 a scontri violenti fino all'occupazione veneta del 1427.\nSerenissima Repubblica di Venezia e il declino.\nSegu\u00ec un periodo di prosperit\u00e0 economica, con conseguente significativo sviluppo architettonico: al Castello del XIII secolo, si aggiunse il Palazzo quattrocentesco, propriet\u00e0 del Comune, la chiesa di San Gregorio e la piazza cos\u00ec come la si \u00e8 mantenuta nel corso dei secoli.\nNel 1428 la Repubblica di Venezia espanse il suo dominio anche alla Citt\u00e0 di Bergamo ed ai suoi contadi, e non sfugg\u00ec certo a quest'ultima il potenziale economico che offriva l'alta Val Seriana, e nemmeno la qualit\u00e0 delle armi bianche prodotte dagli armaioli di Gromo. Questo favor\u00ec nuovi rapporti commerciali anche oltre il territorio lombardo, diventando cos\u00ec il paese noto come \"la piccola Toledo\". Ma durante il XVII secolo la situazione socio economica del paese cambi\u00f2 profondamente. Celestino Colleoni nel suo documento \"Historia quadripartita di Bergamo et suo territorio\" ne fa una descrizione particolareggiata.\nL'alta val Seriana era governata dal \"Consiglio della valle\", ma per migliorare la propria gestione, nel 1610 i comuni dell'alta valle uscirono dal consiglio unendosi in quella che venne chiamata \"Unione\" formata da Gromo, Valgoglio ed Ardesio, quando nell'anno successivo entr\u00f2 anche Gandellino si chiam\u00f2 \"La Quadra di Ardesio\". La frazione Boario sembr\u00f2 non gradire l'unione tanto che divenne autonoma nel 1612 per poi tornare a unirsi al capoluogo nel 1621.\nIl 1\u00ba novembre 1666 una sciagura si abbatt\u00e9 sul paese: una rovinosa frana staccatasi dal monte sovrastante, cadde nel torrente Goglio, distruggendo le 27 fucine per la lavorazione del ferro, causando la morte di 67 abitanti, le loro abitazioni e ponendo cos\u00ec drammaticamente e sistematicamente fine a un periodo di ricchezza e prosperit\u00e0. Ne segu\u00ec un periodo di grande carestia e miseria. Il verbale dell'evento redatto dall'incaricato della Serenissima ne riporta dettagliata cronaca.\nEt\u00e0 moderna e contemporanea.\nCon l'arrivo di Napoleone Bonaparte, Gromo perse i suoi poteri statutari e il 7 marzo 1798, venne nominato dal compartimento di Bergamo capoluogo del XIX distretto delle \"Sorgenti del Serio\".\nNel 1809 una revisione dei confini mediante un'imponente opera di accorpamento dei piccoli centri ai pi\u00f9 grandi port\u00f2 Gromo a inglobare nei propri confini amministrativi anche i vicini comuni di Valgoglio e Gandellino. L'unione tra i tre borghi dur\u00f2 poco, dal momento che nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi, questi vennero nuovamente scissi.\nLa storia del paese negli anni seguenti segu\u00ec le vicende della penisola italiana con il passaggio dal dominio Austro-Ungarico all'unit\u00e0 d'Italia.\nNel 1927 il regime fascista, nell'ambito di una riorganizzazione amministrativa volta a favorire i grossi centri a scapito dei pi\u00f9 piccoli, un\u00ec nuovamente Gromo con Valgoglio e Gandellino. L'unione dur\u00f2 fino al termine della seconda guerra mondiale, quando il 6 maggio 1947 i tre centri riacquisirono l'autonomia, divenuta per\u00f2 esecutiva soltanto nel 1954.\nLa costruzione delle centrali idroelettriche dalla fine del XIX secolo al XX diede breve risveglio all'economia del territorio.\nNel 1968, dopo una formale richiesta inoltrata nel 1955 e approvata nel 1965, le frazioni di Ripa e \"Bettuno\", gi\u00e0 parte del comune di Gandellino, furono aggregate a Gromo.\nIn tempi pi\u00f9 recenti il paese visse periodi di relativa tranquillit\u00e0, trovando un deciso rilancio, nel XX secolo, grazie all'industria del turismo.\nIl 17 luglio 2014, con seduta straordinaria, il consiglio comunale approv\u00f2 lo \"Statuto Costitutivo\" dell'Unione di Comuni dell\"'Alto Serio\" con Gandellino, Valgoglio e Valbondione.\nSimboli.\nLo stemma del comune, concesso con Decreto del presidente della Repubblica del 27 novembre 2009, si blasona:\nMonumenti e luoghi d'interesse.\nArchitetture religiose.\nIl polittico di San Giovanni con cornice in legno dorato, sul lato a nord, opera marinoniana. Il battistero \u00e8 datato 1511, in stile rinascimentale. All'esterno al termine del portico del XVII secolo, vi \u00e8 la cappella di San Benedetto, a fianco \u00e8 allestito il museo che custodisce opere della storia cristiana di Gromo ed \u00e8 dedicata al vescovo di Brescia Luigi Morstabilini nato nella piccola frazione della Ripa.\nGli archivi documentano anche la presenza di altre chiese poi scomparse, tra queste l'oratorio di San Luigi Gonzaga, posto nel centro del borgo collegato con palazzo Bonetti, e diventato poi ospedale e successivamente locale commerciale; l'oratorio detto \"Tribulina\" o forse \"Santa Croce\" posto \"al confine di Gromo\" di cui si ha notizia negli atti della visita pastorale di san Carlo Borromeo del 1575, che lo descrive: \"Ha cappella involtata e con dipinti, fu trovato che ove le pareti erano state dipinte le immagini di S. Giacomo e di un altro santo, gli occhi erano scavati...fatta inquisizione, non si \u00e8 torvato nulla.\", segu\u00ec l'ordine del Borromeo di eliminare l'edificio nell'arco di tre giorni, probabilmente era stato profanato.\nSociet\u00e0.\nTradizioni e folclore.\nLa sera del Venerd\u00ec santo\nsi svolge una processione notturna molto sentita dalla popolazione.\nIn quel giorno si usa mangiare la \"maiassa\", una torta particolare, fatta di farina gialla, cipolle, mele e fichi, condita con olio e poi cotta in forno.\nCultura.\nIl concorso \"Penna d'Oro\", fondato nel 1958 dalle sorelle De Marchi, l'avvocato Licinio Filisetti e l'ingegnere Adolfo Ferrari, con rappresentante della giuria il poeta Giacinto Gambirasio, avente lo scopo di stimolare l'elaborazione letteraria in lingua dialettale \u00e8, ed \u00e8 stato, l'appuntamento culturale pi\u00f9 importante del paese. Nel 1988 la Pro loco, rimasta per anni l'organizzatrice, estese l'ambito del concorso a livello regionale. Numerosi furono i poeti lombardi che si presentarono con le loro opere a questo concorso, mettendo cos\u00ec a confronto le diverse caratteristiche delle \"lingue\" dialettali.\nDal 2013 il concorso viene organizzato dal consiglio della biblioteca comunale, ampliandone la partecipazione non solo alle poesie ma anche a brevi poemi, sempre in dialetto lombardo.\nGeografia antropica.\nIl capoluogo si divide in tre localit\u00e0: \" Gromo centro\", dove \u00e8 posizionata la parte amministrativa e antica del paese, con il castello Ginami, il Comune nel Palazzo Milesi, la chiesa di San Gregorio, rimasto quasi intatto nella sua conformazione di borgo medioevale. Nella parte a sud del paese la localit\u00e0 \"Pranzera\". Nella parte a nord del paese la localit\u00e0 \"Bettuno\", sicuramente la pi\u00f9 antica dove \u00e8 presente la chiesa parrocchiale gi\u00e0 nominata nel 1184.\nFrazioni.\nBoario.\nLa frazione Boario Spiazzi \u00e8 situata sulla sinistra orografica del fiume Serio, \u00e8 ormai quasi fusa completamente con Valzella, grazie alla recente costruzione di un nuovo complesso di palazzine. Boario \u00e8 il nucleo originariamente pi\u00f9 grande composto da una chiesa barocca con annessa casa del Curato e da altre costruzioni sempre in pietra con copertura in ardesia L'etimologia deriva dall'essere sempre stato un luogo destinato all'allevamento del bestiame. Una pergamena del 1179 riporta \"Paulus de Boero.\"\nSpiazzi.\nDa Boario con alcuni ripidi tornanti la strada continua la salita e dopo poche centinaia di metri si iniziano a incontrare le prime ville e palazzine di villeggiatura che compongono gli Spiazzi. Rinomata stazione sciistica, ha conosciuto un notevole incremento del turismo invernale nei primi anni 2000, grazie all'ampliamento degli impianti di risalita fino alla localit\u00e0 piani di Vodala.\nRipa.\nPosta sul versante a nord ovest del paese, si divide in due contrade la \"Ripa Bassa\" e la \"Ripa Alta\", dove sono presenti le due chiese quella della Visitazione di Maria, e l'oratorio della Santissima Trinit\u00e0. La frazione \u00e8 scarsamente abitata avendo subito la migrazione dei suoi abitanti verso le localit\u00e0 industriali negli anni '50 e '60.\nSport.\nSul territorio \u00e8 presente l'associazione sportiva Sci Club Gromo, fondata il 13 dicembre 1952, con lo scopo di avviare ed educare i giovani dell'alta valle, allo sport alpino e successivamente allo sci di fondo."}
{"id": "33389", "revid": "322321", "url": "https://it.wikipedia.org/wiki?curid=33389", "title": "Grone", "text": "Grone (\"Gru\" o \"Gr\u00f9\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alla sinistra orografica del fiume Cherio, in val Cavallina, dista circa 22\u00a0chilometri ad est dal capoluogo orobico.\nIl territorio del comune si estende dalle rive del sovracitato fiume fino ai Colli di San Fermo.\nQuesti colli, situati tra la Val Cavallina ed il Lago d'Iseo, dominano la vallata e l'intera pianura con la loro mole affusolata, ma maestosa, ricoperti da verdi prati.\nUna recente rivalutazione ha fatto s\u00ec che questi luoghi diventassero meta sia di escursionisti, grazie a percorsi adatti a qualunque utenza, ma anche di sportivi praticanti differenti discipline, quali la mountain-bike, l'equitazione, il parapendio ed il deltaplano.\nStoria.\nCome tutti i paesi della val Cavallina, anche Grone ha avuto nel Medioevo l'epoca di maggior sviluppo e splendore. \nSono infatti tuttora presenti tre torri risalenti a quel periodo che testimoniano l'importanza che il paese aveva, in quei tempi, dominato dalla potente famiglia Suardi.\nAnche durante gli scavi per la ricostruzione della chiesa parrocchiale, avvenuti nel 1928, sono stati rinvenuti resti di una costruzione fortificata, probabilmente un castello di cui si sono perse le tracce.\nAll'interno della suddetta chiesa, riedificata sulle basi di una piccola chiesetta risalente al XIV secolo, sono presenti alcuni dipinti del Cavagna ed opere lignee intagliate di pregio.\nDi particolare interesse \u00e8 il molino dell\"Acqua Sparsa\", l'ultimo tuttora attivo nell'intera valle. Il mulino attuale ha una struttura in legno risalente al 1930, e funziona grazie alla combinazione tra forza idrica ed elettrica.\nDal 1928 al 1947 il paese fu unito ai vicini comuni di Borgo di Terzo, Berzo San Fermo e Vigano San Martino, formando il comune di Borgounito."}
{"id": "33390", "revid": "709565", "url": "https://it.wikipedia.org/wiki?curid=33390", "title": "Grumello del Monte", "text": "Grumello del Monte (\"Gr\u00f6m\u00e8l del M\u00f9t\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato ai piedi delle prime propaggini collinari delle Orobie, in Valcalepio, dista circa 19 chilometri ad est dal capoluogo orobico.\nOrigine del nome.\nIl toponimo del paese deriva da una parola latina, \"grumus\", che significa collina, piccola montagna, da cui il diminutivo \"Grumulus\". A suffragio di questa teoria vi sono altri esempi nella bergamasca, riferiti a luoghi posti in prossimit\u00e0 di colli o montagne: Gromo, nell'alta val Seriana, e Gromlongo, frazione di Palazzago. \n&lt;br&gt;Soltanto in epoca pi\u00f9 tarda \u00e8 stata aggiunta la dicitura \"del Monte\", per distinguerlo dall'ex-comune di Grumello del Piano, oggi quartiere della citt\u00e0 di Bergamo.\nStoria.\nI primi insediamenti umani nel territorio risalgono al periodo paleolitico, come testimoniano alcuni reperti archeologici rinvenuti nella zona pedecollinare del paese.\nAbitata da popolazioni galliche, dopo la conquista romana nel II secolo a.C. la zona di Grumello, inclusa nella Gallia Cisalpina, cominci\u00f2 il suo primo sviluppo. Situato sulla strada di collegamento tra le citt\u00e0 di Bergamo e Brescia, e vicino ad un'altra che permetteva di raggiungere la Franciacorta, il luogo risent\u00ec di una discreta crescita economica dovuta ai commerci, cominciando ad assumere le sembianze di un piccolo borgo.\nNella ripartizione dell'Italia operata da Augusto, Grumello era inclusa nella \"Regio XI Transpadana\".\nAlla caduta dell'Impero, la successiva dominazione Longobarda nel Ducato di Bergamo non ha lasciato memorie apparenti anche se, per la zona di Grumello, si pu\u00f2 ipotizzare una continuit\u00e0 di economia agricola e commerciale.\nI primi documenti in cui il nome del paese viene citato risalgono all'epoca medievale; il pi\u00f9 importante di questi \u00e8 indubbiamente quello in cui il cardinale bergamasco Guglielmo Longhi, morto ad Avignone nel 1319, cita il paese di \"Grumulus\".\nNel Medioevo Grumello risent\u00ec a lungo delle lotte di parte tra gli abitanti del paese, di parte guelfa, e i ghibellini del lago d'Iseo. Proprio per questo gli abitanti decisero di dotarsi di un castello e torre d'avvistamento a scopo difensivo. La costruzione, che svetta sul borgo del paese, risalirebbe attorno al X secolo, anche se al riguardo mancano documenti certi. Come non vi sono documenti che attestino di particolari scontri o eventi significativi in tale epoca. &lt;br&gt;L'edificio, catalogato nel complesso dei Beni culturali della Lombardia, \u00e8 detto \"Castello dei Gonzaga\", dal nome di un ramo cadetto della famiglia che in passato ne ebbe possesso.\nLe vicende storiche di Grumello sono le stesse di Bergamo e del suo territorio, dalla Signoria Viscontea, alla dominazione veneziana, da quella napoleonica a quella austriaca fino all'Unit\u00e0 d'Italia.\nNel 1854, con l'attivazione della linea Milano-Venezia, il paese viene raggiunto dalla ferrovia.\nNella seconda met\u00e0 del XX secolo il comune di Grumello \u00e8 ritornato ad assumere un ruolo importante nell'economia della zona, sia per la produzione vinicola che per l'insediamento di piccole e medie aziende industriali.\nMonumenti e luoghi d'interesse.\nArchitetture civili.\nCastello di Grumello.\nDominante sul paese \u00e8 il castello, la cui costruzione medievale conserva la poderosa torre, la cinta muraria e la corte interna. \nCostruito nel XIII secolo come fortificazione militare, il castello costitu\u00ec una postazione strategica durante le lotte che videro contrapposti dapprima guelfi e ghibellini e, successivamente, Ducato di MIlano e Repubblica di Venezia. Al periodo medievale risalgono tanto la torre merlata (guelfa) e la sala delle guardie quanto le cantine e le prigioni. \nGi\u00e0 propriet\u00e0 del cardinale Guglielmo Longhi, il castello fu adibito a dimora gi\u00e0 dal XV secolo, quando Bartolomeo Colleoni amava trascorrervi i suoi rari momenti di tempo libero. Dopo essere passato nelle mani dei Suardi e dei Del Carretto, il castello divenne propriet\u00e0 di un ramo cadetto della nobile famiglia Gonzaga (precisamente: i Gonzaga di Vescovado).\nAltro.\nD'interesse generale \u00e8 anche il nucleo storico, caratterizzato dalle antiche costruzioni in pietra locale che, negli esempi architettonicamente pi\u00f9 preziosi, sono corredate dei tipici atri a colonne in pietra di Sarnico e chiavi di volta scolpite (palazzo Micheli, casa Signoroni secolo XVII).\nIl Monumento ai Caduti in piazza Camozzi \u00e8 dello scultore Tobia Vescovi (1893-1978).\nArchitetture religiose.\nMolti sono gli edifici religiosi degni di nota: in primo luogo la chiesa parrocchiale, dedicata alla Santissima Trinit\u00e0 ed edificata nel 1720 su progetto di Giovan Battista Caniana e che custodisce opere di notevole valore, come un polittico di Vittore Carpaccio, sculture di Andrea Fantoni, dipinti del Carobbio ed un organo del Serassi.\nAltre chiese meritano menzione: il santuario della Madonna del Buon Consiglio, risalente al XV secolo, la chiesa di San Pantaleone ed il santuario del Calvario, queste ultime due poste sui colli circostanti.\nArchitetture civili.\nLe carceri.\nQuale sede della ex Pretura, Grumello del Monte era sede fino al 1973, di un carcere mandamentale.\nQuando la Pretura era insediata nell'antico palazzo dei conti Camozzi-Vertova, le carceri erano state ricavate in un'ala di quel vecchio stabile, precisamente dove ora \u00e8 situata la cappella dell'istituto Palazzolo. Col trasferimento della Pretura, anche le carceri venivano realizzate in un edificio, sito tra la Pretura stessa e la ex caserma dei Carabinieri in via Aldo Moro. Storici custodi furono, fino al 1970, Alfonso Paris e la moglie Ida Ambrosini.\nCon il provvedimento legislativo del 1973 le carceri mandamentali di Grumello del Monte vennero chiuse come molte altre. Al loro posto si trova la sede della scuola di musica del paese.\nGeografia antropica.\nLocalit\u00e0.\nSono parte del comune di Grumello del Monte le localit\u00e0 :\nEconomia.\nAgricoltura.\nImportante \u00e8 la rivalutazione viticola dei colli, che ha portato alla costituzione di un consorzio per la tutela della produzione vinicola del Valcalepio, che ha conseguito il riconoscimento di \"vino a Denominazione d'Origine Controllata\".\nIndustria.\nNella cittadina ha sede una delle pi\u00f9 importanti aziende del settore dell'arredamento: la Alias SpA, fondata nel 1979 proprio a Grumello del Monte. Un'altra importante azienda \u00e8 inoltre la Calisfer, specializzata nel restauro di campane e dei relativi castelli di sostegno.\nInfrastrutture e trasporti.\nStrade.\nNel territorio di Grumello del Monte \u00e8 presente il casello Grumello dell'Autostrada A4 Torino-Trieste.\nFerrovie.\nLa stazione di Grumello del Monte si trova sulla linea ferroviaria che collega Lecco a Brescia.\nSport.\nCalcio.\nLa G.S. Grumellese Calcio \u00e8 la principale squadra di calcio di Grumello del Monte. La societ\u00e0 gioca le partite casalinghe nel centro sportivo comunale \"Libico\". Nella stagione 2014-2015 la squadra \u00e8 stato promossa al campionato di Serie D."}
{"id": "33391", "revid": "322321", "url": "https://it.wikipedia.org/wiki?curid=33391", "title": "Isola di Fondra", "text": "Isola di Fondra (\"Fundra\" in dialetto bergamasco) \u00e8 un comune sparso italiano di 166 abitanti della provincia di Bergamo in Lombardia.\nSituato nell'alta Val Brembana, dista circa 45 chilometri a nord dal capoluogo orobico.\nStoria.\nIl comune di Valfondra Inferiore, dato dall'unione di Carona, Branzi, Fondra e Trabuchello e avente sede in Branzi, \u00e8 menzionato sin da met\u00e0 Duecento e negli Statuti di Bergamo del 1331. Nel 1595 si divise dando origine ai comuni di Carona, Branzi e Fondra da cui, nel 1639, si stacc\u00f2 Trabuchello diventando comune autonomo.\nL'attuale comune di Isola di Fondra venne istituito nel 1927 dall'unione dei comuni di Fondra e Trabuchello.\nI primi abitanti della zona pare siano stati i Romani, i quali cominciarono a sfruttare le miniere di rame presenti sul territorio, cos\u00ec come riferito dallo studioso Giovanni Maironi da Ponte:\nAnche il toponimo deriverebbe dal latino \"fundere\", che indicherebbe questa attivit\u00e0.\nCome per molti altri borghi vicini, si pensa tuttavia i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti, al riparo dall'impeto delle orde conquistatrici.\nIl primo documento in cui viene fatta menzione del paese risale all'anno 1148, e precisamente in un atto in cui si ratifica l'investitura di due persone da parte del vescovo di Bergamo, che aveva in gestione l'intera val Brembana.\nScarse sono le notizie nell'epoca medievale, quando il borgo venne posto nel feudo facente capo alla famiglia ghibellina dei Visconti, che diedero il permesso, ad ogni persona appartenente alla loro fazione, di uccidere un guelfo. Nonostante questo non ci sono giunti documenti che attestano di lotte avvenute sul suolo comunale, soltanto una necropoli risalente all'alto medioevo.\nNel corso del XVI secolo i comuni di Fondra e Trabuchello, dopo essere entrati a far parte della Repubblica di Venezia, furono inseriti nel distretto amministrativo della \"Valle Brembana Oltre la Goggia\", che comprendeva tutti i comuni dell'alta valle, con capoluogo posto a Valnegra e godeva di sgravi fiscali e numerosi privilegi.\nIn questo periodo si svilupp\u00f2 ulteriormente l'attivit\u00e0 estrattiva, che affianc\u00f2 al rame anche il ferro (con ben 16 miniere) ed il piombo (due miniere), e conseguentemente anche la lavorazione delle suddette materie prime, con fonderie e fucine per la produzione di chiodi.\nCon l'arrivo della dominazione austriaca, il territorio fu soggetto a forti dazi e tasse, che affossarono le esportazioni e fecero cadere in una crisi irreversibile il settore metallurgico.\nDall'unit\u00e0 d'Italia non si verificarono episodi di rilievo, con la gente dedita a vivere dignitosamente con ci\u00f2 che la natura offriva.\nSoltanto negli ultimi decenni ha cominciato a prendere sempre pi\u00f9 piede l'industria del turismo, che sta risollevando il borgo dopo un periodo di lento ed inesorabile spopolamento.\nIl comune comprende anche le contrade di Forcella, Foppa, Cornelli, Pusdosso e Via Piana disposte sulle pendici del monte Torcola in posizione molto esposta al sole. Oramai le contrade sono per lo pi\u00f9 disabitate durante l'anno, ma nella stagione estiva si rianimano con i vecchi proprietari e varie feste.\nTerritorio.\nIl comune comprende un tratto di fondovalle percorso dalla strada e dal Brembo nonch\u00e9 i ripidi versanti dei monti Torcola (1636\u00a0m) ad ovest e Pietra Quadra (2356\u00a0m) e i Tre Pizzi a est. La superficie del territorio \u00e8 di 13,25\u00a0km\u00b2.\nImmerso nel verde, offre numerose possibilit\u00e0 di escursioni adatte ad ogni esigenza con grandi prati e boschi.\nIl comune di Isola di Fondra comprende le frazioni di \"Forcella\", \"Foppa\", \"Cornelli\", \"Frage\", \"Piazzola\", \"Isola\", \"Trabuchello\", \"Pusdosso\" e \"Via Piana\" disposte sulle pendici del monte Torcola in posizione molto esposta al sole. La frazione pi\u00f9 alta, ed anche la pi\u00f9 popolata con 7 abitanti, \u00e8 il borgo di \"Pusdosso\", posizionata a 1.038 metri di quota. Negli anni cinquanta contava circa 60 abitanti che per motivi di lavoro si sono trasferiti in Francia, ma soprattutto a Sesto San Giovanni (Acciaierie Falck).\nAlcuni di loro hanno mantenuto la casa e nel periodo estivo vi fanno ritorno. Caratteristica \u00e8 la disposizione dell'abitato con la chiesetta dei Santi Valentino e pantaleone, le solide case di pietra addossate le une alle altre e, pi\u00f9 distanti, le stalle. La disposizione serrata delle case \u00e8 stata causa di frequenti e gravi incendi. Il Borgo di Pusdosso, come le altre frazioni, \u00e8 dotata di acquedotto, fognature e di corrente elettrica (dal 1975). Non \u00e8 per\u00f2 raggiunta dalla strada che si ferma poco sotto la frazione di Cornelli, quindi Pusdosso \u00e8 raggiungibile solo a piedi. La zona del Borgo antico di Pusdosso presenta un certo interesse geologico, soprattutto in considerazione dei giacimenti di ferro e delle vecchie miniere di cui vi \u00e8 ancora traccia nella zona.\nLa frazione di \"via Piana\", posta a 913\u00a0m sul livello del mare, si trova sulle pendici di un rilievo chiamato Monte delle Miniere. Su entrambi i fianchi della valle che separa questa frazione da Pusdosso sono ancora abbastanza riconoscibili gli antichi scavi minerari che furono eseguiti sia in galleria, sia a cielo aperto. Le prime miniere si trovano a poche decine di metri dalle abitazioni, ma la maggior concentrazione \u00e8 nella parte pi\u00f9 alta della valle, sopra i 1100 metri.\nMolto bella \u00e8 la posizione geografica di \"Forcella\" che, arroccata su un poggio, domina dall'alto il fiume Brembo, la strada provinciale, l'abitato di Fondra, la dirimpettaia Forcella di Bordogna e la cascata, mentre sulla costa a sinistra si dispiegano le altre frazioni. Un'antica mulattiera di cui si sono perse le tracce la collegava a Moio de' Calvi. Tra le case di pietra spicca un'abitazione con la facciata affrescata in modo elegante e signorile.\nLa frazione di \"Cornelli\" probabilmente prende il suo nome dal bergamasco \"corna\", infatti si trova sopra le rocce che sovrastano Fondra. Anche qui si trovano edifici che risalgono al 1600. Cornelli \u00e8 caratterizzata da un pianoro dove venivano coltivati segale, granoturco e canapa. Quest'ultima, una volta filata, era utilizzata per la realizzazione di rustiche stoffe.\nIl borgo antico di \"Foppa\" \u00e8 la frazione che negli ultimi anni ha subito maggiori ristrutturazioni. Sotto i portici vi sono testimonianze di abitazioni risalenti al 1500, anche la chiesetta dedicata a Sant'Agata fu edificata in quel periodo. I boschi intorno alla frazione sono ricchi di castagni i cui frutti un tempo costituivano una risorsa alimentare importante per la popolazione.\nDa annotare \u00e8 la \"chiesa parrocchiale di San Lorenzo\", situata nella frazione di Fondra , costruita nel 1432 e ristrutturata pi\u00f9 volte nei secoli seguenti, custodisce opere di pregio, tra cui spicca un'Annunciazione opera di Benvenuto Tisi, detto il Garofalo, e l'organo Taramelli del 1789. Durante la ristrutturazione della chiesa di Santa Margherita, ubicata nella frazione di Trabuchello, fu trovata una necropoli altomedievale e una fortificazione civile di epoca tardo romana. I ritrovamenti pi\u00f9 antichi risalivano finora all'anno mille. Sono venuti alla luce, sulla navata centrale, sei tombe di periodo alto medievale. Le tombe pi\u00f9 antiche sono disposte parallelamente all'asse dell'antica chiesa, si presume sino del VI secolo d.C. Gli scheletri sono racchiusi in tombe di pietra locale, disposte lateralmente e come copertura. Delle sei tombe, una molto pi\u00f9 piccola, conserva le ossa di un bambino. Altri tre scheletri, in cassa lignea, sono stati rinvenuti in posizione diversa dai precedenti. Si suppone che risalgano al XVII secolo come peraltro dello stesso periodo \u00e8 la cripta, in funzione di ossario, venuta alla luce ai piedi del presbiterio. Ma la scoperta pi\u00f9 importante \u00e8 relativa a una struttura muraria, di epoca precedente, collocabile tra il tardoantico e l'alto medioevo e posta al centro della chiesa. La scoperta presuppone la presenza di un insediamento civile, forse una torre di guardia a forma rettangolare o comunque una postazione di difesa della zona, collegata presumibilmente allo sfruttamento delle miniere di ferro e rame gi\u00e0 note in epoca romana.\nMeritano menzione anche \"palazzo Paganoni\", a forma di torre ed edificato nel XVIII secolo, ed il coevo ponte sul Brembo, con un'arcata a parabola."}
{"id": "33392", "revid": "2028514", "url": "https://it.wikipedia.org/wiki?curid=33392", "title": "Isso (Italia)", "text": "Isso (\"Iss\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella bassa pianura bergamasca, al confine con la provincia di Cremona, dista circa 35 chilometri a sud dal capoluogo orobico.\nStoria.\nMolto poche sono le informazioni sulla storia di questo piccolo paese della bassa bergamasca, che \u00e8 sempre stato caratterizzato per il proprio limitato numero di insediamenti, che non gli ha permesso di ricoprire ruoli predominanti nei vari contesti storici.\nInserito in una zona in cui si svilupparono molti insediamenti abitativi fin dall'epoca romana, sul proprio territorio non sono mai stati rinvenuti resti che permettessero di accostare l'origine del borgo a un preciso periodo storico, anche se si presume vi fossero alcuni presidi militari, data la vicinanza a un importante crocevia di strade che, collegando gli estremi della pianura padana, rendeva la zona particolarmente importante sia dal punto di vista militare che da quello dei trasporti.\nI primi documenti scritti che ne attestano l'esistenza risalgono all'et\u00e0 medievale, quando sul territorio comunale cominci\u00f2 ad aumentare il livello di antropizzazione, grazie alle migliorate condizioni di vita degli abitanti.\nIn quel periodo la concessione feudale di Isso venne accordata dagli imperatori del Sacro Romano Impero alla diocesi di Cremona, che dovette per\u00f2 guardarsi dalle mire espansionistiche della citt\u00e0 di Milano, che pi\u00f9 volte cerc\u00f2 di impadronirsi di questi territori. Era il tempo delle guerre di fazione tra guelfi e ghibellini, e anche Isso dovette dotarsi di edifici fortificati, tra cui anche un castello.\nCi\u00f2 non bast\u00f2 al vescovo cremonese per mantenere il controllo del territorio di Isso che fin\u00ec nelle mani dei Visconti, importante famiglia di Milano. A partire dal XV secolo cominciarono ulteriori scontri tra la suddetta famiglia e la Repubblica di Venezia, che durarono parecchi decenni. Al termine di questo periodo di instabilit\u00e0, sul territorio vennero compiuti numerosi interventi volti al miglioramento delle condizioni sociali e lavorative, dissodando terreni e costruendo canali per l'irrigazione. Da allora il paese, tornato sotto il dominio meneghino nel contado di Cremona, ha mantenuto una forte connotazione e tradizione rurale, con l'agricoltura attivit\u00e0 predominante.\nSoltanto nel corso del XX secolo il paese ha visto un sostanziale cambiamento della vita lavorativa: all'agricoltura sono subentrati l'industria e il terziario, relegando il lavoro nei campi a parte minoritaria.\nMonumenti e luoghi d'interesse.\nLe cascine.\nA ricordo della tradizione agricola vi sono una grande quantit\u00e0 di cascine in aperta campagna, tra cui la cascina Secchi, la cascina Casella, la cascina Cremonesi e la cascina Farabona. Queste stanno a ricordare l'anima rurale del borgo, nelle quali sono ancora presenti segni della vita di un tempo.\nIl castello.\nInoltre sono ancora visibili i resti del castello medievale, di cui \u00e8 possibile ammirare parte della muratura e della merlatura tipica della fazione ghibellina, unitamente al fossato che lo cingeva.\nLa chiesa e il Palazzo Zucoli.\nMerita infine menzione l'Oratorio di Sant'Andrea, che funge da chiesa parrocchiale per il paese di Isso, dato che la parrocchiale vera e propria \u00e8 posta a Barbata. Originario del XVII secolo, faceva originariamente parte del palazzo Zucoli, di cui era la cappella.\nChiesa di San Giacomo.\nNel 2010, durante gli scavi per la realizzazione di un nuovo impianto fotovoltaico su terreno privato, sono emersi alcuni resti di un antico edificio. A seguito degli scavi archeologici, l'edificio \u00e8 risultato essere una chiesa con alcune sepolture annesse. Da un documento del 1390 risulta essere una chiesa dedicata a \"San Jacopo\".\nAmministrazione.\nFusione.\nDal marzo al dicembre 2013 c'\u00e8 stata una campagna informativa per portare il paese alla fusione con i comuni di Covo e Fara Olivana con Sola. Il referendum tenutosi il 1\u00ba dicembre 2013 ha visto la maggioranza dei cittadini di Isso e Fara Olivana con Sola votare a favore. I cittadini di Covo, il paese di gran lunga pi\u00f9 densamente popolato, hanno invece votato per oltre il 70% a favore del \"no\", lasciando in questo modo i comuni divisi."}
{"id": "33394", "revid": "124217088", "url": "https://it.wikipedia.org/wiki?curid=33394", "title": "Lallio", "text": "Lallio (\"Lai\" in dialetto bergamasco) \u00e8 un comune italiano di abitanti della provincia di Bergamo in Lombardia. \u00c8 situato nel circondario bergamasco e dista circa 5 chilometri in direzione sud-ovest dal capoluogo orobico.\nCon la sua piccola estensione, di soli risulta tra i 100 comuni pi\u00f9 piccoli d'Italia, in particolare \u00e8 il dodicesimo comune pi\u00f9 piccolo della Provincia di Bergamo e il trentottesimo comune meno esteso della Lombardia.\nStoria.\nL'origine di Lallio risale all'epoca della dominazione romana, come si evince dal toponimo stesso che deriva dal latino \"alea\", traducibile con il termine di dado.\nSi racconta infatti che sul territorio erano presenti piccoli insediamenti adibiti a luoghi di divertimento (tra cui si praticava appunto il gioco dei dadi) in cui i legionari si radunavano durante il periodo invernale: a tal riguardo anche oggi lo stemma comunale raffigura una scacchiera da gioco. In quel periodo si pensa che vi fosse anche un \"castrum\" adibito a luogo di avvistamento e ad avamposto difensivo della citt\u00e0 di Bergamo.\nIn epoca medievale, nel paese si verific\u00f2 un elevato aumento della popolazione ed un conseguente sviluppo delle unit\u00e0 abitative. Ed \u00e8 a quegli anni che risale il primo documento scritto che ne attesta l'esistenza: l'11 settembre 875 viene menzionato il territorio di \"Lalio\" in un atto contenente il testamento di un abitante del vicino borgo di Stezzano che qui aveva possedimenti territoriali.\nIn quel periodo il potere era detenuto dal Sacro Romano Impero che, istituendo il feudalesimo, affid\u00f2 la gestione del territorio alla diocesi di Bergamo. Tuttavia la situazione politica divenne parecchio instabile dal momento in cui cominciarono ad imperversare le battaglie tra guelfi e ghibellini, tanto che su tutto il territorio comunale cominciarono a sorgere numerosi edifici fortificati ed a scopo difensivo, tra cui un castello.\nLa posizione strategica del paese, considerato una sorta di porta d'accesso al capoluogo orobico, lo rese molto ambito dalle potenze del tempo, tra cui i Suardi, con conseguenti attacchi e battaglie. In una di queste vennero addirittura incendiati sia il castello che la chiesa (situata all'interno del maniero stesso), che allora ricopriva un ruolo molto importante in ambito religioso e giuridico sulle parrocchie vicine, essendo sede plebana ed arcipresbiteriale. \nLa situazione ritorn\u00f2 alla normalit\u00e0 quando, nel corso del XV secolo, il paese venne posto sotto la dominazione della Repubblica di Venezia che, con una serie di importanti decisioni, riusc\u00ec a migliorare la condizione sociale ed economica. A tal riguardo, il territorio venne interessato dalla costruzione di canali irrigui, su tutti la roggia Colleonesca, che permisero di incrementare la produzione agricola.\nDa quel momento non si verificarono pi\u00f9 episodi rilevanti sul territorio di Lallio, che segu\u00ec le sorti politiche della citt\u00e0 di Bergamo.\nDurante la Seconda guerra mondiale, venne creato un campo di concentramento per i soldati e i disertori catturati dai fascisti o dai nazisti. Il campo si trovava al confine con Lallio, nel quartiere di Grumello del Piano, Bergamo.\nNel dopoguerra invece il paese vide un progressivo abbandono dell'attivit\u00e0 rurale, che aveva sempre caratterizzato l'economia locale, a favore di un sempre crescente sviluppo industriale, che ha portato anche un consistente incremento demografico.\nMonumenti e luoghi d'interesse.\nUno dei luoghi di maggior richiamo \u00e8 indubbiamente la chiesa di san Bernardino. Edificata nel corso del XV secolo, presenta un gran numero di opere tra le quali spiccano numerosi episodi della vita di Maria e affreschi opera di Gerolamo Colleoni e da Cristoforo Baschenis il vecchio. Restaurata nel XX secolo, \u00e8 stata considerata monumento nazionale.\n\u00c8 inoltre presente la chiesa parrocchiale di San Bartolomeo e Santo Stefano, costruita su progetto di Elia Fornoni nella prima parte del XX secolo in luogo di un altro edificio di culto risalente al XVIII secolo.\nQuest'ultimo era stato a sua volta edificato per sostituire la precedente parrocchiale del XIV secolo, posta in una posizione troppo decentrata rispetto al principale nucleo abitativo e per questo abbandonata. Successivamente sulle sue rovine venne edificata una cappelletta, denominata \"dei mortini\", a ricordo delle numerose sepolture avvenute in quel luogo.\nSport.\nCalcio.\nLa squadra principale di calcio della citt\u00e0 \u00e8 il Lallio Calcio che milita in Seconda Categoria.\nA Lallio \u00e8 nato e trascorre i mesi invernali Angelo Domenghini, vincitore negli anni Sessanta di due Scudetti (1964-1965 e 1965-1966) e una Coppa dei Campioni (1964-1965) con'Inter, uno Scudetto con il Cagliari (1969-1970) e un Europeo con la Nazionale Italiana (1968)."}
{"id": "33395", "revid": "123369854", "url": "https://it.wikipedia.org/wiki?curid=33395", "title": "Leffe", "text": "Leffe (\"L\u00e9f\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato in Val Gandino, alla sinistra orografica del fiume Serio, dista circa 22 chilometri a nord-est dal capoluogo orobico ed \u00e8 compreso nella Comunit\u00e0 montana della Valle Seriana.\nGeografia fisica.\nTerritorio.\nIl territorio comunale \u00e8 interamente collinare e si sviluppa presso la parte meridionale dell'altipiano della val Gandino, ad un'altezza di compresa tra i 415 m s.l.m. del fondovalle e gli 875 della zona posta nei pressi della sommit\u00e0 del monte Crocione.\nIl nucleo abitativo del capoluogo \u00e8 raccolto attorno al centro storico e distribuito in modo uniforme ad un'altezza di circa 450 m s.l.m., mentre pi\u00f9 a monte, in direzione sud-ovest, vi \u00e8 l'unica frazione di questo comune, \"San Rocco\", posta sull'omonimo colle (un tempo conosciuto col nome di \"Chign\u00f6l\") che sovrasta la Val Br\u00f6g\u00e0i, e ormai unita con continuit\u00e0 abitativa al capoluogo. Altri piccoli agglomerati sono riscontrabili nella localit\u00e0 \"Bozz\u00f6la\", presso le pendici orientali del monte Beio, e sulla sommit\u00e0 del monte Croce, dove nel corso del XX secolo si verific\u00f2 un notevole incremento di abitazioni utilizzate come case di villeggiatura.\nA livello amministrativo, il territorio \u00e8 quasi interamente delimitato in modo naturale: ad Est il confine con Peia \u00e8 infatti dato dalla parte pi\u00f9 a monte della piccola \"valle delle Tre Fontane\" (detta anche \"val di tri fonc\"), con la linea di divisione che prosegue in modo quasi rettilineo fino al torrente Romna. Quest'ultimo corso d'acqua funge da limite territoriale con Gandino in direzione Nord-Est, per essere poi incluso completamente nei confini settentrionali leffesi, che corrono paralleli ad esso fino a raggiungere le competenze municipali di Cazzano sant'Andrea. A questo punto la parte occidentale del territorio comunale prosegue lungo l'appendice del territorio cazzanese salendo sulle pendici del monte Beio (691 m s.l.m.), per ridiscendere fino a toccare la \"valle Asinina\", il cui torrente funge da spartiacque con Cene. I limiti meridionali sono invece dati dalla parte pi\u00f9 a monte della \"val Noes\", per ridiscendere lungo il versante orografico destro della valle Rossa, fino a raggiungere il torrente Doppia, dove convergono i confini di Cene e Bianzano. Da qui la linea di divisione amministrativa risale lungo le pendici meridionali dei monti Croce e Crocione, senza raggiungerne tuttavia la sommit\u00e0, ricongiungendosi con la parte pi\u00f9 alta della valle delle Tre Fontane.\nRicchissima \u00e8 l'idrografia. Il principale corso d'acqua \u00e8 il torrente Romna, ovvero il principale della val Gandino, dal momento che attraversa i territori di tutti cinque i comuni, e che bagna la parte pi\u00f9 bassa del territorio comunale. In esso confluisce il Rino, forse il principale corso d'acqua del paese dal momento che, nonostante prenda vita nella \"valle Vecchia\" (o \"val Vegia\" in dialetto bergamasco) in territorio di Peia, solca gran parte della superficie comunale e ne caratterizza profondamente l'abitato. Difatti nella seconda parte del XX secolo \u00e8 stato fatto oggetto di una forte canalizzazione, tanto che per lunghi tratti il corso stesso risulta essere totalmente sotterraneo. Inoltre, prima di sfociare nella Romna nei pressi del cimitero, scorre tra numerose aziende, che sovente vi hanno scaricato i propri residui industriali.\nVi sono inoltre numerosi piccoli rivoli, composti dalle acque in eccesso provenienti dai colli circostanti, ognuno dei quali prende il nome dalla vallecola in cui scorre. I principali, entrambi tributari del torrente Rino da destra, sono quelli della \"val di Tri Fonc\" e della \"val Br\u00f6g\u00e0i\". Quest'ultima, stretta tra i monti Beio e Croce, nasce nei pressi della sella di san Rocco (limite orografico con la valle Rossa) ed a sua volta raccoglie le acque di numerosi altri ruscelli: da destra la \"val de Fonta Spina\", la \"val Dos Crest\u00e9\", la \"val de C\u00f3p\" e la \"val Pai\u00e9r\", che scendono dalle pendici del monte Croce; da sinistra la \"val Cut\u00ec\", che nasce in localit\u00e0 \"Ceride\", sul monte Beio. Infine vi sono i torrenti non tributari della Romna: al di l\u00e0 della sella di san Rocco si trova la valle Rossa, dove sono presenti il Doppia ed il relativo immissario della \"val Noes\", mentre sul versante meridionale del monte Beio scorre il torrente della valle Asinina.\nLa viabilit\u00e0 del paese \u00e8 molto semplice e fa riferimento alle strade S.P. 43, che collega Leffe con il vicino borgo di Peia, ed S.P. 62, che sale alla frazione di san Rocco e si ricongiunge alla viabilit\u00e0 della valle Rossa.\nStoria.\nIl preistorico lago di Leffe.\nLa storia di Leffe pu\u00f2 essere fatta iniziare nella prima fase del periodo geologico del Pleistocene, circa 1.800.000 anni fa, quando nell'area era presente un lago. Questa origine lacustre \u00e8 dimostrata chiaramente sia dalla conformazione geologica della vallata, ben visibile dalle alture circostanti, sia dall'analisi del sottosuolo, ricco di strati di argilla, carbonati lacustri e lignite, creatisi grazie alla sedimentazione di piante acquatiche.\nLa creazione fu resa possibile dallo sbarramento che venne a crearsi nella parte terminale del torrente Romna, che in quel tempo sfociava nel Serio mediante una paleovalle (totalmente ricoperta da detriti) situata dove si trova il cimitero di Casnigo, frontalmente all'abitato di Colzate. La foce venne infatti ostruita dal deposito di materiali portati dal Serio, creando inoltre un rigurgito delle acque portate a valle dalla Romna.\nIl fondale del lago, inizialmente posto alla stessa altezza del resto della val Seriana, cominci\u00f2 lentamente ad accumulare detriti, innalzandosi di circa 130 metri nella conca dominata dai Farno e Formico, quota che tuttora caratterizza l'altipiano della val Gandino. Al massimo della sua espansione arriv\u00f2 a ricoprire una superficie di 4,2 km\u00b2, una larghezza massima di 4,4 chilometri, ed una profondit\u00e0 massima di 20-30 metri\nInoltre questo bacino chiuso, che esistette per 800.000 anni, accumul\u00f2 un notevole numero di reperti fossili che hanno permesso di ricostruire gran parte delle forme viventi presenti in quei tempi remoti. Si va da alcune piante fossilizzate, conchiglie lacustri e fossili animali, i cui primi ritrovamenti risalgono al periodo compreso tra la fine del XVIII e l'inizio del XIX secolo, come testimoniato dalla documentazione raccolta dallo scienziato Giovanni Maironi da Ponte.\nLa grande quantit\u00e0 di materiale fossile spinse quindi numerosi ricercatori a frequentare periodicamente le locali miniere di lignite, tanto che nel corso degli anni emersero quantit\u00e0 sempre crescenti di reperti, ora custoditi presso i musei di storia naturale di Milano e di Bergamo.\nInoltre, carotaggi effettuati nel 1991 in una fornace dismessa della zona, permisero di accertare la presenza di alberi ormai estinti in Europa, ma ancora esistenti nel continente asiatico ed americano.\nCirca un milione di anni fa, cedette l'argine posto tra l'Agro di Casnigo e la localit\u00e0 \"Prato Colle\", svuotando completamente il bacino. Successivamente, in un periodo compreso tra 950.000 e 870.000 anni fa, nella zona ebbe a riformarsi un altro bacino, molto pi\u00f9 piccolo del precedente e ribattezzato \"Lago di C\u00e0 Manot\" per via della localit\u00e0 omonima in cui si trovava. Questo venne a crearsi per via dell'innalzamento della conoide alluvionale del fiume Serio che, gonfio per lo scioglimento dei ghiacciai che in quel tempo arrivavano fino a Ponte Nossa, ostru\u00ec nuovamente lo sbocco della conca.\nTuttavia, per via delle temperature rigide presenti in quel periodo di glaciazione, il nuovo lago non presentava forme di vita.\nDalla preistoria ai Romani.\nProsciugatosi anche il secondo lago, la zona di Leffe venne interessata a lungo dalla presenza di paludi (come testimoniato dalla conformazione geologica del torrente Rino), che contrassegnarono il territorio fino all'inizio dell'olocene ed impedirono la formazione di quegli insediamenti umani che andavano verificandosi nelle zone limitrofe.\nConseguentemente i primi nuclei stabili si svilupparono sulle alture del monte Beio, posto pi\u00f9 sicuro rispetto al fondovalle e che garantiva riparo da incursioni e calamit\u00e0, dove popolazioni di origine ligure, tra cui gli Orobi, cominciarono a riunirsi in piccoli agglomerati, a margine dei quali cominciarono a trovare spazio le prime coltivazioni stanziali.\nAd essi, a partire dal V secolo a.C., si aggiunsero ed integrarono le popolazioni di ceppo celtico, tra cui i Galli Cenomani. Queste erano comunque presenze sporadiche, che non formarono mai un nucleo abitativo definito.\nA quel periodo pare possa essere ricondotta l'origine del toponimo, ritenuta di \"origine antica e remotissima\", che dovrebbe derivare dal prefisso \"LEU-\", riscontrabile nel lemma indoeuropeo \"Leotum\" (o \"lutum\"), indicante una zona con fango o paludi, poi traslato in \"Leufum\", quindi in \"Leufo\" ed infine in \"Lefe\".\nA partire dal I secolo a.C. la zona fu interessata dalla conquista dei Romani, che la inclusero nel Pagus Saturnius che raggruppava i centri della val di Scalve e della media ed alta val Seriana.\nPur rimanendo estranei alle vicende della valle Gandino, i nuovi conquistatori lentamente si integrarono alle popolazioni celtiche e crearono piccoli agglomerati sparsi, composti da persone legate tra loro da vincoli di sangue ed interessi comuni, tra cui lo sfruttamento dei pascoli e la gestione dei boschi.\nAl termine della dominazione romana vi fu un periodo di decadenza, con la popolazione che sovente era costretta a cercare riparo sulle alture circostanti al fine di difendersi dalle scorrerie perpetrate dalle orde barbariche. La situazione ritorn\u00f2 a stabilizzarsi con l'arrivo dei Longobardi, popolazione che a partire dal VI secolo si radic\u00f2 notevolmente sul territorio, influenzando a lungo gli usi degli abitanti: si consideri infatti che il diritto longobardo rimase \u201d\"de facto\"\u201d attivo nelle consuetudini della popolazione fino alla sua abolizione, avvenuta soltanto al termine del XV secolo. In quel periodo cominciarono ad essere bonificare le paludi poste nel fondovalle, retaggio dell'antico lago preistorico, e contestualmente ebbe a svilupparsi un nucleo abitativo ben definito, nel quale era presente anche un luogo di culto dedicato a san Michele, santo particolarmente venerato dai Longobardi.\nCon il successivo arrivo dei Franchi, avvenuto sul finire dell'VIII secolo, il territorio venne sottoposto al sistema feudale, con il paese che inizialmente venne assegnato, al pari di gran parte della valle, ai monaci di Tours per poi essere infeudato al Vescovo di Bergamo grazie a permute, donazioni ed investiture.\nEd \u00e8 a questo periodo che risale il primo documento scritto in cui si attesta l'esistenza del borgo: \u00e8 durante l'anno 903 che in un documento viene indicato \"in vicis et fundis Leufo\". \nNel periodo feudale vennero dissodati altri terreni e cominci\u00f2 a svilupparsi l'allevamento, che ben presto divenne l'attivit\u00e0 portante dell'economia. Gi\u00e0 in quei tempi, oltre alla produzione ed al commercio delle carni, risultava essere fiorente la produzione laniera.\nIl periodo feudale e comunale.\nIl paese si svilupp\u00f2 in modo importante tanto che, sull'onda di quando andava accadendo nel vicino centro di Gandino, riusc\u00ec ad emanciparsi dal potere feudale, redigendo nel 1263 i propri statuti comunali. Il libero comune di Leffe aveva quindi la facolt\u00e0 di gestire le proprie attivit\u00e0 ed era retto da quattro istituzioni: l'aringo, la credenza, il consolato e il podest\u00e0.\nL\u2019\"Aringo\" (denominato anche \"Consiglio Maggiore\") era un'assemblea a cui tutti i capi famiglia residenti nel territorio comunale erano obbligati a partecipare, pena ammenda pecuniaria, nella quale si deliberavano tutte le necessit\u00e0 della cosa pubblica e venivano eletti i \"Credenderi\" ed i \"Consoli\". I primi, che restavano in carica per sei mesi, formavano il \"consiglio della Credenza\" ed avevano il compito di gestire l'amministrazione patrimoniale ed i rapporti con i comuni vicini. I consoli, eletti una volta all'anno, dovevano invece gestire l'ordine pubblico e far rispettare le decisioni prese dagli altri organi.\nTutte queste istituzioni erano supervisionate e controllate infine dal podest\u00e0, la carica pi\u00f9 importante. \nVi erano inoltre numerosi funzionari comunali: il \"Canepario\", che seguiva la contabilit\u00e0; i \"Fattori\", che controllavano le finanze comunali; i \"Teleattori\" che gestivano gli ammanchi o i disavanzi delle finanze pubbliche; i \"Campai\", che vigilavano sulle propriet\u00e0 indivise quali prati e boschi; i \"Calcatori\", che gestivano la viabilit\u00e0 di strade e sentieri; i \"Servitores\", tutori dell'ordine; i \"Campanari\", addetti alla manutenzione del campanile ed il \"Notaio\", che doveva redigere tutti gli atti ufficiali del comune.\nAnche i confini comunali, cos\u00ec come indicato negli statuti della citt\u00e0 di Bergamo del 1392, risultano essere non variati.\nTuttavia in quegli anni cominciarono a verificarsi attriti tra gli abitanti, divisi tra guelfi e ghibellini, che raggiunsero livelli di recrudescenza inauditi. Le cronache del tempo raccontano di numerosi episodi tragici in tutta la provincia di Bergamo, che venne dilaniata da questa sanguinosa faida. Leffe si schier\u00f2 apertamente con la fazione guelfa, tanto che alcuni suoi abitanti, unitamente a guelfi di altri paesi della val Seriana, sono citati dalle cronache in scorribande perpetrate nei confronti di altri borghi della zona appartenenti alla parte avversa.\nAnche il centro abitato non fu immune da questi eventi, il pi\u00f9 grave dei quali si verific\u00f2 il 23 maggio 1380 quando una colonna guelfa guidata da Toniolo da Greco e composta da esponenti della valle Seriana superiore, dalla Val Brembana e dalla Val Camonica, dopo aver saccheggiato i vicini paesi di Casnigo e Cazzano, irruppe a Leffe danneggiando il centro abitato e portando terrore tra la popolazione.\nGli screzi, seppur di minore entit\u00e0, continuarono per molti anni, al punto che san Bernardino si rec\u00f2 in tutti i paesi della valle per predicare la riconciliazione.\nLa Serenissima.\nAlla definitiva pacificazione si arriv\u00f2 pochi anni pi\u00f9 tardi grazie al passaggio alla Repubblica di Venezia, avvenuto nel 1427 dopo un'espressa richiesta di Bergamo e delle sue valli, e ratificato dalla Pace di Ferrara del 1428. La Serenissima inser\u00ec Leffe nella \"Quadra della val Seriana di Mezzo\", con capoluogo Gandino, e diede il via ad un periodo di tranquillit\u00e0 in cui l'intera zona riprese a prosperare, garantendo una diminuzione della pressione fiscale ed offrendo maggiore autonomia.\nCi\u00f2 giov\u00f2 notevolmente all'economia locale, che divenne sempre pi\u00f9 florida grazie alla produzione ed al commercio dei prodotti lanieri, pratica che trovava l'epicentro nel vicino centro di Gandino. Lungo il torrente Romna sorsero folli per la produzione dei panni lana, con le relative \"ciodere\", edifici in cui i panni venivano fatti asciugare.\nNel 1596, come riportato in una relazione redatta dal comandante veneziano Giovanni Da Lezze, erano infatti presenti tre tintorie, quattro folli e sei \"ciodere\", per una produzione di oltre 500 panni all'anno. I commerci erano gestiti da otto famiglie, che spinsero i propri traffici fino al Regno di Napoli ed alla Germania, tra le quali emersero i Pezzoli ed i Mosconi, che acquisirono titoli nobiliari messi in vendita dalla Serenissima.\nTuttavia le cronache del tempo riportano anche eventi tragici, come la carestia del 1629 seguita dalla terribile ondata di peste del 1630. In questo caso gli abitanti di Leffe riuscirono a muoversi per tempo ed a predisporre una serie di interventi volti a limitare il pi\u00f9 possibile il contagio. Furono sbarrate le vie di accesso al paese e vennero istituiti posti di blocco che limitarono l'accesso agli estranei. Il risultato fu che il morbo cominci\u00f2 a propagarsi pi\u00f9 tardi rispetto agli altri centri, quando l'epidemia aveva gi\u00e0 passato il proprio apice, tanto che i decessi furono \"\u201dsolo\u201d\" 168 a fronte di una popolazione di 1269 unit\u00e0 (pari al 13% del totale), quando nei borghi vicini morirono pi\u00f9 della met\u00e0 dei residenti.\nNei decenni successivi il paese riusc\u00ec a risollevarsi, trascinato sia dall'industria laniera che dall'agricoltura. Quest'ultima ricevette nuovo impulso dall'introduzione di nuove colture quali il \"melgotto\" (granoturco) nel 1633, che port\u00f2 alla costruzione di mulini per la macina lungo la Romna. Sullo stesso torrente si svilupparono anche alcune botteghe ed officine che lavoravano il ferro, commissionato dai mercanti di armi bianche di Gromo.\nL'Ottocento.\nMa il potere della Repubblica di Venezia era ormai agli sgoccioli, tanto che nel 1797, in seguito al trattato di Campoformio, venne sostituita dalla napoleonica Repubblica Cispadana. Leffe, cos\u00ec come tutti centri della val Gandino, fino all'ultimo si schier\u00f2 con i veneti, tanto che dal paese part\u00ec un manipolo di uomini, guidati da don Paolo Galizzi, che si unirono agli insorti degli altri paesi della valle, marciando su Bergamo per impedire l'arrivo delle truppe francesi. Nonostante le prime scaramucce risultarono a loro favorevoli, i ribelli furono ben presto costretti alla resa, con il paese di Leffe che fu costretto al pagamento di un risarcimento all'armata francese.\nNonostante queste premesse poco edificanti, il periodo della dominazione francese si rivel\u00f2 assai fruttuoso, dal momento che i francesi, alla ricerca di nuovi combustibili, promossero l'estrazione della lignite, materiale creatosi dalla sedimentazione degli strati del lago preistorico. Nonostante la prima richiesta per la concessione mineraria risalisse al 1785 (opera di tale Radici), il boom si verific\u00f2 a partire dal 1804 e dur\u00f2 fino al 1897, permettendo a Leffe ed ai paesi della val Gandino di soddisfare il proprio fabbisogno energetico, che stimol\u00f2 ulteriormente l'industria laniera.\nContemporaneamente altre novit\u00e0 riguardarono il centro di Leffe: nel 1802 i fratelli Pezzoli di Albertoni donarono alcune loro propriet\u00e0 in modo che il paese potesse dotarsi di un ospedale. Questo rimase in funzione fino al 1939, quando venne adibito a centro per malati cronici, per poi essere trasformato nel 1968 in casa di riposo.\nInoltre nel 1809, nell'ambito di un'imponente opera di accorpamento dei piccoli centri ai pi\u00f9 grandi, per la prima volta nella sua storia Leffe persa la propria autonomia amministrativa, venendo aggregato a Gandino, al pari di tutti gli altri paesi dell'omonima valle.\nLa situazione venne ripristinata nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi.\nFino alla prima met\u00e0 del XIX secolo la maggioranza della popolazione si dedicava all'agricoltura. A partire da quel periodo per\u00f2 cominciarono a svilupparsi numerose industrie laniere, per lo pi\u00f9 a carattere artigianale e familiare. Queste si specializzarono nella lavorazione del cascame di cotone e juta, utilizzando i primi rudimentali telai a mano. Come materia prima venivano utilizzati stracci di cotone, sacchi di juta e bava di seta, che venivano tritati sul tronco di un albero, poi trattati ed infine filati per ottenere un tipo di coperta, denominata \"pilusa\", che in breve fece la fortuna di Leffe.\nIl boom economico.\nIl grande successo commerciale del prodotto port\u00f2 alcuni abitanti a trasformarsi in venditori ambulanti, andando di porta in porta nei paesi limitrofi a vendere le coperte, attivit\u00e0 che valse loro l'appellativo di \"coert\u00ec\" (copertini). Questi, richiamando l'attenzione con strumenti musicali (trombe e tamburi) e facendo leva su astuzia ed eloquio, aumentarono il proprio raggio d'azione, spingendosi con i loro carretti nei mercati di tutta Italia.\nConseguentemente la produzione raggiunse picchi elevatissimi, tanto che alcuni laboratori si svilupparono diventando vere e proprie aziende. \u00c8 il caso di Luigi Martinelli, che nel 1906 fond\u00f2 la prima industria e che, grazie ad investimenti lungimiranti ed alla sinergia instaurata con l'artigianato locale, riusc\u00ec ad ottenere risultati eccezionali, espandendosi fino ad aprire magazzini in citt\u00e0 del sud Italia quali Bari, Napoli e Roma. Egli diede un ulteriore impulso all'attivit\u00e0 dei copertini, organizzandoli ed affidando loro la vendita dei propri prodotti.\nCon lo scoppio della prima guerra mondiale la produzione sub\u00ec una brusca riduzione, che port\u00f2 alla chiusura dell'azienda del Martinelli. Questa venne quindi rilevata dalla ditta Calamai di Prato, che rinnov\u00f2 i macchinari, vendendo quelli vecchi agli artigiani del paese, portando quindi un'innovazione generalizzata. In breve la produzione riprese, ripercorrendo le tappe di qualche decennio prima: piccole aziende che diventano realt\u00e0 dalle grandi dimensioni. \u00c8 il caso dei piccoli laboratori di Andrea Servalli, da cui nel 1935 nacque la \"Micet\" (Manifattura di coperte e tappeti), che in breve arriv\u00f2 ad occupare cento operai, e dalla cui scissione nel 1948 prese vita la \"Madival\", che divenne a sua volta un riferimento nell'industria della valle; del tappetificio di Pietro Radici, che spaziando dalla produzione di tappeti a quella di moquettes ed infine di sintetici, divent\u00f2 una potenza a livello internazionale; oppure dell'officina di Nello Pezzoli, operante nella costruzione di telai e macchinari tessili, da cui nacquero aziende poi internazionalizzate quali \"Somet\", \"Vamatex\" e \"Fimtessile\", raggruppate in seguito in Itema.\nMa fu dopo la seconda guerra mondiale che si verific\u00f2 un vero e proprio boom economico: negli anni 1950 e 1960 sorsero moltissime industrie, tanto che le aree industriali si saturarono, con le attivit\u00e0 produttive che prima occuparono le poche aree rimaste libere nel paese (lungo i torrenti Romna e Rino), mentre poi molti industriali dovettero spostare le proprie attivit\u00e0 nei paesi vicini. La sinergia tra le aziende familiari ed i colossi industriali port\u00f2 Leffe ad essere considerato il paese con il reddito pro-capite pi\u00f9 alto d'Italia. \nA dimostrazione dell'importanza dell'industria laniera, venne deciso di inserire nello stemma comunale una navetta da telaio, collocata sotto il piede di un airone.\nIl tutto venne accompagnato da una forte urbanizzazione, che snatur\u00f2 il contesto abitativo, che venne praticamente unito con un'unica soluzione di continuit\u00e0 con i vicini centri di Peia, Cazzano, Gandino e la frazione di san Rocco.\nTuttavia sul finire del XX secolo cominciarono ad avvertirsi le avvisaglie di quella crisi del settore tessile che poi avrebbe portato, all'inizio del nuovo millennio, ad una significativa contrazione delle vendite e della produzione dei tessuti. Conseguentemente l'occupazione ed il benessere diffuso ne risentirono in modo deciso, riportando il paese nella media della provincia. In ogni caso ancora 'economia del paese \u00e8 incentrata sulla produzione di tele, stoffe e articoli tessili di vario genere.\nMonumenti e luoghi d'interesse.\nEdifici religiosi.\nChiesa parrocchiale di San Michele.\n\u00c8 l'edificio di maggior richiamo artistico e storico del paese. Situata nel centro storico, ha un'origine antichissima, che probabilmente pu\u00f2 essere fatta risalire ad un periodo prossimo al X secolo, anche se le prime notizie scritte sono datate 1263, quando vennero redatti gli statuti comunali. In quei tempi la chiesa, che condivideva gi\u00e0 il ruolo di parrocchiale con il vicino edificio religioso di san Martino, ricopriva una grande importanza anche nella vita sociale, dal momento che nella propria piazza si svolgeva il consiglio comunale. La struttura era molto piccola: alla navata principale risalente al XII secolo, ne venne aggiunta una seconda tra la fine del XIV e l'inizio del XV secolo, e una terza all'inizio del XVI secolo. Fu demolita una prima volta nel 1597, con i lavori di ricostruzione che durarono fino al 1609, quando venne inaugurata con una struttura quattro volte pi\u00f9 grande, con tre navate rivolte ad occidente. Un secolo pi\u00f9 tardi l'aumento della popolazione port\u00f2 alla necessit\u00e0 di implementare gli spazi: nel 1718 venne nuovamente demolita per far spazio all'edificio tuttora esistente, progettato da Francesco Muttoni. Si presenta con una navata unica, con la volta affrescata da medaglioni raffiguranti episodi della vita di san Michele, opera di Giovanni Brighenti.\nA fianco sorge il campanile, alto 57 metri, possiede il concerto di campane pi\u00f9 grande per nota della Val Gandino, ovvero 10 campane in La2 della Fonderia Barigozzi del 1950.\nAi lati della navata sono ricavate numerose cappellette: la cappella della Vergine Addolorata, nella quale si trova la scultura in legno della Vergine stessa, opera di Andrea Fantoni; la cappella dei santi Stefano e Lorenzo; la cappella del Cristo morto, con l'affresco di Ignazio Nicoli raffigurante la Vergine Addolorata con le pie donne; la cappella del Santissimo Redentore e la cappella di San Pietro, nella quale si trova il con dipinto di Gian Bettino Cignaroli: \"Santi Pietro e Paolo\". All'interno della chiesa, sei ovali, olio su tela, ciclo delle \"Storie di Sansone\", del pittore mantovano Giuseppe Bazzani del 1756-1760.\nDegne di nota sono poi anche le tele di Simone Brentana: \"Combattimento di san Michele contro il drago\" e Antonio Balestra: \"Madonna con Bambino, con sant'Antonio e san Domenico\", poste nella sagrestia; la scultura marmorea di Nicola Barbieri sull'altare maggiore; l'organo di Angelo Bossi del 1736 e le quattordici formelle in bronzo raffiguranti la Via crucis, realizzate da Giuseppe Siccardi. \nInfine sotto il pavimento della sagrestia \u00e8 presente uno spazio, un tempo usato come sacrario, nel quale sono custodite urne e reliquie di 233 santi, la pi\u00f9 importante delle quali \u00e8 l'urna di santa Agnese.\nAttiguo alla chiesa vi \u00e8 il palazzo Galizzi, adibito a casa parrocchiale. Edificato nel XVII secolo, presenta una struttura in stile tardo-rinascimentale, all'interno della quale si trova la sala Baschenis, con affreschi del pittore Pietro Baschenis, risalenti al 1613 e restaurati nel 1976.\nChiesa di San Martino.\nLa chiesa compatronale di San Martino \u00e8 situata su una piccola altura che domina il centro storico, viene citata per la prima volta negli statuti comunali del 1263. Demolita nel 1616 e riedificata nel 1636, presenta una facciata esterna liscia e semplice, con in centro un portale in arenaria decorato con due mezze colonne. La struttura, a singola navata, presenta al proprio interno una volta decorata, con le pareti laterali aperte da cinque campate, all'interno delle quali si sviluppano altrettante cappelle. Degne di nota sono le decorazioni sulla volta del coro, opera di Umberto Marigliani, le sei statue in bronzo di Antonio Carra, la grande tela di Tomaso Pombioli: \"Vergine in gloria\" e l'organo del veneziano Gaetano Callido.\nChiesa di Santa Elisabetta.\nChiesa di Santa Elisabetta. Situata nel centro abitato, poco distante dalla prepositurale di San Michele. La chiesa risale al 1605, periodo in cui era una piccola cappelletta dedicata alla Visitazione di Maria. Successivi ampliamenti l'hanno resa a due piccole navate e circondata su tre lati da un piccolo portico a pianta semi-ottagonale a lati diseguali.\nChiesa di Sant'Antonio di Padova.\nSituata a met\u00e0 strada tra le chiese di san Michele e di santa Elisabetta, in localit\u00e0 \"G\u00f6ra\", presso la scuola dell'infanzia gestita dalle suore della sacra famiglia. Inaugurata nel 1745 come oratorio privato della famiglia Mosconi, venne ceduta prima alla parrocchia e nel 1863 alle suore. Ampliata tra il 1960 ed il 1964, custodisce la tela \"Madonna con Bambino e sant'Antonio\" di Gian Bettino Cignaroli. Attiguo a essa si trova il palazzo Mosconi, un tempo propriet\u00e0 dell'omonimo casato ed ora comunale, risalente al periodo della dominazione della Serenissima.\nCappella Madonna del Buon Consiglio.\nDi origini seicentesche, si trova nella porzione meridionale del territorio comunale, fuori dal centro storico ed attigua al cimitero, coeva della cappelletta dei morti, distante poche decine di metri e sita in localit\u00e0 \"Nocr\u00e8la\". Quest'ultima, edificata in seguito all'ondata di peste del 1630, e restaurata nel 1990, \u00e8 costituita da un'abside aperta ad arco, sulla cui parete si trova un affresco raffigurante una danza macabra.\nChiesa di San Rocco.\nSituata nell'omonima localit\u00e0 (alla quale ha appunto dato il nome), un tempo chiamata \"Chign\u00f6l\". Edificata in seguito all'epidemia di peste del 1529, venne ampliata assumendo una struttura a navata singola suddivisa in tre campate mediante due arcate a sesto acuto. Dopo aver conosciuto un periodo di profondo degrado tra la fine del XIX e l'inizio del XX secolo a causa della sua posizione isolata, venne sistemata in seguito all'espansione edilizia del secondo dopoguerra. All'interno sono presenti quattordici sculture raffiguranti la Via crucis, opera di Vincenzo Demetz.\nSulle alture circostanti si trovano tre altre chiesette dalla connotazione rustica e montana. Si tratta della chiesetta degli alpini sul monte Beio e di quella di Santa Croce sull'omonimo monte, entrambe edificate nel corso del XX secolo, e della chiesetta della Vergine Immacolata, detta anche \u201cdella Bozz\u00f6la\u201d, situata nell'omonima localit\u00e0 sulle pendici del mote Beio, tra la localit\u00e0 \"Ceride\" e la sella di san Rocco. Costruita nel 1866, presenta una struttura a navata unica e una facciata con un'ampia finestra e due nicchie, mentre al proprio interno custodisce oltre cinquemila reliquie di santi.\nEdifici civili.\nIn ambito civile numerosi sono i palazzi storici che ricordano i fasti e la ricchezza delle famiglie pi\u00f9 in vista del paese. Oltre ai gi\u00e0 citati palazzi Galizzi e Mosconi, merita menzione anche il palazzo Pezzoli, risalente al XVI secolo, in cui vi \u00e8 un auditorium di propriet\u00e0 comunale.\nIn ambito storico-culturale, degno di nota \u00e8 il \"Museo del tessile\" che, inaugurato nel 2002, raccoglie documenti e macchinari che hanno contribuito allo sviluppo economico del paese.\nPercorsi naturalistici.\nIl territorio comunale di Leffe offre possibilit\u00e0 per chiunque volesse passare un po' di tempo nella natura. I monti che sovrastano l'abitato, che fungono da spartiacque con le vicine valli Rossa e Cavallina, garantiscono infatti itinerari adatti alle pi\u00f9 svariate esigenze. Si va dalla passeggiata ad anello, adatta a bambini e meno giovani, che parte dal percorso-vita che costeggia il ruscello della valle Brugali, e passa per la frazione di san Rocco, da cui poi \u00e8 possibile raggiungere le localit\u00e0 della Ceride e della Bozz\u00f6la, sulle pendici del monte Beio.\nDa questo, nella zona di san Rocco, si dirama il segnavia del C.A.I. numero 517, che dalla Ceride conduce in valle Asinina.\nPi\u00f9 impegnativi sono invece i sentieri, detti \"di Manvit\" e \"della Costa\", utilizzati per trekking e mountain bike, che percorrono i declivi del monte Croce, sulla sommit\u00e0 del quale si pu\u00f2 ammirare una visuale a 360 gradi sulle valli Gandino e Cavallina.\nSociet\u00e0.\nEtnie e minoranze straniere.\nGli stranieri residenti nel comune sono 328, ovvero una percentuale pari al 6.9% della popolazione. Di seguito sono riportati i gruppi pi\u00f9 consistenti:\nSport.\nNel paese sono attive molte societ\u00e0 sportive, tra le quali va segnalato lo sci club, anche se la disciplina di maggior richiamo \u00e8 senza dubbio il calcio.\nGi\u00e0 negli anni 1980 la Societ\u00e0 Calcio Leffe aveva cominciato a farsi notare in serie D, vincendo anche una coppa Italia per dilettanti, approdando tra i professionisti della serie C2 nel 1985. Dopo un'immediata retrocessione, nel 1989-1990 la squadra celeste fu nuovamente promossa in Serie C2, a cui fece seguito, due anni pi\u00f9 tardi, l'ulteriore scalata in serie C1. Per tre anni milit\u00f2 nella terza divisione nazionale, per ritornare nuovamente in C2 nella stagione 1995-96.\nNell'estate del 1998 fu decisa la fusione con l'Albinese, l'altra realt\u00e0 calcistica della valle Seriana, che diede vita all'Unione Calcio AlbinoLeffe. La nuova squadra scelse lo stadio Martinelli di Leffe come campo di gioco.. L'annuncio della fusione, avvenuta il 10 giugno 1998, non fu ben accolto dai tifosi delle due societ\u00e0, specialmente dai supporter leffesi. I risultati sportivi furono eccellenti, considerato che la neonata societ\u00e0 ottenne immediatamente la promozione in C1 a cui fece seguito, quattro anni pi\u00f9 tardi, l'approdo alla serie B. Da quel momento la squadra trasfer\u00ec le proprie partite interne allo stadio Stadio Atleti Azzurri d'Italia di Bergamo, perdendo gran parte dei legami con il paese di origine.\nConseguentemente nel paese di Leffe venne fondata un'altra squadra, che milita nelle categorie dilettantistiche provinciali."}
{"id": "33396", "revid": "1910023", "url": "https://it.wikipedia.org/wiki?curid=33396", "title": "Lenna", "text": "Lenna (\"L\u00e8na\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato nell'alta Val Brembana, alla confluenza tra i due rami del fiume Brembo, si trova a circa a nord del capoluogo orobico. Il comune fa parte della Comunit\u00e0 Montana della Valle Brembana.\nStoria.\nDa sempre il paese \u00e8 considerato \"la porta\" per l'Alta Valle Brembana, e questa sua posizione strategica ha permesso che qui vi fossero insediamenti stabili gi\u00e0 in epoca etrusca. Una corrente di pensiero ritiene infatti che il toponimo derivi dall'etrusco \"Le'mina\".\nAltre ipotesi pi\u00f9 accreditate fanno risalire il nome al periodo della dominazione romana, e precisamente da \"Alenus\" (oppure \"Alena\"), probabile abitante di quell'epoca.\nSi sa che i Romani si stanziarono a Lenna gi\u00e0 nel II secolo a.C. ed inclusero il paese, unitamente ai borghi limitrofi, in un \"pagus\" denominato \"pagus brembanus\".\nQui sfruttarono le risorse minerarie (principalmente ferro) presenti nei monti circostanti, e crearono numerose vie di collegamento con il vicino \"pagus Saturnius\" (posto in Val Seriana), anch'esso con una florida attivit\u00e0 estrattiva.\nQuesta attivit\u00e0 fece la fortuna di Lenna, che prosper\u00f2 anche durante il medioevo, quando la zona venne interessata da un crescente sviluppo demografico dovuto alle migliorate condizioni di vita, ma anche all'immigrazione di numerosi nuclei in fuga dalle lotte fratricide tra guelfi e ghibellini. In queste zone, soggette alla dominazione della famiglia dei Visconti, era notevole l'influenza ghibellina, che tuttavia non provoc\u00f2 alcun tipo di scontro.\nCon l'avvento della dominazione veneta i commerci ebbero un ulteriore incremento, anche grazie alla costruzione della Via Priula, che collegava Bergamo con il Canton Grigioni. La Serenissima incluse Lenna nel dipartimento \"Oltre la Goggia\" e la rese un importante centro siderurgico, anche grazie allo sfruttamento dell'energia idrica che la zona offre, con le esportazioni (chiodi, spade ed attrezzi di lavoro) che arrivavano anche in Germania.\nIn questo periodo nacque e visse nel piccolo paese brembano il celebre architetto Mauro Codussi, noto per le sue opere nella citt\u00e0 lagunare.\nGli eventi ed i successivi regimi politici non interessarono pi\u00f9 di tanto il paese, almeno fino alla costruzione della ferrovia della val Brembana, avvenuta nel XIX secolo. Questa escluse dal proprio tragitto Lenna, che cominci\u00f2 a vivere un periodo di crisi economica.\nNel 1927 il regime fascista fece una grande opera di accorpamento tra parecchi comuni del regno d'Italia. Fu il caso anche di Lenna, che si trov\u00f2 aggregato ai vicini Valnegra, Piazza Brembana e Moio de' Calvi in un unico comune denominato San Martino de' Calvi. Soltanto nell'immediato dopoguerra, precisamente nel 1956, i comuni si separarono nuovamente, assumendo l'attuale conformazione.\nSimboli.\nIl comune ha come simboli lo stemma e il gonfalone concessi con D.P.R. 12 marzo 2004.\nBlasonatura stemma:\nGonfalone: Drappo di giallo.\nIl compasso aperto vuole onorare la figura dell'architetto Mauro Codussi, nativo di Lenna. Le stelle d'oro fanno riferimento alla devozione mariana degli abitanti e il numero di tre sta per gli antichi borghi da cui era composto il paese: Cantone, Coltura e Lenna. Il ponte rappresenta quello in pietra, detto \"delle capre\", costruito sul fiume Brembo nel XVII secolo.\nIl territorio.\nIl territorio comunale offre ottimi colpi d'occhio, grazie al contesto naturalistico in cui \u00e8 immerso. Numerose sono quindi le possibilit\u00e0 di escursioni sui monti circostanti, adatte ad ogni esigenza: dal principiante all'utente pi\u00f9 esperto ed esigente.\nA partire dal 2007 \u00e8 stata inoltre inaugurata la ciclovia della valle Brembana, che costeggia il corso del fiume Brembo, offrendo lo spunto per passeggiate o gite in bicicletta.\nDegni di nota sono il piccolo laghetto artificiale detto \"del Bernigolo\", con annessa pineta, ed il \"ponte delle capre\". Quest'ultimo, ristrutturato dopo l'alluvione del 1987, risale al XVII secolo ed \u00e8 costruito con un'unica arcata in pietra.\nDa visitare \u00e8 l'oratorio di San Rocco che, edificato al XVI secolo, conserva un affresco recentemente portato alla luce durante lavori di restauro.\n\u00c8 inoltre presente la chiesa parrocchiale di San Martino Oltre la Goggia, risalente al XVII secolo. In comune con i vicini di Piazza Brembana, presenta un polittico di notevole fattura eseguito da Lattanzio da Rimini, statue e l'altare di Andrea Fantoni, nonch\u00e9 opere di Carlo Ceresa.\nInfine merita menzione il Santuario della Madonna della Coltura che, risalente anch'esso al XVII secolo, venne edificato dopo l'apparizione della Madonna ad un piccolo garzone. All'interno della struttura si possono ammirare opere del Gozzi e di Carlo Ceresa.\nAmministrazione.\nPeriodo Primo Cittadino Partito Carica \n1985 1990 Battista Donati Lista civica Sindaco \n1990 1995 Battista Donati Lista civica Sindaco \n1995 1999 Diego Alborghetti Lista civica Sindaco \n1999 2004 Diego Alborghetti Lista civica Sindaco \n2004 2009 Mario Lazzaroni Lista civica Sindaco \n2009 2014 Stefano Ambrosioni Lista civica Sindaco \n2014 2019 Jonathan Lobati Lista civica Sindaco \n2019 in carica Jonathan Lobati Lista civica Sindaco\nInfrastrutture e trasporti.\nL'abitato era servito dalla stazione di Lenna, inizialmente denominata stazione di San Martino de' Calvi Sud, dotata di un fascio merci dotato di magazzino ed era raccordata con un'impresa che spediva il legname proveniente dall'alta valle.\nFra i materiali spediti figuravano inoltre carichi di laterizi prodotti da una fabbrica fondata dall'imprenditore Giuseppe Oberti, attiva fra il 1876 e il 1964, che produceva mattonelle in cemento per pavimentazione e piastrelle per mosaici commerciate in tutt'Italia; proprio in virt\u00f9 dell'attivazione della ferrovia l'azienda arriv\u00f2 ad occupare fino a un centinaio di persone.\nL'impianto era posto lungo la ferrovia della Valle Brembana, attiva fra il 1906 e il 1966; il sedime di parte della linea \u00e8 stato trasformato, a partire dal 2007, nella ciclovia della valle Brembana. Dal 2016 a fianco della nuova pista ciclopedonale \u00e8 stato realizzato il cicloparcogiochi dedicato ai pi\u00f9 piccoli.\nAttualmente il paese \u00e8 conosciuto per l'importante zona industriale composta da varie aziende che operano nei settori della lavorazione del legname e nella meccanica di precisione. "}
{"id": "33397", "revid": "123433706", "url": "https://it.wikipedia.org/wiki?curid=33397", "title": "Levate", "text": "Levate (\"Le\u00e0t\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura centrale bergamasca, dista circa 10 chilometri a sud dal capoluogo orobico.\nStoria.\nI primi insediamenti abitativi sul territorio comunale sono molto antichi e risalgono all'epoca romana, come si evince da alcuni ritrovamenti archeologici consistenti in una necropoli ed annesso corredo funebre di et\u00e0 precristiana.\nI reperti, venuti alla luce in una zona a nord del territorio comunale, rappresentano uno dei numerosi segni della presenza romana nella zona centro-occidentale della pianura bergamasca. Il termine della dominazione romana port\u00f2 un periodo di spopolamento del territorio, dovuto all'instabilit\u00e0 data dalle invasioni barbariche e dalle cattive condizioni di vita.\nLa situazione cambi\u00f2 radicalmente con l'arrivo del medioevo, epoca in cui vi fu un notevole incremento demografico che ebbe inizio con l'arrivo dei Franchi, i quali istituirono il Sacro Romano Impero. \u00c8 a questo periodo che risale il primo documento in cui si attesta l'esistenza del toponimo: nell'anno 875 si cita il borgo di \"Lavate\". L'origine etimologica pare risalire alla parola \"Law\", derivante dal celtico \"acqua\".\nQuesta tesi, oltre che ad anticipare i primi insediamenti all'epoca dei Galli Cenomani, indica un territorio sito in prossimit\u00e0 di corsi d'acqua, identificabili con il torrente \"Morla\". Un'altra ipotesi vorrebbe far derivare il nome dal termine latino \"elevatum\", che starebbe ad indicare un territorio posto in una posizione superiore rispetto al resto della bassa pianura.\nI nuovi dominatori instaurarono il regime feudale, che ebbe grande sviluppo nella bergamasca e che caratterizz\u00f2 una profonda instabilit\u00e0 politica e sociale, dovuta anche ai numerosi scontri tra le fazioni dei guelfi e dei ghibellini. Anche Levate visse questa situazione, tanto da doversi dotare di fortificazioni a scopo difensivo, come evidenziato dalla cinta muraria e dal fossato che proteggevano il borgo fin dal X secolo.\nIl territorio comunale fu affidato inizialmente ai conti del comitato della citt\u00e0 di Bergamo, ai quali subentrarono i monaci del capoluogo orobico. Nuovi cambi portarono il paese a schierarsi con la fazione ghibellina, fatto che caus\u00f2 ripetuti attacchi della fazione guelfa tra il 1405 e 1406, che misero a ferro e fuoco l'intero borgo.\nLa situazione ritorn\u00f2 alla tranquillit\u00e0 a partire dal 1428 quando, unitamente al resto della provincia bergamasca, venne posto sotto il dominio della Repubblica di Venezia, la quale eman\u00f2 una serie di provvedimenti volti a migliorare la situazione sociale ed economica. Da quel momento pochi furono gli avvenimenti degni di nota, tra i quali si ricorda la costruzione, per opera di Bartolomeo Colleoni, di un canale irriguo nel 1472, ed alcuni saccheggi perpetrati dalle truppe francesi nel XVI secolo e da quelle tedesche nel XVIII secolo.\nPer il resto Levate segu\u00ec le sorti politiche del resto della provincia, trasformandosi da centro rurale dedito all'agricoltura a piccolo centro industriale, con conseguente sviluppo demografico ed edilizio a partire dalla seconda met\u00e0 del XX secolo.\nSimboli.\nLo stemma del Comune di Levate \u00e8 stato concesso con decreto del presidente della Repubblica del 28 marzo 2007.\nLo stemma, con minime differenze, \u00e8 presente nello \"Stemmario\" del Camozzi del 1888. Il leone, simbolo degli abitanti di Levate, \u00e8 rappresentato nell'atto di afferrare la lettera L, iniziale del Comune. Il capo d'oro con l'aquila di nero, simboleggia la fazione ghibellina del paese.\nMonumenti e luoghi d'interesse.\nIl paesaggio risulta essere fortemente caratterizzato dalla presenza di piccoli corsi d'acqua, quali la Morla e le rogge \"Morlana\" e \"Colleonesca\", che regalano scorci suggestivi: al riguardo vi sono alcuni mulini, lavatoi ed abbeveratoi che sono una sorta di spaccato della vita rurale di un tempo passato.\nA tal riguardo il comune \u00e8 stato inserito nel Parco agricolo del Rio Morla e delle rogge, un PLIS che si prefigge di tutelare il corso del fiume Morla e delle rogge che compongono l'intricato sistema irriguo delle campagne.\nL'edificio di maggior richiamo \u00e8 indubbiamente la chiesa parrocchiale dei Santi Pietro e Paolo. Edificata nel 1746, consacrata nel 1754 dal Cardinale di Milano Giuseppe Pozzobonelli e restaurata pi\u00f9 volte nei secoli successivi, presenta un campanile risalente al 1741, nonch\u00e9 un buon numero di opere pittoriche al proprio interno, eseguite da artisti locali.\nGrande importanza riveste infine il santuario della Madonna del Bailino. L'attuale complesso \u00e8 stato edificato nel 1774 probabilmente ampliando una costruzione precedente per la presenza di due affreschi stimati intorno al 1500. All'interno una statua della Madonna della fine del XV secolo e un pregevole organo Serassi del 1827. La Madonna di questo santuario \u00e8 considerata protettrice delle gestanti probabilmente in virt\u00f9 della rappresentazione della statua stessa nell'atto materno dell'allattamento, anche se non esistono documenti che ne spieghino il motivo esatto.\nInfrastrutture e trasporti.\nDal 1880 al 1920 la localit\u00e0 era servita da una fermata posta lungo la tranvia Lodi-Treviglio-Bergamo.\nLa fermata ferroviaria di Levate \u00e8 servita da treni regionali svolti da Trenord nell'ambito del contratto di servizio stipulato con la Regione Lombardia."}
{"id": "33398", "revid": "322321", "url": "https://it.wikipedia.org/wiki?curid=33398", "title": "Locatello", "text": "Locatello (\"Locad\u00e8l\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato in valle Imagna, dista circa 23 chilometri a nord-ovest dal capoluogo orobico.\nStoria.\nIl paese, composto da numerose contrade, vanta una storia millenaria: le prime tracce di insediamenti gi\u00e0 in epoca antecedente all'Et\u00e0 del Bronzo furono rinvenute nelle grotte in localit\u00e0 \"Corna Co\u00e8gia\" dove resti umani e di animali, come un cranio di orso, nonch\u00e9 utensili in ferro costituiscono un'importante prova della presenza dell'uomo su queste terre gi\u00e0 a quei tempi.\nIl primo vero documento scritto che attesta l'esistenza della comunit\u00e0 risale all'anno 975, e si tratta di un atto in cui si ribadisce la concessione feudale, effettuata direttamente dagli imperatori del Sacro Romano Impero, a favore del vescovo di Bergamo. Il toponimo, da cui prende il nome il nobile casato dei Locatelli, dovrebbe derivare dalla voce \"leukos\", che in celtico indica un campo circondato da bosco.\nL'epoca medievale vide imperversare nella zona scontri cruenti, molto pi\u00f9 che nelle altre zone della provincia bergamasca, tra guelfi e ghibellini. Questo per il fatto che la valle Imagna, prevalentemente guelfa, era in netta contrapposizione con l'attigua valle Brembilla, schierata con i ghibellini.\nIn tutta la zona sorsero numerose fortificazioni, e Locatello non fu da meno: nelle cronache viene menzionato un castello fortificato in localit\u00e0 \"C\u00e0 Prospero\", di cui oggi tuttavia non esistono tracce. Locatello si schier\u00f2 attivamente con la fazione guelfa che vinse i primi scontri, tanto che i ghibellini chiesero aiuto ai Visconti, signori di Milano. Questi ultimi riuscirono a sconfiggere gli avversari e ad estendere il proprio dominio sulle valli della zona. Il modo con cui infierirono sugli avversari port\u00f2 i guelfi a cercare pi\u00f9 volte la vendetta con ulteriori uccisioni.\nDopo continui ribaltamenti di fronte il dominio dei Visconti e dei ghibellini fu definitivo, anche se il rancore guelfo dava spesso seguito a rivolte popolari, avvenute anche a Locatello tra la fine del XIV e l'inizio del XV secolo e soffocate con le armi.\nLa situazione si rovesci\u00f2 quando la zona, nel 1428, pass\u00f2 sotto il controllo della repubblica di Venezia che, in contrapposizione con i Visconti, sosteneva lo schieramento guelfo. Seguirono distruzioni nei confronti dei possedimenti ghibellini, mentre i paesi guelfi, in primo luogo Locatello, ebbero un trattamento di favore come citato in documenti dell'epoca:\nAlcuni nomi delle contrade nacquero in questi periodi come per la contrada \"Bustoseta\" che in dialetto viene ancora oggi chiamata \"Br\u00fcst\u00f6l\u00ecda,\" quindi abbrustolita, proprio perch\u00e9 durante gli scontri tra guelfi e ghibellini venne data alle fiamme.\nI secoli successivi videro pochi fatti di rilievo coinvolgere la piccola comunit\u00e0 che, forte del proprio isolamento, segu\u00ec le vicende del resto della provincia senza parteciparvi in modo diretto.\nMonumenti e luoghi d'interesse.\nInserito in un contesto montano molto caratteristico, presenta luoghi di particolare fascino in stile rustico: ottimo esempio a tal riguardo sono gli edifici con mura in pietra e i tetti in \"pi\u00f6de\" (lastre di pietra locale), situati in localit\u00e0: \"Ca' Felice\", \"Disdiroli\", \"Bustoseta\", \"Vaio\" e \"Ca' Prospero\". \nIn ambito religioso riveste grande importanza la chiesa parrocchiale, dedicata a Santa Maria Assunta. Edificata nel corso del XIV secolo, ma pi\u00f9 volte riedificata e ristrutturata, presenta opere scultoree lignee di pregevole fattura risalenti al XV secolo, nonch\u00e9 dipinti di buon pregio.\nAltro edificio di carattere religioso che merita nota \u00e8 la chiesetta di S. Luigi in contrada \"Disdiroli\" risalente ai primi del XX secolo.\nPer quanto riguarda il patrimonio architettonico, poi, meritano menzione:\nCome per gli altri comuni della valle Imagna, caratteristiche del territorio sono le ancora presenti \"mulattiere\" ossia le antiche vie di comunicazione a manto in pietra locale. Singolari perch\u00e9 a differenza delle moderne reti viarie la non esistenza di mezzi di grandi dimensioni permetteva il passaggio nel cuore di ogni singola contrada mettendo in relazione tutti i singoli nuclei abitativi del territorio. Il mulo (da cui il termine \"mulattiera\"), guidato dal suo carrettiere, rappresentava l'unico mezzo di trasporto merci in grado di percorrere queste vie remote. Molto suggestive anche le numerose santelle, spesso affrescate, che costellano tali percorsi a segnalare la forte devozione della gente di queste terre.\nLocatello e l'Imagna.\nIl confine tra il comune e quello di Rota \u00e8 sancito dalla presenza del torrente Imagna. Lo sfruttamento delle acque di quest'ultimo ha, per secoli, caratterizzato la sopravvivenza delle famiglie situate sul fondovalle dove le attivit\u00e0 di coltivazione ed allevamento risultavano pi\u00f9 difficoltose da praticare per sfavorevole morfologia dei terreni e cattiva esposizione al sole rispetto alle localit\u00e0 poste pi\u00f9 in quota. \nL'economia della valle, fin dal trecento, fu fortemente legata al settore della lavorazione della lana. Tale filiera andava dall'allevamento sui pascoli locali fino alla vendita in citt\u00e0 del prodotto finito (\"valdemagnum\" o \"drapos de Valdemagna\") passando per le varie lavorazioni tra cui la follatura mediante lo sfruttamento della forza dell'acqua. Sul territorio comunale, vaghe tracce ricordano quei tempi, tra queste la localit\u00e0 \"Follo\" [F\u00f3l] dove a testimonianza della vecchia arte rimane solamente l'edificio con il suo nome e l'adiacente \"Ponte del Follo\" [Put dol F\u00f3l], ultima possibilit\u00e0 concessa al viandante di immettersi sul versante di Rota.\nIn localit\u00e0 \"Fucine\" [F\u00fcs\u00ecne], alla confluenza tra il torrente \"Coegia\" e l'Imagna, \u00e8 invece presente ci\u00f2 che resta di un importante borgo dove una volta la presenza di due ruote ad acqua permettevano il funzionamento di un maglio e di un torchio da olio. L'attivit\u00e0 della lavorazione del ferro diede il nome alla contrada che rappresentava uno dei centri di maggiore transito a fini commerciali di tutta la valle.\nIn localit\u00e0 \"Piazzola\", al confluire del torrente \"Rosagatto\" nell'Imagna, si trova il pi\u00f9 importante complesso industrializzato del paese. Qui, dalla seconda met\u00e0 del XIX secolo, si inizi\u00f2 a convertire il compito delle ruote ad acqua da attivit\u00e0 di macina e torchiatura, per la produzione rispettiva di farina e di olio, in attivit\u00e0 legate alla lavorazione del legno. Tale settore contraddistinse la contrada per oltre un secolo grazie anche, tra le altre, alle spiccate capacit\u00e0 imprenditoriali della famiglia Locatelli i cui manufatti in legno raggiungevano tutto il nord Italia."}
{"id": "33400", "revid": "709565", "url": "https://it.wikipedia.org/wiki?curid=33400", "title": "Lurano", "text": "Lurano (\"L\u00f6r\u00e0\" o \"L\u00fcr\u00e0\" in dialetto bergamasco), \u00e8 un comune italiano di 2816 abitanti della provincia di Bergamo in Lombardia.\nSituato nella media pianura bergamasca, dista circa 14 chilometri a sud dal capoluogo orobico.\nStoria.\nL'antichit\u00e0.\nRecenti studi hanno appurato che i primi abitanti della zona furono alcune trib\u00f9 dei Liguri, alle quali succedettero i Galli Cenomani.\nMa fu con la dominazione romana che il paese assunse una fisionomia ben definita dato che aveva sul proprio territorio un accampamento militare stabile che sfruttava la posizione strategica del borgo, posto all'intersezione tra due importanti vie.\nLa pi\u00f9 importante di queste congiungeva Milano ad Aquileia, e caratterizz\u00f2 la vita commerciale dell'intera zona, che ne trasse giovamento.\nTuttavia qualche secolo pi\u00f9 tardi la stessa strada divenne percorso abituale delle orde barbariche provenienti dal nord-est dell'Europa, portando distruzione e terrore tra gli abitanti locali.\nIl Medioevo.\nLa successiva dominazione longobarda garant\u00ec una nuova tranquillit\u00e0 e prosperit\u00e0, che continu\u00f2 anche con l'avvento dei Franchi ed il Sacro Romano Impero.\nA questo periodo risale la prima documentazione scritta che attesta l'esistenza di Lurano, precisamente all'anno 800, quando questi territori vennero posti sotto il controllo del vescovo di Cremona.\nI secoli del medioevo videro Lurano al centro di dispute fratricide tra guelfi e ghibellini, con scontri spesso dai tragici esiti.\nIn tal senso, nel corso del XIII secolo, venne costruito un castello che caratterizz\u00f2 la vita del borgo per parecchio tempo: questo maniero aveva funzioni difensive e di residenza della famiglia dei \"Secco-Suardo\".\nIn questi anni si alternarono alla guida del paese le famiglie ghibelline dei \"Secco\" e dei \"Secco-Suardo\", che vennero in seguito esautorati a favore dei Visconti di Milano, fino a quando l'intera zona pass\u00f2, nel 1428, alla Repubblica di Venezia.\nLa Serenissima compi numerosi interventi volti al miglioramento delle condizioni sociali e lavorative, dissodando terreni e costruendo canali per l'irrigazione. Tra questi vi era il fosso bergamasco, utilizzato soprattutto per stabilire in modo definitivo i confini territoriali dello \"Stato da terra\" di Venezia con il Ducato di Milano. Questo lambiva anche il territorio di Lurano, delimitandolo a sud.\nDa allora il paese ha mantenuto una forte connotazione e tradizione rurale, con l'agricoltura e l'allevamento attivit\u00e0 predominanti. Tuttavia in questi anni il paese, posto nelle vicinanze del confine con i territori di Milano, dovette subire scorrerie dei vicini, intenzionati a riprendersi questi territori.\nL'et\u00e0 contemporanea.\nIl XIX secolo.\nUn po' di tranquillit\u00e0 si ebbe con l'avvento della dominazione austriaca a cui subentr\u00f2, nel 1859, il Regno d'Italia. A questo periodo risale un fatto particolare, tuttora ricordato con una lapide posta presso il municipio, che vide Vittorio Emanuele II sostare nel paese prima di affrontare gli austriaci nella Battaglia di San Martino.\nIl XX secolo.\nNel corso del XX secolo il paese ha visto un notevole incremento demografico, ed un sostanziale cambiamento della vita lavorativa: all'agricoltura subentrarono prepotentemente l'industria ed il terziario, relegando il lavoro nei campi a parte minoritaria.\nMonumenti e luoghi d'interesse.\nArchitetture civili.\nIn ambito storico grande importanza ricopre il \"castello dei Secco-Suardo\", trasformato in villa e magazzino per attrezzi rurali. All'interno si trova ancora una piccola cappelletta, nella quale si pu\u00f2 vedere una lapide dedicata ad \"Alberico Suardo\", che ricopr\u00ec la carica di podest\u00e0 nel corso del XIV secolo.\nArchitetture religiose.\nIn ambito religioso, molto importante \u00e8 la \"vecchia chiesa parrocchiale di San Lino\" che, edificata nel XVI secolo in stile barocco e pi\u00f9 volte ristrutturata, che viene utilizzata come auditorium comunale: \"Auditorium San Lino\".\nLa parrocchiale, sempre dedicata a San Lino, risale invece alla seconda met\u00e0 del XX secolo e possiede un'architettura molto avveniristica, nonch\u00e9 molte opere di buon valore provenienti dalla vecchia parrocchiale.\nInfine si pu\u00f2 ammirare il \"santuario della Madonna delle quaglie\" datato attorno al 1400, riaperto dopo una lunga ristrutturazione degli importanti affreschi presenti. Al riguardo si narra una curiosa leggenda che voleva protagonisti i Suardi e gli Agliardi, due famiglie molto in vista ed importanti in epoca medievale. Queste, durante una battuta di caccia, si stavano contendendo un esemplare di quaglia appena ucciso. Nel mezzo della disputa il volatile riprese miracolosamente il volo, grazie all'aiuto di Maria, permettendo la riappacificazione dei contendenti.\nSociet\u00e0.\nSport.\nLa locale societ\u00e0 pallavolistica femminile (Volley Lurano '95) milita nel campionato nazionale di serie B1 femminile.\nEventi.\nTra gli eventi principali abbiamo:"}
{"id": "33401", "revid": "322321", "url": "https://it.wikipedia.org/wiki?curid=33401", "title": "Luzzana", "text": "Luzzana (\"L\u00f6ss\u00e0na\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alla destra orografica del fiume Cherio, in val Cavallina, dista circa 18\u00a0chilometri ad est dal capoluogo orobico.\nStoria.\nI primi documenti in cui appare il nome di Luzzana risalgono all'anno 886 quando, in alcuni atti di vendita di terreni, viene fatta menzione del nome del paese.\nMa i resti principali risalgono all'epoca medievale, in cui vi furono cruente lotte tra le fazioni guelfe e ghibelline.\nLa principale opera di quel periodo risulta essere il \"castello Giovannelli\", risalente al XIII secolo, acquistato dal Comune nel 1989 ed attuale sede del Municipio, della Biblioteca dell'Unione dei Comuni della Media Valcavallina (Luzzana, Borgo di Terzo e Vigano S.Martino), del Gruppo di Protezione Civile Comunale e del \"Museo d'Arte Contemporanea di Luzzana - Donazione Meli\", che svetta sul paese con la sua torre e le murature con feritoie.\nAltri monumenti risalenti a quel periodo sono \"casa Mazzi\" e \"casa Gobetti\", sul confine con Trescore Balneario.\nNel XIX secolo venne edificata la chiesa parrocchiale, intitolata a San Bernardino da Siena, contenente numerosi dipinti di notevole pregio, tra cui la \"Madonna in trono\" e la \"Crocifissione\" di Francesco Zucco, e diverse opere degli Scultori Luzzanesi Giosu\u00e8 Meli (1816 - 1893) ed Alberto Meli (1921 - 2003).\nIl paese venne unificato con il confinante comune di Entratico dal 1927 fino al 1948, quando riacquist\u00f2 la sua autonomia.\nIn passato il paese era famoso per la produzione ed il commercio delle castagne, raccolte sulle pendici del monte Misma.\nOggi ci sono alcune aziende manifatturiere che lavorano pietre, marmi ed un importante studio di design, che progetta e realizza su misura arredamenti sia per interni che per esterni; oltre che diverse attivit\u00e0 operanti nel settore dei servizi e degli autotrasporti.\nIn localit\u00e0 Costa, \u00e8 presente una scultura rupestre realizzata da Giosu\u00e8 Meli nel 1841 e denominata 'Il Gigante'.\nInfrastrutture e trasporti.\nFra il 1908 e il 1931 la localit\u00e0 ospit\u00f2 una fermata lungo la tranvia della val Cavallina.\nNel territorio comunale passa la Strada statale 42 del Tonale e della Mendola."}
{"id": "33402", "revid": "6923", "url": "https://it.wikipedia.org/wiki?curid=33402", "title": "Cascata", "text": "Una cascata \u00e8 quel punto in cui l'acqua di un fiume o di un torrente, a causa di una discontinuit\u00e0 nel suo corso, precipita invece di scorrere come fa normalmente.\nDescrizione.\nGeneralmente le cascate si formano lungo i corsi dei fiumi perch\u00e9, in un tratto del loro corso, la parte del terreno su cui scorrono \u00e8 meno resistente all'erosione rispetto alla parte pi\u00f9 a monte; con l'andare del tempo si forma un dislivello tra le due parti e viene cos\u00ec generata una cascata che pu\u00f2 crescere in altezza lentamente con il passare degli anni.\nAlcune cascate si formano nell'ambiente montano dove l'erosione \u00e8 pi\u00f9 rapida e il corso della corrente pu\u00f2 essere soggetto a cambiamenti repentini. In questi casi per la formazione della cascata non sono necessari svariati anni di erosione. In altri casi la formazione di una cascata pu\u00f2 essere \"istantanea\" a causa di processi geologici molto violenti come terremoti o eruzioni vulcaniche, come nel caso dell'Islanda che possiede pi\u00f9 di diecimila cascate.\nIn altri casi le cascate si formano in ambiente montano quando l'acqua delle precipitazioni piovose o dello scioglimento delle nevi anzich\u00e9 penetrare nel terreno come accade in suoli carsici scorre direttamente in superficie accumulandosi e confluendo in valli che poi bruscamente si interrompono con un dislivello altimetrico dando vita al salto o semplicemente scorrendo in forte quantit\u00e0 nei valloni. \nLe cascate possono anche essere artificiali, fatte per abbellire giardini o il paesaggio o dovute a chiuse e a dighe costruite per creare un lago artificiale durante il corso del fiume. Possono essere presenti anche in corsi d'acqua sotterranei all'interno di grotte.\nIn ogni caso le cascate sono dei fenomeni \"temporanei\" destinate a lungo andare ad essere distrutte dalla forza di erosione delle acque. Con il passare degli anni gli estremi delle rocce che formano la cascata sono destinati ad arretrare ed a spostarsi sempre pi\u00f9 a monte verso le sorgenti. Alle volte sotto allo strato di substrato pi\u00f9 duro vi \u00e8 un substrato pi\u00f9 tenero che pu\u00f2 essere a sua volta eroso formando una caverna sotto la cascata stessa.\nSi parla di \"cascate effimere\" quando il processo non \u00e8 costante, ma si verifica solo in un determinato periodo dell'anno, ovvero a seguito di piogge o nevicate consistenti. Un esempio di cascate effimere in Italia sono quelle di Val Daone, Sottoguda e sorgenti del Pesio. Altro esempio di cascate effimere sono la Cascata Horsetail nel Parco nazionale di Yosemite in California. \nModello Caprock.\nIl \"modello caprock\" della formazione delle cascate afferma che il fiume scorre su un substrato roccioso resistente, l'erosione avviene lentamente ed \u00e8 dominata dagli impatti dei sedimenti trasportati dall'acqua sulla roccia, mentre a valle l'erosione avviene pi\u00f9 rapidamente. Man mano che il corso d'acqua aumenta la sua velocit\u00e0 al bordo della cascata, pu\u00f2 strappare materiale dal letto del fiume, se il letto \u00e8 fratturato o comunque pi\u00f9 erodibile. Getti e salti idraulici alla punta di una cascata possono generare grandi forze per erodere il letto, soprattutto quando le forze sono amplificate dai sedimenti trasportati dall'acqua. Le cascate a forma di ferro di cavallo concentrano l'erosione in un punto centrale, migliorando anche il cambiamento del letto del fiume sotto le cascate.\nUn processo noto come \"potholing\" comporta l'erosione locale di un buco potenzialmente profondo nel substrato roccioso a causa di vortici turbolenti che fanno girare le pietre sul letto, perforandolo. Sabbia e sassi trasportati dal corso d'acqua aumentano quindi la capacit\u00e0 di erosione. Questo fa s\u00ec che la cascata si incavi pi\u00f9 in profondit\u00e0 nel letto e si ritiri a monte. Spesso, nel tempo, la cascata si ritirer\u00e0 per formare un canyon a valle mentre si allontana a monte e scolpir\u00e0 pi\u00f9 in profondit\u00e0 la cresta sopra di essa. Il tasso di ritirata di una cascata pu\u00f2 raggiungere un metro e mezzo all'anno.\nI corsi d'acqua possono diventare pi\u00f9 larghi e meno profondi appena sopra le cascate a causa del flusso sopra la piattaforma rocciosa, e di solito c'\u00e8 un'area profonda appena sotto la cascata a causa dell'energia cinetica dell'acqua che colpisce il fondo. Tuttavia, uno studio sulla sistematica delle cascate ha riportato che le cascate possono essere pi\u00f9 larghe o pi\u00f9 strette sopra o sotto una cascata, quindi quasi tutto \u00e8 possibile dato il giusto contesto geologico e idrologico. Le cascate si formano normalmente in una zona rocciosa a causa dell'erosione. Dopo un lungo periodo di formazione completa, l'acqua che cade dalla sporgenza si ritirer\u00e0, creando una fossa orizzontale parallela alla parete della cascata. Alla fine, man mano che la fossa diventa pi\u00f9 profonda, la cascata crolla per essere sostituita da un tratto di letto del fiume in forte pendenza. Oltre a processi graduali come l'erosione, i movimenti della terra causati da terremoti o frane o vulcani possono portare alla formazione di cascate.\nNavigazione.\nLe cascate sono state da sempre un grosso ostacolo per il trasporto fluviale. In molti casi il problema \u00e8 stato risolto costruendo canali artificiali che aggirano l'ostacolo. In altri casi sono state costruite delle vasche che vengono chiuse tramite sbarramenti e riempite d'acqua ogni volta che un'imbarcazione vi entra, in questo modo \u00e8 possibile innalzare il natante fino al livello del fiume sopra la cascata; lo stesso principio applicato al contrario permette alle navi di discendere il fiume oltre la cascata.\nEcologia.\nLe cascate sono un fattore importante nel determinare la distribuzione di pesci e invertebrati acquatici, in quanto possono limitare la dispersione lungo i corsi d'acqua.\nTuttavia portano anche benefici a organismi terrestri. Creano infatti un piccolo microclima nelle loro immediate vicinanze caratterizzato da temperature pi\u00f9 fresche e umidit\u00e0 pi\u00f9 elevata rispetto all'area circostante, che pu\u00f2 supportare diverse comunit\u00e0 di muschi ed epatiche.\nLe cascate forniscono copertura per la nidificazione di diverse specie di uccelli, come il \"Cypseloides niger\" e il merlo acquaiolo golabianca. Queste specie nidificano preferenzialmente nello spazio dietro l'acqua che cade, che si suppone sia una strategia per evitare i predatori.\nTurismo.\nLe cascate sono spesso visitate dalle persone semplicemente per vederle. Hudson teorizza che siano buoni siti turistici perch\u00e9 generalmente sono considerati belli e relativamente rari. Le attivit\u00e0 alle cascate possono includere balneazione, nuoto, fotografia, rafting, canyoning, discesa in corda doppia, arrampicata su roccia e arrampicata su ghiaccio. Le cascate possono anche essere siti per la generazione di energia idroelettrica e possono offrire buone opportunit\u00e0 di pesca.\nLo sviluppo umano ha anche minacciato molte cascate. Ad esempio, le cascate di Gua\u00edra, un tempo una delle cascate pi\u00f9 potenti del mondo, sono state sommerse nel 1982 da una diga artificiale, cos\u00ec come le cascate del Ripon nel 1952. Al contrario, altre cascate hanno visto livelli dell'acqua significativamente pi\u00f9 bassi di conseguenza di diversione per l' energia idroelettrica, come la Tyssestrengene in Norvegia. Lo sviluppo delle aree intorno alle cascate come attrazioni turistiche ha anche distrutto lo scenario naturale intorno a molte di esse.\nLe cascate sono incluse in alcuni siti del patrimonio mondiale e molte altre sono protette dai governi. Esse svolgono un ruolo in molte culture, come siti religiosi e soggetti di arte e musica. Molti artisti hanno dipinto cascate e sono citate in molte canzoni, come quelle del popolo Kaluli in Papua Nuova Guinea."}
{"id": "33403", "revid": "174925", "url": "https://it.wikipedia.org/wiki?curid=33403", "title": "Pirandello (disambigua)", "text": ""}
{"id": "33404", "revid": "1652635", "url": "https://it.wikipedia.org/wiki?curid=33404", "title": "Madone", "text": "Madone (\"Mad\u00f9\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'Isola bergamasca ed attraversato dal torrente Dordo, dista circa 14 chilometri a ovest dal capoluogo orobico.\nStoria.\nLe origini del paese risalgono all'epoca romana, quando il paese fu interessato da un'opera di centuriazione e dal passaggio di un'importante via di comunicazione utilizzata sia in ambito militare che in quello commerciale. Questa tesi \u00e8 suffragata da numerosi reperti che, databili tra il secondo ed il terzo secolo d.C., consistevano in numerose monete, anfore e suppellettili, nonch\u00e9 sepolture. Si pensa inoltre che in tale periodo il paese fosse inserito nel \"pagus fortunensis\", al pari degli altri borghi dell\"isola\".\nTuttavia per aspettare il primo documento che attesti con certezza l'esistenza del toponimo, bisogna aspettare fino al X secolo, quando vengono menzionati terreni posti a \"Madono\".\nIn quel periodo storico la zona apparteneva al Sacro Romano Impero, in cui i reggenti inserirono il feudalesimo. Inizialmente affidato alla gestione del vescovo di Bergamo, Madone venne quindi interessato dalle lotte tra le fazioni guelfe e ghibelline, che imperversarono in tutta la provincia bergamasca. In tal senso sul territorio comunale sorsero numerose fortificazioni difensive, tra cui un castello, di cui ora non vi sono pi\u00f9 tracce.\nIl potere era detenuto dalle famiglie ghibelline dei \"Boselli\" e dei \"Maldura\", che dovevano guardarsi dagli attacchi della famiglia guelfa dei Colleoni di Trezzo sull'Adda. Questi ultimi, in una delle incursioni a Madone, saccheggiarono il borgo mettendolo a ferro e fuoco, distruggendo il castello.\nLa situazione ritorn\u00f2 alla tranquillit\u00e0 a partire dal 1428 quando, unitamente al resto della provincia bergamasca, venne posto sotto il dominio della Repubblica di Venezia, la quale eman\u00f2 una serie di provvedimenti volti a migliorare la situazione sociale ed economica.\nDa quel momento pochi furono gli avvenimenti degni di nota per il paese, che segu\u00ec le sorti del resto della provincia, passando alla Repubblica Cisalpina nel 1797, al Regno Lombardo-Veneto nel 1815, ed infine al neonato Regno d'Italia nel 1859, con il quale ottenne anche l'autonomia amministrativa.\nTale autonomia venne revocata nel 1927 quando venne accorpato al vicino comune di Chignolo d'Isola, assumendo il nome di Centrisola. Al termine della seconda guerra mondiale, precisamente nel 1948, Madone riacquis\u00ec la propria autonomia.\nIl simbolo del paese \u00e8 la ex fornace dei mattoni, da cui si ritiene derivi sia il nome \"Madone\" che lo stemma del comune, il quale richiama grossomodo dei mattoni. La fornace era caratterizzata da un'alta ciminiera che \u00e8 parzialmente crollata a causa di una tromba d'aria il 30 agosto 2007.\nSimboli.\nLo stemma comunale \u00e8 stato concesso con decreto del presidente della Repubblica del \n20 giugno 1963 ma ha origini antiche ed \u00e8 raffigurato anche nello \"Stemmario Camozzi\" del 1888, conservato nella Biblioteca Civica di Bergamo. Vi sono rappresentati quattro mattoni essendo tradizione storica che Madone abbia derivato la sua denominazione dall'attivit\u00e0 industriale dell'antica fabbrica di laterizi.\nAmministrazione.\nGemellaggi.\nMadone \u00e8 gemellata con:\nDal 1996, inoltre, intrattiene rapporti con la comunit\u00e0 di Bosanski Petrovac in Bosnia ed Erzegovina.\nSport.\nA Madone gioca la squadra del paese A.C.D. Futura Madone militante in seconda categoria."}
{"id": "33405", "revid": "2373", "url": "https://it.wikipedia.org/wiki?curid=33405", "title": "Mapello", "text": "Mapello (\"Map\u00e8l\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato alle pendici del monte Canto si trova a circa a ovest del capoluogo orobico.\nOrigini del nome.\nIl toponimo non ha un'origine chiara; sulla base della posizione del paese su una collina, il nome, alludendo alla posizione, potrebbe derivare da voci lombarde come \"mappa\", \u2018cavolfiore\u2019, o \"mapp\", \u2018spighe di granturco\u2019; meno plausibile la derivazione da \"map\u00e8l\", voce lombarda per \u2018aconito\u2019.\nGeologia.\nUn tempo il paese di Mapello era famoso per la roccia arenaria, usata per opere edilizie di ornamentazione e rivestimento. Colline come il Canto Basso, ovvero la catena di colline che si estende da Mapello fino a Villa d'Adda, sono formate da terreni cretacei. Il terreno sottostante \u00e8 costituito da calcari argillosi, bigi rossicci, bianchi e neri. \u00c8 proprio da questi terreni che vengono ricavate le pietre da costruzione nel paese. Per queste caratteristiche del terreno in passato a Mapello erano molto diffusi mestieri quali il cavatore e tagliapietre, ma anche il lavoro di carrettiere, incaricato di trasportare il materiale estratto dalle cave al luogo in cui sarebbe stato poi lavorato. Tuttavia, tali attivit\u00e0 sono totalmente scomparse.\nStoria.\n\u00c8 possibile la presenza in epoca romana di un \"castrum\" (accampamento militare che poteva ospitare fino a 6000 uomini) nella zona. Il luogo faceva inoltre parte del ben conservato cardine centuriale Mapello - Bonate Sopra - Bonate Sotto. Nelle vicinanze passava la strada romana che distaccandosi dalla strada militare Bergamo - Como (l'attuale SS 342 \"Briantea\") si collegava con i territori dell'Isola. L'area dell'Isola era definita dai Romani \"Pagus Fortunensis\". Fu chiamata poi \"Pieve di Terno\", poich\u00e9 la giurisdizione plebana della chiesa di Terno comprendeva tutta l'Isola.\nDal Medioevo all'et\u00e0 contemporanea.\nIl primo documento che attesta l'origine di questa terra \u00e8 datato maggio 774, e tratta del testamento del gasindio Taidone: \"... casa massaricia in fundo Mapello; ... Roteperti de Mapello;... de vico Mapello\".\nIn una permuta dell'867 si attesta l'esistenza della chiesa di San Cassiano secondo un'interpretazione alternativa all'identificazione con il senodochio di San Cassiano di Bergamo, posta a poco pi\u00f9 di tre chilometri a sud dell'abitato di Mapello in una zona agricola disabitata che ha preso il nome di San Cassiano dalla presenza secolare della chiesa, venne demolita perch\u00e9 ormai in rovina nel 1875. La chiesa risulta regolarmente officiata fino alla met\u00e0 del XIX secolo, quando cominci\u00f2 ad essere abbandonata, per essere usata come deposito agricolo fino a quando non and\u00f2 in rovina. Rimane solo un pezzo di muro nell'attuale zona industriale del paese.\nNel periodo medioevale questa zona venne trasformata in un autentico terreno di scontri militari, cio\u00e8 luogo di guerra, ed i suoi abitanti conobbero per secoli devastazioni, miseria e fame. Contesa prima dai guelfi e dai ghibellini, e poi dalle compagnie di ventura, l'isola venne a quei tempi addirittura definita il \"triangolo della fame\". In tal senso sorsero numerose fortificazioni in tutto il territorio comunale, tra cui torri e un castello.\nNel 1428 Mapello e tutta la bergamasca passano al dominio veneto, che divide la provincia in 14 quadre. Mapello fa parte della Quadra dell'Isola, triangolo rovesciato con il vertice in basso alla confluenza dei fiumi Adda e Brembo e la base adagiata lungo il monte Canto. Il fatto poi di essere stata, per quasi quattro secoli, una porzione territoriale di estremo confine di uno stato (contrapposto a Milano) che aveva la sua capitale sul lontano Adriatico, ha inciso sull'evoluzione sociale di questa gente che, gi\u00e0 definita povera e senza \"trafichi\", non poteva godere della tranquillit\u00e0 dovuta al fatto di appartenere ad uno Stato forte, quale era la Repubblica di Venezia in quei tempi, ingenerando, di conseguenza, una naturale diffidenza dovuta alle ripetute scorrerie di bande ed eserciti.\nIl primo vero documento statistico \u00e8 la relazione del capitano Giovanni da Lezze, datato 21 ottobre 1596, il cui originale \u00e8 conservato nell'Archivio di Stato di Venezia e del quale esiste una copia nella biblioteca Civica di Bergamo.\nIl termine della dominazione veneta avvenne nel 1797, quando il territorio di Mapello e di tutta la provincia fin\u00ec alla Repubblica Cisalpina. Tuttavia questa nuova istituzione ebbe vita breve, dal momento che gi\u00e0 nel 1815 venne sostituita dal Regno Lombardo-Veneto, gestito dagli austriaci.\nQuesti attuarono una politica contraria alle esigenze della popolazione, tanto che spesso avvenivano tumulti: uno di questi vide tra i promotori Federico Alborghetti, abitante di Mapello. La guerriglia, documentata dalle cronache del 1848 con il nome di \"guerriglia di Palazzago\", tuttavia non sort\u00ec gli effetti sperati.\nIl successivo passaggio al neonato regno d'Italia, avvenuto nel 1859, acquiet\u00f2 definitivamente gli animi.\nLuoghi d'interesse.\nIn ambito storico notevole importanza rivestono le due torri che, edificate in epoca medievale, costituiscono, insieme ad alcuni resti delle fortificazioni di quel tempo, un vivo ricordo delle vicende del paese.\nNumerosi sono anche i palazzi e le ville presenti sul territorio: il palazzo Colombo-Zefinetti-Peruta del XVII secolo e appartenuto a nobili famiglie mapellesi, il palazzo Scotti che al proprio interno presenta numerosi affreschi cinquecenteschi, e la villa Antona-Traversi-Grismondi che risale al XVIII secolo e possiede una struttura molto scenografica.\nIn ambito religioso merita menzione la chiesa parrocchialele di Michele arcangelo. Edificata verso la fine del XVIII secolo in luogo di un precedente edificio di culto risalente al XII secolo, originariamente era utilizzata come cappelletta del castello medievale, a cui sono poi state apportate modifiche e riparazioni condotte dall'architetto Luca Lucchini di Certenago che l'hanno portata alle attuali dimensioni. Contiene un organo costruito dalla ditta Locatelli di Bergamo nel 1873, op. 14 e nel 1899. \u00c8 sulla grandezza di 16 piedi, ha due tastiere di 61 tasti e 1765 canne. L'organo Canto (seconda tastiera) \u00e8 collocato, a differenza del Grand'Organo, non nella cassa principale, ma in un vano adiacente distante circa 7 metri, che complica notevolmente la meccanica dello strumento ed esalta la bravura del costruttore Giacomo Locatelli.\nIl campanile, eretto nel 1837, ospita attualmente un concerto di otto campane in tonalit\u00e0 di Si maggiore fuso da Angelo Ottolina di Bergamo nel 1950 a seguito della requisizione bellica del 1943 che caus\u00f2 l'asportazione delle tre campane maggiori per esigenze belliche. Prima del 1943 vi era un concerto sempre di otto campane fuso da Giovanni Crespi nel 1841.\nInoltre sono presenti il santuario della Madonna di Prada, la parrocchiale della frazione di Prezzate, dedicata a sant'Alessandro, legata a un'apparizione mariana che si sarebbe verificata nel XV secolo, e la nuova avveniristica parrocchiale di Valtrighe, in cui spiccano grandi e particolari vetrate.\nIl santuario della Madonna di Prada (gi\u00e0 Santa Maria de' Prati, da cui de' prata\u201d) fu costruito nel 1482. In questa chiesa si trova un affresco murale ritraente la Madonna delle Grazie. La tradizione narra che in passato dagli occhi della Vergine uscisse quello che al tempo si credeva fossero lacrime e si racconta che queste gocce d'acqua fossero in grado di curare gli ammalati. Un giorno, una donna os\u00f2 bagnare il proprio cane con tale acqua, e cos\u00ec il miracolo cess\u00f2 immediatamente.\nSul campanile del santuario si trova, invece, un concerto di 3 campane in tonalit\u00e0 di si bemolle maggiore. Le due campane minori risalgono al XVIII secolo mentre la campana maggiore, pi\u00f9 recente, \u00e8 del 1996, fusa da Roberto Mazzola di Vercelli e sostituita alla precedente che aveva subito un'incrinatura.\nMerita inoltre di essere menzionata la chiesa sussidiaria di San Girolamo, dove si svolgono le liturgie feriali.\nParrocchie.\nIl territorio di Mapello si suddivide in quattro parrocchie: la parrocchia di San Michele Arcangelo di Mapello, la parrocchia |di San Zenone di Valtrighe, la parrocchia di Prezzate e la parrocchia di Terno d'Isola (per la frazione Carvisi).\nViabilit\u00e0 e trasporti.\nIl comune di Mapello \u00e8 attraversato dalla SS 342, nota come \"Briantea\" che collega la citt\u00e0 di Bergamo con Lecco. \u00c8 servito dalla stazione ferroviaria di Ambivere-Mapello, sulla linea Lecco-Brescia, nonch\u00e9 dalla superstrada SS342\nSport.\nA Mapello gioca la squadra calcistica del A.S.D. Mapello Calcio."}
{"id": "33406", "revid": "367445", "url": "https://it.wikipedia.org/wiki?curid=33406", "title": "Martinengo", "text": "Martinengo (\"Martin\u00e8ngh\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato nella pianura orientale bergamasca, dista circa 20 chilometri a sud dal capoluogo orobico.\nIl 13 dicembre 2011 il presidente della Repubblica Giorgio Napolitano ha firmato il decreto che conferisce a Martinengo il titolo di citt\u00e0.\nStoria.\nL'antichit\u00e0.\nI primi insediamenti sul territorio comunale risalgono all'epoca romana. In tal senso numerosi sono i reperti venuti alla luce tra il XIX ed il XX secolo che richiamano chiaramente la presenza di insediamenti stabili. Numerose sepolture, con annessi corredi funerari comprendenti monete, utensili e suppellettili, evidenziano tuttavia la presenza di numerose \"villae rusticae\" sparse, senza che si fosse sviluppato un vero e proprio borgo: queste infatti facevano riferimento al pagus del vicino borgo di Cortenuova.\nIl Medioevo.\nLa caduta dell'impero romano port\u00f2 un periodo di instabilit\u00e0 politica, causato dalle invasioni barbariche, durante le quali giunsero in Italia i Longobardi.\nQuesta popolazione si stabil\u00ec sul territorio di Martinengo, come si evince dai ritrovamenti inerenti quel periodo, ed in particolar modo dal significato del toponimo: Martinengo, difatti sta a significare \"propriet\u00e0 di Martino\", con la caratteristica desinenza longobarda \"-engo\". I nuovi colonizzatori, dopo la loro conversione al cristianesimo, vi fondarono alcuni edifici sacri dedicati al culto dei loro santi protettori, tra cui San Giorgio, Santa Agata e San Michele, ma soprattutto edificarono una cinta muraria comprensiva di castello, attorno al quale cominci\u00f2 a svilupparsi un nucleo abitativo.\nLe origini.\nIl primo documento scritto in cui viene fatta menzione di Martinengo \u00e8 un testamento risalente al 774, nell'epoca a cavallo tra la dominazione longobarda e quella dei Franchi.\nCon questi nuovi occupanti, che diedero vita al Sacro Romano Impero, si verific\u00f2 lo sviluppo del feudalesimo che segn\u00f2 una nova epoca per il borgo di Martinengo.\nInizialmente assegnato dalla diocesi di Bergamo, venne presto messo sotto la giurisdizione della famiglia dei Gisalbertini. Questi posero la loro dimora nel castello longobardo, a cui apportarono sostanziali modifiche tra cui un fossato ed un'imponente terrapieno difensivo, a cui si poteva accedere tramite due ingressi: la Porta del Tombino (oggi porta Garibaldi) e la Porta del Bonovo (oggi porta Giovanni XXIII), rendendolo il centro della vita della popolazione.\nL'importanza che questa famiglia ebbe per il paese \u00e8 visibile nello stemma comunale in cui campeggia un'aquila rossa su sfondo oro, simbolo della famiglia, che ben presto sostitu\u00ec il nome del casato con quello del paese stesso.\nI conti Martinengo per\u00f2, nel corso del XII secolo, decisero di trasferirsi nel vicino castello di Cortenuova, costruito in seguito alla concessione di quei territori da parte del vescovo di Bergamo Ambrogio Martinengo, loro parente. La loro partenza pose di fatto termine alla signoria nel paese, che acquis\u00ec l'autonomia comunale come testimoniato da documenti datati 1221.\nQuesta esperienza politica ebbe vita breve, dato che Martinengo venne coinvolto nelle lotte tra guelfi e ghibellini e cominci\u00f2 a gravitare nell'orbita della citt\u00e0 di Bergamo.\nIl XIII secolo si caratterizz\u00f2 anche per un grande incremento demografico, dovuto in gran parte all'immigrazione di numerose famiglie in fuga dal vicino territorio di Cortenuova, borgo raso al suolo da Federico II nella battaglia di Cortenuova il 27 novembre 1237.\nNel XIV secolo il potere pass\u00f2 nelle mani della famiglia milanese dei Visconti che concesse al paese numerosi privilegi, ma lo impegn\u00f2 in ulteriori scontri con la Repubblica di Venezia, intenzionata ad impossessarsi di questi territori. Le dispute terminarono con la pace di Ferrara che, il 5 maggio 1428, sanc\u00ec il passaggio di Martinengo alla Serenissima, la quale, nel 1454, diede in concessione i territori comunali al condottiero Bartolomeo Colleoni.\nQuest'ultimo vi costru\u00ec numerosi edifici, tra cui la Casa del Capitano, sua residenza nel paese, il monastero di Santa Chiara ed un convento francescano, nonch\u00e9 comp\u00ec nuovi interventi sulla cinta muraria del borgo, oltre a realizzare numerose opere di bonifica con le rogge che diedero maggiore impulso ad una agricoltura gi\u00e0 piuttosto sviluppata.\nEpoca moderna.\nLa dominazione veneta dur\u00f2, salvo qualche piccola parentesi, fino al 1797, anno nel quale vi subentr\u00f2 la Repubblica Cisalpina. In questo frangente particolare Martinengo si auto dichiar\u00f2 REPUBBLICA del Libero Popolo di Martinengo con un'indipendenza che dur\u00f2 il tempo di un'estate.Anche la nuova Repubblica Cisalpina dur\u00f2 poco tempo, dal momento che gi\u00e0 nel 1815 venne sostituita dal Regno Lombardo-Veneto, inserito come parte integrante dell'Impero austriaco.\nL'epoca contemporanea.\nL'ultimo avvicendamento avvenne nel 1859 quando Martinengo, unitamente al resto della provincia bergamasca, entr\u00f2 a fare parte del Regno d'Italia.\nDa quel momento il comune di Martinengo ha visto una progressiva trasformazione del proprio territorio da prevalentemente rurale a piccolo centro industriale.\nSimboli.\nLo stemma con un'aquila rossa in campo d'oro era l'emblema della famiglia Martinengo e pur essendo da sempre il simbolo dell'intera comunit\u00e0, \u00e8 stato ufficialmente approvato dal Comune il 21 maggio 2012 e concesso con Decreto del presidente della Repubblica del 30 luglio dello stesso anno.\nMonumenti e luoghi d'interesse.\nArchitetture civili.\nIl centro storico del paese \u00e8 un limpido esempio di borgo medievale, nel quale si sono fuse le architetture dei secoli successivi, senza snaturarne l'anima originale. Compreso all'interno di una cinta muraria dotata di terrapieni visibili, presenta vie lastricate, edifici con portici molto caratteristici. In tale contesto si inseriscono:\nCultura.\nCinema.\nA Martinengo e nei limitrofi comuni di Palosco, Mornico al Serio e Cividate al Piano sono state girate le scene del film di Ermanno Olmi \"L'albero degli zoccoli\", Palma d'oro per il miglior film del festival di Cannes del 1978. Tali luoghi sono stati scelti per rappresentare Treviglio. Tra le scene girate a Martinengo, quella nel vecchio opificio industriale del Filandone.\nInfrastrutture e trasporti.\nFra il 1888 e il 1931 la localit\u00e0 era servita da una fermata posta lungo la tranvia Bergamo-Soncino."}
{"id": "33407", "revid": "123377616", "url": "https://it.wikipedia.org/wiki?curid=33407", "title": "Medolago", "text": "Medolago (\"Medol\u00e0gh\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'Isola bergamasca dista circa 16 chilometri a ovest dal capoluogo orobico.\nStoria.\nI primi insediamenti stabili di una certa consistenza presenti sul territorio comunale risalgono all'epoca romana, quando nelle vicinanze era posta un'importante via di comunicazione utilizzata sia in ambito militare che in quello commerciale.\nSi pensa inoltre che in tale periodo il paese fosse inserito nel \"pagus fortunensis\", al pari degli altri borghi dell\"'isola\".\nTuttavia per aspettare il primo documento che attesti con certezza l'esistenza del toponimo, bisogna aspettare fino al 917, quando Medolago, menzionato come \"castrum\", venne inserito nel Sacro Romano Impero, in cui i reggenti inserirono il feudalesimo.\nL'etimologia del nome del paese sembra derivare dalla sua attuale collocazione in posizione centrale all'antico lago Gerundo, prosciugato nel periodo medievale, da cui il nome latino \"medio-lacus\" e la modernizzazione Medolago.\nInizialmente affidato alla gestione del vescovo di Bergamo, Medolago venne quindi interessato dalle lotte tra le fazioni guelfe e ghibelline, che imperversarono in tutta la provincia bergamasca.\nIn tal senso sul territorio comunale sorsero numerose fortificazioni difensive, tra cui anche un castello circondato di fossato, costruito in forma associata tra numerose personalit\u00e0 del borgo.\nIl potere tuttavia era detenuto dalla famiglia dei \"Medolago Albani\" che spesso si dovette guardare dagli attacchi esterni, dovuti per lo pi\u00f9 alla vicinanza con la roccaforte di Trezzo sull'Adda. In tal senso imponente fu la devastazione compiuta da Bernab\u00f2 Visconti nel 1377, che colp\u00ec anche il vicino borgo di Solza.\nLa situazione ritorn\u00f2 alla tranquillit\u00e0 a partire dal 1428 quando, unitamente al resto della provincia bergamasca, venne posto sotto il dominio della Repubblica di Venezia, la quale eman\u00f2 una serie di provvedimenti volti a migliorare la situazione sociale ed economica.\nUn sussulto si ebbe nel 1509 quando l'esercito francese, capitanato da Carlo d'Amboise, irruppe sul territorio e provoc\u00f2 una carneficina tra la popolazione, rea di aver opposto resistenza al tentativo d'invasione.\nDa quel momento pochi furono gli avvenimenti degni di nota per il paese, che segu\u00ec le sorti del resto della provincia, passando alla Repubblica Cisalpina nel 1797, al Regno Lombardo-Veneto nel 1815, ed infine al neonato Regno d'Italia nel 1859, con il quale ottenne anche l'autonomia amministrativa.\nTale autonomia venne revocata nel 1928 quando venne fuso con il vicino comune di Solza, formando il nuovo comune di Riviera d'Adda, con sede comunale posta nel vicino paese. Soltanto nel 1970 i due paesi riacquisirono l'autonomia.\nSimboli.\nLo stemma del comune di Medolago \u00e8 stato concesso con Decreto del presidente della Repubblica del 25 novembre 2019.\nGeografia antropica.\nSecondo lo Statuto comunale, la circoscrizione comunale \u00e8 costituita dai conglomerati urbani (localit\u00e0) di S. Protasio, Torre, Cascina Grandone e Adda. Non sono presenti frazioni nel territorio comunale."}
{"id": "33409", "revid": "322321", "url": "https://it.wikipedia.org/wiki?curid=33409", "title": "Mezzoldo", "text": "Mezzoldo (\"Mez\u00f3ld\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato alla testata della Val Brembana e bagnato dal fiume Brembo si trova a circa a nord-ovest del capoluogo orobico. Il comune fa parte della Comunit\u00e0 Montana della Valle Brembana.\nStoria.\nCome per molti altri borghi vicini appartenenti alla valle Averara, si pensa tuttavia i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti, al riparo dall'impeto delle orde conquistatrici. In particolar modo si presume che siano stati gli abitanti della vicina Valsassina ad arrivare per primi (presumibilmente attorno al VI secolo), come testimoniano alcuni toponimi uguali tra le due zone.\nIl toponimo sembra derivare la propria origine dalla posizione in cui il borgo \u00e8 posto: \"Mezzo alto\", poi traslato in \"Mezzoldo\" indicherebbe infatti un luogo posto in alto, in mezzo ai monti circostanti.\nI primi documenti su cui appare il nome del paese risalgono al 1472, durante la dominazione della Repubblica di Venezia, quando si fa menzione di \"Mezolo\".\nUna delle principali fonti di reddito era data dal commercio, grazie all'esistenza, gi\u00e0 in epoca medievale, dell\u2019\"alta via del ferro\" che conduceva, attraverso angusti sentieri, fino alla Valsassina e permetteva il commercio di materiale ricavato dalle vicine miniere.\nIl principale evento che caratterizz\u00f2 la storia di questo piccolo paese fu per\u00f2 la costruzione della Via Priula, avvenuta nel 1592 per merito della Serenissima che acquis\u00ec queste terre nel 1427, in sostituzione alla dominazione dei Visconti.\nQuesta strada permise il passaggio di gran parte dei commerci diretti in Valtellina, posta nel Canton Grigioni, sul territorio comunale tramite una via che raggiungeva il passo che, posto a monte dell'abitato, venne denominato Passo di San Marco.\nCi\u00f2 comport\u00f2 la costruzione anche di una dogana che moltiplic\u00f2 gli scambi e le entrate, che restarono per\u00f2 ad appannaggio di quei pochi che gi\u00e0 disponevano di un buon capitale.\nCon la fine della dominazione veneta anche la strada in questione perse importanza e cadde in uno stato di semi abbandono. Conseguentemente anche il paese di Mezzoldo si trov\u00f2 nuovamente isolato dalle arterie dei commerci, situazione che ha favorito lo spopolamento che \u00e8 durato fino ai giorni nostri.\nRecentemente l'economia si \u00e8 risollevata grazie all'industria del turismo, che tuttavia non ha snaturato l'anima del borgo.\nSimboli.\nIl comune ha come simboli lo stemma e il gonfalone concessi con D.P.R. 28 ottobre 1962. Lo stemma \u00e8 troncato in due parti, la superiore, rossa, reca tre stelle d'oro che rappresentano i tre nuclei fondamentali del paese: il centro (Ca' Bereri, Ca' Maisetti), le frazioni poste a sud (Ca' Vassalli, Ca' Bonetti, Sparavera e Soliva) e la frazione a nord (Scaluggio); le stelle sono a sei punte per indicare il centro e le cinque frazioni. La parte inferiore, azzurra, reca tre api d'oro che simboleggiano la laboriosit\u00e0..\nBlasonatura stemma:\nBlasonatura gonfalone:\nGeografia fisica.\nTerritorio.\nInserito in uno scenario naturalistico mozzafiato, offre numerose possibilit\u00e0 di svago al turista: dalle numerose escursioni adatte a tutte le esigenze (con meta o partenza dal Rifugio C\u00e0 San Marco), alla pratica della pesca nei numerosi torrenti che costellano il territorio, agli sport invernali, primo fra tutti lo sci alpinismo.\nMolto caratteristico \u00e8 il palazzo che ospitava la dogana veneta. Posto in centro al paese, porta ancora gli stemmi risalenti alla dominazione veneta.\nAnche la chiesa parrocchiale \u00e8 degna di nota. Edificata nel XVI secolo e intitolata a san Giovanni Battista, presenta un'importante opera pittorica di Lattanzio da Rimini e un altare in marmo nero.\nMerita menzione anche il caratteristico borgo di Sparavera, piccola frazione a sud del capoluogo, con le abitazioni rurali in pietra."}
{"id": "33411", "revid": "30610", "url": "https://it.wikipedia.org/wiki?curid=33411", "title": "Svjatoslav I di Kiev", "text": "Il principe Svjatoslav I di Kiev, della dinastia dei Rjurikidi, regn\u00f2 nominalmente sulla Rus' di Kiev dal 945, anche se fino al 954 era di fatto sotto la reggenza della madre Ol'ga.\nAmpli\u00f2 notevolmente il territorio della Rus' di Kiev, conquistando la Bulgaria del Volga, sottomettendo le popolazioni degli Alani, dei Radimi\u010di e dei Vjati\u010di, e avviando la decadenza dell'Impero di Khazaria e del primo Impero bulgaro.\nEbbe una relazione con la sua serva Malu\u0161a (che divenne madre di Vladimir I di Kiev) e con Predslava, madre di altri figli di Svjatoslav.\nDatazione della sua nascita.\nLa Cronaca degli Anni Passati (manoscritto ipaziano) colloca la morte dello zar bulgaro Simeone I il Grande e la nascita di Svjatoslav, figlio di Igor' di Kiev, nella stessa estate: quella dell'\"anno 6450\" (secondo il calendario di Costantinopoli, il 942 d.C.). Questo dato, tuttavia, crea una discordanza di date, perch\u00e9 \u00e8 certo che Simeone I sia morto nel 927 d.C.\n\u00c8 possibile che la causa dell'errore cronologico risieda in una errata trascrizione della lettera greca \u03bb (che in epoca bizantina era utilizzata anche per trascrivere il numero 30): durante la copia di un manoscritto essa sarebbe trascritta come la lettera cirillica \u043b (che invece equivaleva a 50): per questo motivo, la datazione dovrebbe essere anticipata di vent'anni.\nInoltre, \u00e8 possibile che la data della morte dello zar Simeone sia stata tramandata e riportata secondo il calendario bulgaro, che comincia il computo annuale tre anni prima di quello costantinopolitano.\nDiversi storici hanno determinato la data di nascita di Svjatoslav basandosi su calcoli simili a quelli sopra riportati e giungendo a soluzioni simili: secondo lo storico ucraino Petro Tolochko Svjatoslav sarebbe nato nel 930 o 932; secondo il russo Vasily Tatishchev, nel 920; secondo Nikolaj Michajlovi\u010d Karamzin, nel 933; secondo Teofil' Kostruba, nel 934; per Mikhail Brajchevsky intorno al 935; per Gennadij Litavrin nel 939 o 940.\nLe campagne sulla Volga.\nSvjatoslav lasci\u00f2 l'amministrazione interna del regno alla madre Ol'ga e si dedic\u00f2 alle spedizioni militari, cercando di orientare i commerci della Rus' di Kiev verso est, verso il mar Caspio e le popolazioni della steppa (in particolare i Khazari).\nDal 964 al 969 le truppe di Svjatoslav combatterono nella zona tra i fiumi Ok\u00e0 e Volga, conquistando il territorio della trib\u00f9 slava dei Vjati\u010di e distruggendo citt\u00e0 khazare: in particolare, Svjatoslav conquist\u00f2 la fortezza khazara di Sarkel e giunse fino ai territori degli Jazigi e degli Osseti.\nQuando Svjatoslav effettu\u00f2 la sua prima spedizione militare contro i Vjati\u010di, nel 964, essi erano stanziati tra l'Ok\u00e0 e la Volga, e versavano tributi ai Khazari. I combattimenti durarono tutto l'inverno del 964, e alla fine Svjatoslav riusc\u00ec a sottomettere la popolazione, che da allora cominci\u00f2 a pagare i tributi alla Rus' di Kiev.\nNella primavera dell'anno successivo Svjatoslav, dopo aver avvisato i Khazari delle sue intenzioni, part\u00ec in una seconda spedizione militare.\nAll'epoca i Khazari occupavano i territori della Ciscaucasia, le coste del Mar d'Azov, e gli odierni oblast' di Donec'k, di Lugans'k e di Rostov. Sulla costa destra del Don si trovavano delle postazioni militari khazare, che venivano utilizzate per attacchi continui contro la Rus' di Kiev.\nLa battaglia decisiva ebbe luogo nei pressi della capitale dei Khazari Itil. La citt\u00e0 fu poi definitivamente distrutta nel 968-969 dalle truppe di Svjatoslav, dopodich\u00e9 egli si diresse contro l'antica capitale khazara Samandar. Nelle cronache \u00e8 per\u00f2 assente una descrizione di queste battaglie.\nDa Samandar, l'esercito di Svjatoslav prosegu\u00ec attraverso la Ciscaucasia, distruggendo la popolazione degli Alani.\nSvjatoslav manteneva il comando fidandosi solo di s\u00e9 stesso, ed evitando di condividere con altri i suoi piani e le idee. Strada facendo, l'esercito requisiva i cavalli per la sostituzione delle bestie stanche o ferite. In questo modo, Svjatoslav percorse migliaia di chilometri conquistando fortezze e distruggendo eserciti nemici.\nL'invasione della Bulgaria.\nAntefatto.\nNell'autunno del 965, erano giunti a Costantinopoli degli ambasciatori bulgari, chiedendo il versamento di un tributo che, secondo loro, i Bizantini avrebbero dovuto versare ai Bulgari gi\u00e0 da tempo. L'imperatore bizantino Niceforo II Foca, reduce dalle conquiste in Cilicia e a Cipro, decise di punire l'arroganza dei Bulgari facendo frustare gli ambasciatori e rimandandoli in patria tra invettive e minacce. Tuttavia, dopo aver distrutto alcuni forti bulgari lungo il confine, Niceforo evit\u00f2 di iniziare una guerra aperta con la Bulgaria, in quanto aveva intenzione di riprendere le operazioni militare in Oriente.\nLa decisione di Niceforo di interrompere ogni relazione amichevole con la Bulgaria era dovuta in parte anche ad un precedente trattato che Pietro I di Bulgaria aveva stipulato con gli Ungari: il trattato consentiva agli Ungari di attraversare il territorio bulgaro per devastare quello bizantino in cambio della cessazione delle loro incursioni nella Bulgaria.\nL'imperatore decise quindi di rivolgersi a Svjatoslav affinch\u00e9 in sua vece, e dietro un cospicuo pagamento in oro, fosse lui a muovere guerra contro i Bulgari.\nConquista del primo impero bulgaro.\nNel 967-968 Svjatoslav si diresse verso il Danubio, sconfiggendo l'esercito bulgaro, forte di 30.000 uomini, nella battaglia di Silistra, e occupando la maggior parte della Dobrugia. Secondo lo storico bulgaro Vasil Zlatarski, Svjatoslav occup\u00f2 ben ottanta citt\u00e0 nel nord-est della Bulgaria: esse furono saccheggiate e distrutte, ma non occupate permanentemente. Lo zar Pietro I ebbe un violento attacco epilettico alla notizia della disfatta.\nI Russi decisero di passare l'inverno in territorio bulgaro, stabilendo la loro base operativa nella cittadina di Perejaslavec, mentre i Bulgari si concentravano nella fortezza di Dorostolon (Silistra). In questo modo, si erano venute a creare due capitali della Rus' di Kiev: Kiev, capitale amministrativa, dove risiedeva Ol'ga, e Perejaslavec, capitale commerciale, dove risiedeva Svjatoslav.\nLa primavera seguente, Svjatoslav mosse con parte del suo esercito verso Kiev, minacciata dalle incursioni dei Peceneghi (forse istigati e sovvenzionati dai Bizantini oppure, a quanto attestano le fonti russe, dai Bulgari). I Peceneghi erano convinti di poter conquistare facilmente la citt\u00e0, presidiata da un esiguo numero di soldati. Svjatoslav riusc\u00ec invece a soccorrere la madre e respingere l'attacco.\nNello stesso tempo, lo zar Pietro inviava una nuova ambasceria a Costantinopoli, episodio registrato anche da Liutprando di Cremona, a sua volta in missione diplomatica per conto dell'imperatore germanico Ottone I di Sassonia. Questa volta, gli ambasciatori bulgari vennero ricevuti alla corte bizantina con tutti gli onori, tuttavia i termini del trattato concluso tra i due imperi furono durissimi: Pietro fu costretto ad abdicare in favore del pi\u00f9 malleabile Boris, suo figlio, e fu stabilito che i giovani co-imperatori Basilio e Costantino sposassero due figlie di Boris.\nLo zar Pietro I mor\u00ec in un monastero nel 969, mentre Boris venne incoronato zar dei Bulgari. Svjatoslav nel frattempo, dopo aver respinto i Peceneghi, si volse nuovamente verso i Balcani, fermamente intenzionato ad annettere la Bulgaria ai propri domini. Al suo seguito cavalcavano ora anche mercenari magiari e peceneghi.\nReazione bulgara e guerra con i Bizantini.\nDurante l'assenza di Svjatoslav, Perejaslavec era stata riconquistata dallo zar bulgaro Boris II, che aveva intenzione di ripristinare il confine precedente del suo impero, ma Svjatoslav riconquist\u00f2 rapidamente la citt\u00e0 e costrinse il giovane zar alla capitolazione. I Russi annessero ai loro domini tutta la Bulgaria orientale, con le citt\u00e0 di \"Dorostolon\" (oggi Silistra) e Preslav, la capitale bulgara, dove Boris pot\u00e9 continuare a risiedere come principe vassallo mantenendo nominalmente le proprie prerogative. Ci\u00f2 permise al principe russo di non alienarsi del tutto le simpatie del popolo bulgaro, che anzi cercava di avvicinare a s\u00e9 in nome di una comune identit\u00e0 slava. Limitando i saccheggi da parte delle truppe occupanti e anzi integrando l'elemento bulgano nel suo esercito, Svjatoslav accentr\u00f2 su di s\u00e9 un consistente potere militare, che ora poteva usare a suo piacimento.\nIl piano dell'imperatore bizantino Niceforo, quindi, aveva finito per ribaltarsi: invece di una Bulgaria debole, il sovrano bizantino si ritrovava ai propri confini una nuova potenza militare, molto pi\u00f9 agguerrita, che subito manifest\u00f2 mire espansionistiche verso i territori bizantini. L'imperatore si appell\u00f2 quindi ai nobili bulgari, perch\u00e9 riprendessero le ostilit\u00e0 contro i Russi, ma la sua richiesta cadde nel vuoto.\nNel dicembre del 969 Niceforo venne assassinato nel suo letto durante un colpo di Stato che port\u00f2 al potere suo nipote, Giovanni I Zimisce (che avrebbe regnato fino al 976). Il nuovo imperatore dovette fronteggiare la situazione ormai critica dei Balcani, e decise di inviare una delegazione a Svjatoslav, nella speranza di intavolare una trattativa. Le richieste du Svjatoslav furono volutamente esorbitanti: oltre a una nuova cospicua somma di denaro, egli pretendeva che gli fossero ceduti tutti i territori balcanici dell'impero, che in questo modo si sarebbe ridotto alla sola Asia Minore. In quegli stessi anni Giovanni Zimisce era impegnato a soffocare la ribellione della famiglia dei Foca, decisa a vendicare l'assassinio del precedente imperatore. Egli decise perci\u00f2 di inviare il generale Bardas Skleros, con il titolo di \"Grande Domestico d'Occidente\", a dirigere le operazioni nei Balcani, affiancato dall'eunuco Pietro.\nAll'inizio del 970, l'esercito dei Russi, forte di un numeroso contingente di Magiari, Peceneghi e Bulgari, attravers\u00f2 il confine bulgaro e invase i Balcani meridionali. Svjatoslav assedi\u00f2 e poi saccheggi\u00f2 la citt\u00e0 di \"Filippopoli\" (oggi Plovdiv), dove, secondo la cronaca di Leone il Diacono, fece impalare 20.000 dei suoi abitanti.\nBardas Skleros, con un esercito di 10.000\u201312.000 uomini, affront\u00f2 i Russi nei pressi di Arcadiopoli nella primavera del 970. Il generale bizantino, in forte inferiorit\u00e0 numerica, us\u00f2 la tattica della finta ritirata per separare il contingente pecenego dal resto dell'esercito russo e poi annientarlo in un'imboscata predisposta precedentemente. L'esercito russo, privo del supporto della cavalleria pecenega, si ritir\u00f2 disordinatamente, subendo forti perdite. La ritirata dei Russi consent\u00ec a Giovanni Zimisce di domare le rivolte interne e di avere il tempo di radunare un nuovo e pi\u00f9 consistente esercito per muoversi verso nord.\nL'offensiva bizantina in Bulgaria.\nDopo aver soffocato la rivolta di Bardas Foca, che lo tenne occupato per tutto il 970, Giovanni Zimisce prepar\u00f2 le sue forze, e nella primavera del 971 marci\u00f2 contro Russi e Bulgari, radunando contingenti dai tagmata della Tracia e dell'Asia Minore. La flotta bizantina support\u00f2 la spedizione, con la consegna di far sbarcare le sue truppe al di l\u00e0 del Danubio in modo prendere alle spalle il nemico e impedirgli ogni possibilit\u00e0 di ritirata. L'imperatore scelse la settimana di Pasqua del 971 per fare la sua mossa, cogliendo l'esercito dei Russi completamente di sorpresa: i passi montani dei Balcani erano rimasti incustoditi, probabilmente perch\u00e9 le forze russe erano impegnati a soffocare le rivolte dei nobili bulgari o forse (come suggerisce lo storico A.D. Stokes) perch\u00e9 il trattato che era stato concluso ad Arcadiopoli l'anno prima aveva rassicurato i Russi sulle intenzioni dei Bizantini.\nGiovanni Zimisce marciava alla testa di un esercito di 30.000\u201340.000 uomini, che giunsero velocemente alle porte di Preslav. L'esercito dei Russi venne sconfitto davanti alle mura della citt\u00e0, che i Bizantini misero sotto assedio. La guarnigione russo-bulgara, al comando del bojaro russo \"Sphangel\", era decisa a resistere, ma Preslav cadde ugualmente, il 13 aprile. Tra i prigionieri c'era anche lo zar Boris II e la sua famiglia, che vennero condotti a Costantinopoli.\nLa gran parte delle forze russe, al comando di Svjatoslav, si ritir\u00f2 di fronte all'avanzata dell'armata bizantina a \"Dorostolon\", sul Danubio. Svjatoslav a questo punto, temendo una ribellione bulgara, fece uccidere 300 nobili bulgari e imprigionarne molti altri. L'esercito bizantino avanz\u00f2 senza incontrare resistenza; le guarnigioni bulgare delle piazzeforti lungo il suo cammino si arresero senza combattere.\nAssedio di Dorostolon.\nI Bizantini raggiunsero \"Dorostolon\", dove trovarono schierato l'esercito di Svjatoslav, che si era accampato appena fuori della citt\u00e0 ed era pronto per la battaglia. Dopo un durissimo e sanguinoso scontro, una carica dei catafratti di Giovanni Zimisce riusc\u00ec infine a rompere le linee nemiche e a costringerle a ritirarsi tra le mura della citt\u00e0, al prezzo di forti perdite.\nIl successivo assedio di Dorostolon si protrasse per tre mesi, durante i quali i Bizantini bloccarono la citt\u00e0 con l'ausilio della flotta e respinsero vari tentativi di sortita. Per ben tre volte i Russi tentarono di rompere l'assedio, ma ogni volta vennero respinti e furono costretti alla capitolazione dopo un'ultima, decisiva battaglia, a fine luglio. Secondo le fonti bizantine, dei ben 60.000 uomini che componevano l'esercito assediato sopravvissero solo in 22.000.\nGiovanni Zimisce e Svjatoslav giunsero ad un accordo: ai resti dell'esercito russo fu concesso di ripartire, restituendo prigionieri e bottino, e i loro privilegi commerciali furono ristabiliti in cambio della promessa di non muovere mai pi\u00f9 guerra all'Impero bizantino.\nLa morte di Svjatoslav.\nSvjatoslav, rifornito di viveri, condusse il suo esercito ormai stremato verso Kiev, ma all'inizio del 972 cadde in un'imboscata tesa dai Peceneghi mentre tentava di guadare il fiume Dniepr. Il \"khan\" Kurya, capo dei Peceneghi, secondo alcune fonti sarebbe stato indotto all'attacco dai Bizantini, che non si fidavano delle intenzioni del Gran Principe: i Bizantini avrebbero fornito ai Peceneghi delle informazioni riservate sul viaggio che Svjatoslav si accingeva a fare da Perejaslavec a Kiev.\nSecondo quando attesta la Cronaca degli Anni Passati, Sveneld, comandante della cavalleria russa, avrebbe tentato di mettere in guardia Svjatoslav del rischio di guadare il fiume in quel punto, ma il Gran Principe avrebbe ignorato il saggio consiglio e sarebbe caduto nell'imboscata che gli cost\u00f2 la vita. La stessa cronaca riporta che il \"khan\" pecenego ricav\u00f2 una coppa dal teschio di Svjatoslav:\nAlla morte di Svjatoslav, le tensioni tra i suoi figli crebbero, fino ad esplodere in una lotta fratricida che sarebbe durata otto anni (972-980). Nel 976 si contrapposero i fratelli Oleg e Jaropolk I in una guerra che si protrasse fino a quando Oleg fu ucciso. Nel 977 il terzo figlio di Svjatoslav, Vladimir, si diede alla fuga per sfuggire alla medesima sorte di Oleg e si rifugi\u00f2 in Scandinavia, dove raccolse un esercito di Variaghi con cui fece ritorno a Kiev nel 980. Jaropolk fu ucciso e Vladimir divenne l'unico signore di Kiev."}
{"id": "33412", "revid": "86376", "url": "https://it.wikipedia.org/wiki?curid=33412", "title": "Cateratta", "text": "La cateratta nell'ambito geografico \u00e8 formata da un susseguirsi di rapide e piccole cascate nel corso di un fiume.\nEtimologicamente proviene dal greco \u03ba\u03b1\u03c4\u03b1(\u03c1)\u03c1\u03ac\u03ba\u03c4\u03b7\u03c2 (\"kata(r)r\u00e0ktes\"), composto da \u03ba\u03b1\u03c4\u03ac (\"kat\u00e0\", gi\u00f9) e \u1fe5\u03ac\u03c3\u03c3\u03c9 (\"rasso\", erompere, precipitare), attraverso il latino \"catar(rh)acta\".\nOltre che le cateratte naturali lungo i fiumi, famose quelle del Nilo, sono usate anche quelle artificiali, solitamente lungo i canali, dove ci sia la necessit\u00e0 di bloccare temporaneamente le acque.\nAssonanze fonetiche.\nIl termine \"cateratta\" viene talvolta usato in medicina, in alternativa al pi\u00f9 corretto cataratta, per indicare la malattia dell'occhio che impedisce una vista nitida: in questa forma compare, ad esempio, in \"Novelle per un anno\" di Luigi Pirandello."}
{"id": "33413", "revid": "322321", "url": "https://it.wikipedia.org/wiki?curid=33413", "title": "Misano di Gera d'Adda", "text": "Misano di Gera d'Adda (\"Mis\u00e0\" in dialetto bergamasco, semplicemente Misano fino al 1863) \u00e8 un comune italiano di abitanti della provincia di Bergamo in Lombardia. Situato nella regione della Gera d'Adda, al confine fra le province di Bergamo, Milano e Cremona, si trova a circa a sud del capoluogo orobico.\nStoria.\nIl paese si trovava anticamente nell'area dell\"'isola Fulcheria\", una striscia di terra attorniata da una regione paludosa molto estesa, il lago Gerundo.\nI primi insediamenti stabili sul territorio risalgono al I secolo a.C. come si evince da resti risalenti al periodo della colonizzazione gallica.\nLa zona archeologica venne individuata in un campo prospiciente alla strada che congiunge Misano alla vicina Capralba; qui sono state rinvenute una tomba gallica con corredo di spada in ferro, fibule e vasellame in bronzo, un unguentario d'alabastro e altre suppellettili.\nTali resti sono considerati tanto importanti da essere stati inseriti in numerose mostre di livello nazionale riguardanti la presenza dei Galli in Italia.\nPochi invece sono i segni della presenza romana, che si prima si integr\u00f2 e poi sostitu\u00ec i vecchi abitanti.\nIl primo documento scritto in cui si menziona il paese risale al 962 quando, con il placito della vicina comunit\u00e0 di Caravaggio, il conte \"Gisalberto II\" assunse il possesso dell'intera isola Fulcheria.\nNel XIII secolo si insedi\u00f2 la Signoria della famiglia ghibellina dei Secco, per volere dell'imperatore Federico II.\nNel luogo dove sorge l'attuale chiesa di San Rocco sorgeva anticamente una torre di probabile origine alto medievale, trasformata in torre di difesa dai guelfi e successivamente distrutta dai ghibellini di Crema nel 1246. Misano fu dunque un borgo fortificato; quando il suo castello venne demolito, i materiali edili ricavati vennero impiegati per la costruzione del Santuario di Caravaggio.\nIn seguito a due gravi incendi, l'uno nel 1559, e l'altro, ancor pi\u00f9 grave, nel 1725, durante il quale venne distrutta la vecchia chiesa di Sant'Andrea, il borgo di Misano ottenne un'esenzione dal pagamento delle tasse allo Stato di Milano.\nIl 19 agosto 1835 una meteora cadde nel territorio del comune causando danni trascurabili.\nSimboli.\nIl simbolo del comune \u00e8 lo stemma concesso con D.P.R. 23 novembre 1988.\nBlasonatura stemma:\nMonumenti e luoghi d'interesse.\nL'edificio pi\u00f9 rilevante del borgo \u00e8 certamente l'imponente palazzo Visconti Guida Fugazzola, risalente al XVIII secolo; attuale sede del municipio, presenta una caratteristica pianta ad U ed un grazioso giardino.\nLa chiesa parrocchiale, gi\u00e0 documentata nel X secolo, \u00e8 intitolata a san Lorenzo, patrono del comune; fu ampliata nel XVI-XVII secolo e nuovamente ritoccata nel 1934. Al suo interno ospita dipinti di P. Galinone e Bernardino Galliari.\nAltro edificio sacro degno di nota \u00e8 la chiesetta di San Rocco, gi\u00e0 Madonna della Fonte nel 1448, modificata nel 1612.\n\u00c8 caratteristica l'architettura delle cascine locali, situate nelle campagne che circondano il borgo, e in particolare quella della cascina Solferino.\nEconomia.\nIl territorio comunale ospita 61 attivit\u00e0 industriali con 377 addetti pari al 52,43% della forza lavoro occupata, 43 attivit\u00e0 di servizio con 112 addetti pari al 5,98% della forza lavoro occupata, altre 50 attivit\u00e0 di servizio con 169 addetti pari al 15,58% della forza lavoro occupata e 11 attivit\u00e0 amministrative con 102 addetti pari al 6,95% della forza lavoro occupata.\nRisultano occupati complessivamente 719 individui, pari al 27,76% del numero complessivo di abitanti del comune.\nNella zona, oltre ad aziende agricole, di cui \u00e8 testimonianza la secolare storia dei ruscelli, si sono sviluppate piccole fabbriche metalmeccaniche, laboratori di abbigliamento ed imprese edili. Restano di grande impatto scenico le verdi campagne del circondario di Misano, costellate di sorgenti naturali: le \"Sorgenti Gaverine\"."}
{"id": "33414", "revid": "104458", "url": "https://it.wikipedia.org/wiki?curid=33414", "title": "Rembrandt Van Rijn", "text": ""}
{"id": "33416", "revid": "1910023", "url": "https://it.wikipedia.org/wiki?curid=33416", "title": "Moio de' Calvi", "text": "Moio de' Calvi (\"M\u00f2i\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'alta Val Brembana, dista circa 40 chilometri a nord dal capoluogo orobico.\nStoria.\nPiccolo borgo incastonato tra i monti, non annovera episodi di spessore nella sua storia.\nStoria fatta dalla quotidianit\u00e0 dei propri abitanti, da sempre dediti al lavoro che la natura offre, dall'allevamento alla produzione del carbone di legna.\nCome per molti altri borghi vicini, si pensa tuttavia i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti, al riparo dall'impeto delle orde conquistatrici.\nIl toponimo invece dovrebbe derivare dal latino volgarizzato \"Molleus\", indicante un luogo umido, mentre la dicitura \"De' Calvi\" \u00e8 stata aggiunta nel 1863, con Regio Decreto 28 giugno 1863, n. 1.426.\nScarse sono le notizie del paese fino all'epoca medievale, quando venne posto nel feudo facente capo alla famiglia ghibellina dei Visconti, che diedero il permesso, ad ogni persona appartenente alla loro fazione, di uccidere un guelfo. Nonostante questo non ci sono giunti documenti che attestano di lotte avvenute sul suolo comunale.\nNel corso del XVI secolo il paese, dopo essere entrato a far parte della Repubblica di Venezia, fu inserito nel distretto amministrativo della \"Valle Brembana Oltre la Goggia\", che comprendeva tutti i comuni dell'alta valle, con capoluogo posto a Valnegra e godeva di sgravi fiscali e numerosi privilegi.\nIn quel periodo venne a stabilirsi la famiglia dei \"Calvi\" che cre\u00f2 una propria riserva di caccia. I discendenti della famiglia si integrarono con gli altri abitanti, tanto che ancor oggi \u00e8 possibile notare una discontinuit\u00e0 tra gli edifici, taluni di matrice contadina e rurale, altri influenzati dall'architettura veneziana.\nNel 1927 il regime fascista fece una grande opera di accorpamento tra parecchi comuni del Regno d'Italia. Fu il caso anche di Moio, che si trov\u00f2 aggregato ai vicini Valnegra, Piazza Brembana e Lenna in un unico comune denominato San Martino de' Calvi. Soltanto nel 1956 i comuni si separarono nuovamente, assumendo l'attuale conformazione.\nNel 1947 sul fiume Brembo fu costruito un lago artificiale, il lago del Bernigolo, per far confluire le acque nella centrale elettrica di Lenna.\nSimboli.\nLo stemma comunale \u00e8 stato concesso con decreto del presidente della Repubblica del \n16 marzo 1961.\nIl Comune riprende la testa di marmo dello stemma dei Calvi, famiglia che diede impulso all'espansione del paese; la fontana ricorda la ricchezza delle acque presenti nel territorio.\nMonumenti e luoghi d'interesse.\nMolto particolare \u00e8 la chiesa parrocchiale, dedicata a San Mattia. Edificata al termine del XV secolo e ristrutturata due secoli pi\u00f9 tardi, possiede un caratteristico campanile in stile romanico e custodisce ornamenti barocchi, dipinti di Giambettino Cignarolii e l'organo di costruzione di Adeodato Bossi.\nMerita inoltre menzione casa Calvi, edificata in stile veneziano che contraddistingue altre abitazioni di minor importanza. Su una facciata dell'abitazione si possono ammirare affreschi di buon pregio.\nIl territorio comunale offre ottimi colpi d'occhio, grazie al contesto naturalistico in cui \u00e8 immerso. Numerose sono quindi le possibilit\u00e0 di escursioni sui monti circostanti, adatte ad ogni esigenza: dal principiante all'utente pi\u00f9 esperto ed esigente."}
{"id": "33419", "revid": "322321", "url": "https://it.wikipedia.org/wiki?curid=33419", "title": "Monasterolo del Castello", "text": "Monasterolo del Castello (\"Monaster\u00f6l\" o \"Monestar\u00f6l\" in dialetto bergamasco) \u00e8 un comune italiano di abitanti della provincia di Bergamo in Lombardia.\nIl paese si trova sulla sinistra orografica del Lago di Endine, in val Cavallina, a circa 30\u00a0chilometri dal capoluogo orobico.\n\u00c8 meta turistica, dato che pu\u00f2 offrire al visitatore la pratica di attivit\u00e0 sportive quali pesca, escursioni in barca a remi sul lago, windsurf e trekking. Numerose sono le possibilit\u00e0 di svago, tra cui spiagge ed un centro sportivo-turistico, ed i rinomati ristoranti disseminati lungo il litorale lacustre.\nGeografia fisica.\nTerritorio.\nIl territorio \u00e8 variegato in quanto \u00e8 sia pianeggiante, sia collinare, sia montuoso. Presenta un lago (Lago di Endine) da cui nasce il fiume Cherio e sono presenti piccoli corsi d'acqua e cascate, provenienti dalla montagna, le cui acque si gettano nel lago.\nClima.\nDal punto di vista del clima, Monasterolo, per la vicinanza del lago e del bosco che creano un microclima, \u00e8 una zona molto umida e piovosa in autunno, fredda e umida in inverno; d'estate \u00e8 fresca, piovosa e ventilata la sera.\nOrigini del nome.\nIl nome del paese deriva dalla costruzione posta su una piccola collina morenica poco distante dall'attuale centro abitato.\nStoria.\nL'etimologia di Monasterolo del Castello \u00e8 chiara: deriva da un monastero distrutto sul finire dell'VIII secolo durante la guerra tra i franchi e longobardi. La conferma deriva da una serie di scavi avvenuti negli anni '90 del XX secolo che hanno portato anche alla luce fondamenta di grandezza colossale, e un arco di tufo sostenuto da due grosse pietre come se fossero pilastri con la base a zampa di elefante, caratteristica dell'arte benedettina.\nMonumenti e luoghi d'interesse.\nArchitetture religiose.\nLa chiesa parrocchiale del paese, dedicata a san Salvatore, originaria del XIII secolo, fu ricostruita nel XVIII secolo. Essa presenta al proprio esterno le varie stazioni della Via Crucis, eseguite in mosaico dal pittore Trento Longaretti per conto della ditta Peresson di Milano, e la \"Trasfigurazione\", olio su tela eseguito da Domenico Carpinoni. L'altare maggiore in marmo \u00e8 attribuito allo scultore Bartolomeo Manni di Rovio.\nArchitetture militari.\nSituato nel punto in cui il fiume Cherio nasce dal Lago di Endine, l'edificio sembra risalire al X secolo, ed era adibito a monastero benedettino. Gi\u00e0 in quel periodo, documenti attestavano l'esistenza di un nucleo abitativo, denominato \"Castro monasteriolo\", nei pressi del monastero.Distrutto in epoca medievale dall'esercito imperiale di Federico I detto il Barbarossa, fu riedificato dalla famiglia ghibellina dei Suardi verso il XIII - XIV secolo con funzioni difensive. Due secoli pi\u00f9 tardi, nel XVI secolo, venne ristrutturato ed utilizzato come residenza signorile. \nOggi il castello, di propriet\u00e0 privata, viene utilizzato per banchetti e ricevimenti"}
{"id": "33420", "revid": "123818936", "url": "https://it.wikipedia.org/wiki?curid=33420", "title": "Montello (comune italiano)", "text": "Montello (\"Mont\u00e8l\" in dialetto bergamasco) \u00e8 un comune italiano di abitanti della provincia di Bergamo in Lombardia.\nDistante circa 11\u00a0chilometri a est dal capoluogo orobico, \u00e8 posto all'imbocco della val Cavallina.\n\u00c8 fra i comuni d'Italia con la minor superficie di territorio, solo 1,74\u00a0km\u00b2.\nEtimologia e Storia.\nIl paese deve il suo nome, com\u2019\u00e8 facilmente immaginabile, al piccolo colle (\"montello\" ossia \u201cmonticello\u201d, appunto) che s\u2019innalza alle spalle del centro abitato.\nSul territorio comunale sono stati ritrovati oggetti, tra cui un'ascia di bronzo, di origine preistorica, a cui non \u00e8 stato possibile dare un'esatta datazione.\nIl periodo pi\u00f9 importante per questo piccolo paese fu indubbiamente il medioevo: numerose sono infatti le costruzioni risalenti a quel periodo, prima fra tutte l'intera struttura del nucleo storico, con costruzioni ravvicinate in pietra e vie molto strette.\nEsistono parecchi ruderi, tra cui quelli del castello di propriet\u00e0 della famiglia Suardi, che aveva il pieno dominio dell'intera zona, posto in localit\u00e0 \"Monticelli-Brusati\".\nIl paese, inizialmente chiamato \"Monticelli di Borgogna\", nel 1927 venne accorpato al vicino Costa di Mezzate, diventando \"Costa di Monticelli\". L'autonomia comunale venne riacquisita nel 1955, e nel 1962 assunse l'attuale denominazione di Montello.\nIl territorio \u00e8 inoltre solcato dal corso del torrente Zerra che, unito alle acque della roggia Borgogna (costruita nel 1473 dal condottiero Bartolomeo Colleoni), permette di soddisfare le esigenze idriche della pianura occidentale bergamasca.\nSimboli.\nIl comune ha come simboli lo stemma e il gonfalone riconosciuti con Decreto del Presidente della Repubblica del 22 aprile 1998.\nBlasonatura stemma:\nMonumenti e luoghi d'interesse.\nDi indubbio interesse sono i ruderi del castello, risalente al XIII secolo dei Suardi, in localit\u00e0 \"Monticelli-Brusati\", su cui ora \u00e8 stata costruita una villa che prende il nome dalla localit\u00e0 in cui si trova.\nCostruzione di spicco \u00e8 anche il palazzo \"Baizini-Rumi\". Dotato di un grande giardino interno, ora adibito come monastero di clausura francescano del terzo ordine.\nInfine si pu\u00f2 trovare la chiesa parrocchiale, dedicata alla Visitazione di Maria Santissima, costruita nel XX secolo, recentemente restaurata e dotata di un nuovo e grandioso impianto di illuminazione.\nSociet\u00e0.\nEconomia.\nDi notevole importanza per l'economia di Montello \u00e8 la presenza della Montello S.p.A., ditta riconvertita da acciaieria a industria specializzata nel recupero di plastica e di compostaggio delle parti umide dei rifiuti solidi urbani, con produzione di biogas e quindi di energia termica ed elettrica per una potenza di 9,9 MW. L'azienda genera oltre 200 posti di lavoro per un fatturato annuo che si attesta sui 35 milioni di euro.\nAlla Montello S.p.A. vengono anche trattati i prodotti della nuova raccolta organica porta a porta di Milano (AMSA), come parte della capacit\u00e0 di 210\u00a0000 tonnellate l'anno che grazie al processo di digestione anaerobica producono secondo l'azienda un risparmio di 60\u00a0000 tonnellate/anno di anidride carbonica.\nInfrastrutture e trasporti \na Montello \u00e8 presente una stazione ferroviaria, che serve anche il vicino centro abitato di Gorlago "}
{"id": "33421", "revid": "1124164", "url": "https://it.wikipedia.org/wiki?curid=33421", "title": "Mornico al Serio", "text": "Mornico al Serio (\"M\u00fcrn\u00ecch\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura sud-orientale di Bergamo, dista circa 17 chilometri dal capoluogo orobico.\nStoria.\nIl paese, otre a una forte alleanza con Pedrengo, ha origini risalenti all'epoca romana, come testimoniano alcune sepolture rinvenute lungo la via Francesca, antica strada romana che si sviluppa da est ad ovest, tuttora utilizzata dalla viabilit\u00e0 moderna come arteria di scorrimento.\nI primi documenti che attestano l'esistenza del paese risalgono all'anno 1002, in pieno medioevo. In tale epoca il paese risent\u00ec solo marginalmente delle lotte che avvenivano, nei paesi limitrofi, tra guelfi e ghibellini.\nVenne posto sotto la tutela comunale di Bergamo nell'anno 1220, fino all'inizio del XV secolo, quando pass\u00f2 sotto il dominio della repubblica di Venezia.\nMonumenti e luoghi di interesse.\nInnumerevoli sono le costruzioni degne di nota: in primis palazzo Perini, sede municipale, che presenta un bel porticato risalente al XVII secolo.\nMeritano menzione anche Villa Terzi-Dolci, dotata di colonne in stile toscano, e il palazzo Alessandri-Biasca che dispone di un parco interno e una piccola chiesetta.\nLa chiesa parrocchiale, dedicata a sant'Andrea, \u00e8 stata edificata nel corso del XX secolo e consacrata da Angelo Roncalli, il futuro papa Giovanni XXIII. Questa opera, in stile barocco, \u00e8 attigua alla vecchia parrocchiale della Beata Vergine Addolorata,risalente all'XI secolo, che presenta un interessante presbiterio in stile romanico e affreschi risalenti al XV opera di Maffiolo da Cazzano.\nInteressanti sono anche le due chiese collocate in aperta campagna: la prima, dedicata a santa Valeria, risale al XVI secolo, mentre la seconda, intitolata a san Rocco e posta dove in passato si trovava un cimitero (per questo chiamata anche chiesa dei morti vecchi), presenta un'inconfondibile pianta a sezione ottagonale. La chiesa ospita un dipinto di Bartolomeo Cabrini, datato e firmato \u201c\"1495, Bartolameus Iovanes Cabrini pinxi\"\u201d scoperto solo nel XX secolo.\nCultura.\nEventi.\nOgni anno, durante il periodo di fine agosto inizio settembre, viene organizzata dall'oratorio una staffetta non competitiva della durata di pi\u00f9 giorni con partenza da vari luoghi di interesse religioso, come Roma, Assisi, Trento, Padova e Torino.\nL'evento viene organizzato dall'oratorio.\nLa festa sull'aia la festa pi\u00f9 significativa legata alle tradizioni contadine/popolari che si svolge tutti gli anni dal 1981."}
{"id": "33424", "revid": "2730", "url": "https://it.wikipedia.org/wiki?curid=33424", "title": "Pierre de Coubertin", "text": "Nato in una famiglia aristocratica, in seguito ad alcuni viaggi in Inghilterra ebbe modo di conoscere i principi educativi di Thomas Arnold, che influenzarono notevolmente il suo pensiero, e inizi\u00f2 quindi a proporre lo sport e l'esercizio fisico come elementi pedagogici negli istituti scolastici. Dopo aver contribuito alla creazione di alcune associazioni come l'Union des soci\u00e9t\u00e9s fran\u00e7aises de sports athl\u00e9tiques, si impegn\u00f2 nel progetto di rinascita degli antichi Giochi di Olimpia.\nLe sue idee si concretizzarono con la fondazione delle Olimpiadi moderne nel corso del Congresso Olimpico del 1894, in cui fu affidata ad Atene l'organizzazione dei Giochi della I Olimpiade del 1896 e venne formato il Comitato Olimpico Internazionale. Durante la presidenza di quest'organizzazione, terminata nel 1925, de Coubertin istitu\u00ec alcuni simboli che sarebbero diventati fondamentali nel contesto sportivo, tra cui il motto olimpico \"Citius, Altius, Fortius\", la bandiera a cinque cerchi e il giuramento; fu inoltre promotore della nascita dei Giochi olimpici invernali, con la prima edizione che si tenne a Chamonix nel 1924. In ambito educativo, il barone parigino costitu\u00ec l'\u00c9claireurs Fran\u00e7ais, la prima organizzazione scout francese. \nDe Coubertin ebbe una prolifica carriera letteraria, spaziando da trattati sportivi a opere educative, da testi storico-politici ad autobiografie; tra i 34 libri pubblicati figurano \"L'Evolution Fran\u00e7aise sous la Troisi\u00e8me R\u00e9publique\" (1896), \"Histoire universelle\" (1920), \"Le\u00e7ons de P\u00e9dagogie sportive\" (1921) e \"M\u00e9moires olympiques\" (1932). Conquist\u00f2 anche una medaglia d'oro per la letteratura alle Olimpiadi del 1912 con la poesia \"Ode allo Sport\". Nel 1936 il CIO lo propose per il premio Nobel per la pace, \u00abper i suoi sforzi nella riduzione delle tensioni mondiali attraverso la rinascita e l'organizzazione dei Giochi olimpici internazionali\u00bb. Dopo la sua morte gli furono dedicati vari monumenti e onorificenze sportive, tra cui la medaglia Pierre de Coubertin.\nBiografia.\nGli antenati e la giovinezza.\nCharles Pierre de Fr\u00e9dy nacque in una famiglia cattolica e aristocratica in Rue Oudinot n\u00ba 20, nel VII \"arrondissement\" di Parigi, alle ore 17 circa del 1\u00ba gennaio 1863, ultimo di quattro figli di Charles Louis de Fr\u00e9dy, barone di Coubertin (1822-1908) e di Agathe Marie Marcelle Gigault de Crisenoy (1823-1907). Suo padre era un pittore affermato, decorato con la Legion d'onore nel 1865, i cui dipinti, riguardanti perlopi\u00f9 la religione e l'epoca classica, vennero esposti a lungo nel Salon parigino e vinsero anche alcuni riconoscimenti. La madre era invece una nobildonna che si dilettava nella musica, erede del castello di Mirville, nel dipartimento della Senna Marittima, in Normandia. Nel romanzo autobiografico \"Le Roman d'un Ralli\u00e9\" (1902) Pierre descrisse il suo rapporto con i genitori come teso e rigido durante tutta la sua giovinezza. I suoi fratelli maggiori erano Paul (1847-1933), Albert (1848-1913) e Marie (1854-1942).\nLa famiglia paterna aveva antiche origini italiane e, secondo la tradizione familiare, i suoi avi arrivarono in Francia nei primi anni del XV secolo. Jean-Fran\u00e7ois Fr\u00e9dy (1547-1598), avvocato presso il Parlamento di Parigi, divenne Signore di Coubertin nel 1577 grazie all'acquisto di alcuni terreni presso Saint-R\u00e9my-l\u00e8s-Chevreuse, nella valle di Chevreuse, non lontano da Versailles. Ciononostante la famiglia ottenne il titolo nobiliare solo nel XIX secolo grazie a Julien Bonaventure Fr\u00e9dy (1788-1871), che fu nominato Cavaliere di San Luigi da Luigi XVIII e Cavaliere della Legion d'onore da Napoleone III, e che divenne barone ereditario il 2 agosto 1822 tramite una lettera patente scritta dal Re di Francia. Lo stemma scelto era uno scudo azzurro con nove conchiglie d'oro disposte secondo lo schema 3-3-2-1.\nPierre de Coubertin trascorse gran parte dell'infanzia spostandosi tra la casa parigina a cinque piani di Rue Oudinot, uno chalet nel borgo di \u00c9tretat affacciato sul canale della Manica, il castello di Mirville e quello della famiglia de Fr\u00e9dy a Saint-R\u00e9my-l\u00e8s-Chevreuse; il giovane crebbe in un periodo di profondi cambiamenti per la Francia, avendo modo di assistere in prima persona alla guerra franco-prussiana e alle relative conseguenze economiche e politiche, come l'avvento della Comune di Parigi e della Terza Repubblica. Nell'ottobre 1874 i suoi genitori lo iscrissero all'Ecole Saint-Ignace in Rue de Madrid, educandolo cos\u00ec secondo una formazione morale e religiosa di stampo gesuita. Assistito da padre Caron, che lo introdusse allo studio dell'antica Grecia e della filosofia classica, fu tra i migliori studenti della sua classe, divenendo poi membro dell'accademia d'\u00e9lite, composta dagli allievi pi\u00f9 brillanti della scuola; consegu\u00ec il \"baccalaur\u00e9at\" in lettere nel 1880 e in scienze nel 1881, anno in cui termin\u00f2 il suo percorso scolastico in quell'istituto. Ebbe poi la possibilit\u00e0 di entrare a far parte dell'\u00c9cole sp\u00e9ciale militaire de Saint-Cyr, ma alla carriera militare prefer\u00ec intraprendere quella da studioso, desiderando approfondire e discutere di argomenti di varia natura, tra cui l'educazione, la storia, la letteratura e la sociologia. Nel 1882 si iscrisse all'\u00c9cole libre des sciences politiques, laureandosi in legge nel 1885.\nL'impegno educativo.\nL'ambito a cui Pierre de Coubertin si interess\u00f2 maggiormente fu la pedagogia, con particolare riguardo al ruolo dello sport e dell'esercizio fisico nell'istruzione scolastica. Dal 1883 al 1886 intraprese una serie di viaggi nel Regno Unito, durante i quali ebbe modo di visitare alcuni college e universit\u00e0, studiandone i metodi d'insegnamento; apprezz\u00f2 il programma educativo ideato da Thomas Arnold per la Rugby School, di cui fu rettore nella prima met\u00e0 del XIX secolo. Il nobile francese fu particolarmente colpito da alcuni peculiari metodi educativi che si basavano sulle discipline sportive, considerate per gli allievi come un elemento pedagogico propedeutico alle sfide del futuro. Da un punto di vista patriottico, trov\u00f2 poi nel pensiero pedagogico di Arnold, riassunto dal romanzo \"Tom Brown's School Days\" del 1857 di Thomas Hughes, una giustificazione alla sconfitta francese nella guerra franco-prussiana, dovuta secondo de Coubertin alla mancanza di una preparazione fisica adeguata, e inoltre attribu\u00ec a queste metodologie educative l'egemonia britannica che caratterizz\u00f2 l'Ottocento. In seguito ai suoi viaggi oltremanica cominci\u00f2 a praticare diverse discipline, tra cui il canottaggio, il pugilato, l'equitazione e la scherma, e si distinse in particolare nel tiro a segno, risultando per sette volte campione francese di tiro con la pistola.\nDe Coubertin raccolse i resoconti delle sue esperienze nelle scuole anglosassoni e le teorie formulate in quei viaggi in una serie di articoli e libri: \"L'Education en Angleterre\" (1888), \"L'\u00c9ducation anglaise en France\" (1889) e \"Universit\u00e9s transatlantiques\" (1890). Traendo poi ispirazione da quanto appreso, inizi\u00f2 a dedicarsi al miglioramento del sistema educativo della Francia attraverso una campagna di promozione dello sport scolastico e dell'educazione fisica, che avrebbero dovuto essere alla base della rigenerazione della societ\u00e0. Nel novembre 1887 contribu\u00ec alla fondazione dell'Union des soci\u00e9t\u00e9s fran\u00e7aises de courses \u00e0 pied (in italiano \"Unione delle societ\u00e0 francesi di corsa a piedi\", nota anche con l'acronimo \"USFCP\"), un'associazione volta allo sviluppo dell'atletica leggera in Francia. Il 1\u00ba gennaio 1888 de Coubertin cre\u00f2 poi il Comit\u00e9 pour la Propagation des Exercices Physiques dans l'\u00c9ducation (\"Comitato per la diffusione degli esercizi fisici nell'educazione\"), affidandone la presidenza a Jules Simon, membro dell'Acad\u00e9mie fran\u00e7aise che fu in passato capo di governo e ministro della pubblica istruzione. Quando il 31 gennaio 1889 l'USFCP divenne l'Union des soci\u00e9t\u00e9s fran\u00e7aises de sports athl\u00e9tiques (\"Unione delle societ\u00e0 francesi degli sport atletici\" o \"USFSA\") accettando cos\u00ec nella sua struttura altre discipline sportive oltre l'atletica, il barone rinunci\u00f2 al suo \"Comit\u00e9\" e venne eletto segretario generale di quest'organizzazione, carica che ricopr\u00ec dal 1890 al 1893; in questo periodo favor\u00ec inoltre la nascita di due periodici sportivi, \"La Revue Athletique\" e \"Les Sport Athl\u00e9tiques\". Convinto sostenitore della Terza Repubblica, a differenza dei suoi genitori che perseguivano l'ideale monarchico, nel frattempo venne eletto al consiglio comunale di Mirville nel 1888 senza essersi direttamente candidato, ponendo poi fine alla sua esperienza politica nel 1892. \nIl primo pensiero olimpico.\nTra il 1875 e il 1881 l'archeologo tedesco Ernst Curtius port\u00f2 alla luce le rovine di Olimpia, che ogni quattro anni dal 776 a.C. al 393 d.C. era stata la sede degli antichi Giochi olimpici, dando vita a un crescente interesse in tutto il mondo per la storia antica e per le Olimpiadi in particolare. Grazie alla sua istruzione, Pierre de Coubertin aveva gi\u00e0 avuto modo di conoscere i miti e la vicende dell'antica Grecia, prendendo a modello per le sue teorie pedagogiche anche il ginnasio ellenico; nel 1888 confess\u00f2: \u00abNiente nella storia dell'antichit\u00e0 mi aveva fatto sognare pi\u00f9 di Olimpia\u00bb. Gli antichi Giochi olimpici incarnavano una serie di ideali che negli anni sarebbero divenuti la base del suo pensiero sportivo, tra cui il dilettantismo degli atleti, l'aspetto democratico e agonistico dello sport e il concetto di tregua olimpica. Cos\u00ec nel 1889 egli ebbe l'idea di far rinascere questo evento attraverso l'organizzazione di una grande manifestazione internazionale che avrebbe incluso le discipline pi\u00f9 importanti dell'epoca. Nello stesso anno, parallelamente all'Esposizione universale di Parigi, organizz\u00f2 il Congres international pour la propagation des exercices physiques dans l'education (\"Congresso internazionale per la diffusione degli esercizi fisici nell'educazione\") presso l'Ecole des Ponts et Chauss\u00e9es per pubblicizzare le sue teorie.\nAl termine dell'Expo parigina, per premiare l'impegno del barone nell'organizzazione del congresso sportivo, il ministro francese della pubblica istruzione Armand Falli\u00e8res gli finanzi\u00f2 un viaggio negli Stati Uniti e in Canada, per consentirgli di studiare in modo approfondito i sistemi educativi dei college e delle universit\u00e0 nordamericane; de Coubertin sfrutt\u00f2 l'occasione per pubblicizzare il nuovo sentimento olimpico e per dare forza alle sue idee educative, continuando a viaggiare per il mondo per buona parte dei primi anni 1890, dal momento che riteneva bisognasse internazionalizzare lo sport per renderlo pi\u00f9 popolare e \"democratico\". Nel suo soggiorno negli Stati Uniti fu colpito dalla qualit\u00e0 delle strutture sportive e dalla florida scena competitiva tra le varie universit\u00e0, costatando poi la crescente popolarit\u00e0 delle idee di Arnold negli istituti scolastici; in questo periodo strinse amicizia con William Milligan Sloane, professore di filosofia della storia all'Universit\u00e0 di Princeton e responsabile della sua sezione di atletica.\nDopo essere tornato in patria, il barone scrisse un articolo per \"La Revue Athletique\" nel 1890, nel quale sottoline\u00f2 l'importanza dei Wenlock Olympian Society Annual Games, a cui aveva avuto modo di partecipare quello stesso anno: si trattava di un evento sportivo e ricreativo che includeva gare di atletica leggera, cricket e calcio promosso a Much Wenlock dal medico locale William Penny Brookes dall'ottobre 1850, in quanto credeva che il metodo migliore per prevenire le malattie fosse l'esercizio fisico. Tra gli altri tentativi di riproporre i Giochi olimpici che de Coubertin us\u00f2 come modello di riferimento vi erano le Olimpiadi della Repubblica, che si erano tenute a Parigi tra il 1796 e il 1798, e i Giochi olimpici di Zappas, organizzati ad Atene tra il 1859 e il 1875 dal filantropo Evangelis Zappas. In quegli anni il barone si dedic\u00f2 anche al rugby, arbitrando la finale del primo campionato francese il 20 marzo 1892, in cui il Racing Club de France batt\u00e9 4-3 lo Stade Fran\u00e7ais, consegnando alla squadra vincitrice il Bouclier de Brennus.\nIl 25 novembre 1892, in occasione del quinto anniversario della fondazione dell'Union des soci\u00e9t\u00e9s fran\u00e7aises de sports athl\u00e9tiques, il barone riun\u00ec intellettuali e illustri uomini francesi dell'epoca presso il Grande Anfiteatro della Sorbona di Parigi, la pi\u00f9 prestigiosa istituzione culturale nazionale, per rinnovare il suo desiderio di attribuire maggior rilievo all'educazione fisica nelle scuole e per promuovere pubblicamente per la prima volta la rinascita degli antichi Giochi olimpici. Sebbene il suo discorso fosse stato accolto con una generale approvazione dai partecipanti, non fu tuttavia in grado di dimostrare alle istituzioni dell'epoca l'importanza dello sport nella formazione dei giovani, considerato utile solo per la carriera militare, e non trov\u00f2 nemmeno concreto sostegno al suo ideale olimpico da parte delle associazioni sportive, dal momento che queste preferivano concentrarsi sulla propria area di competenza. Il pubblico poi non sembr\u00f2 comprendere l'essenza del suo pensiero, recependo il discorso solo da un punto di vista simbolico e senza cogliere quella concretezza e quella modernit\u00e0 che si sarebbe voluta mostrare. Nonostante quindi le sue proposte sportive non ricevettero particolare interesse da parte della societ\u00e0 civile e delle autorit\u00e0, de Coubertin prosegu\u00ec con il patrocinio delle sue idee e, grazie anche all'aiuto dell'USFSA, di William Milligan Sloane e di Charles Herbert, membro eminente dell'Amateur Athletic Association, continu\u00f2 la pianificazione di un programma olimpico.\nLa rinascita dei Giochi olimpici.\nVolendo organizzare un nuovo congresso di maggiore rilevanza rispetto a quello del 1892, de Coubertin fece propria l'idea di Adolphe de Pallisseaux, presidente dell'USFSA e direttore della rivista \"Les Sport Athl\u00e9tiques\", di convocare un'assemblea internazionale con lo scopo di discutere del problema del dilettantismo nello sport, redigendo cos\u00ec dei principi comuni e vincolanti su questo tema. Il 1\u00ba agosto 1893 l'Union des soci\u00e9t\u00e9s fran\u00e7aises de sports athl\u00e9tiques accett\u00f2 di sostenere la pianificazione del Congr\u00e8s international de Paris pour l'\u00e9tude et la propagation des principes de l'amateurisme (\"Congresso internazionale di Parigi per lo studio e la diffusione dei principi del dilettantismo\") per il giugno del 1894. In vista dell'incontro de Coubertin inizi\u00f2 una serie di viaggi preparatori negli Stati Uniti, dove ebbe modo di partecipare alla Fiera Colombiana di Chicago, e nel Regno Unito; il 15 gennaio 1894 il segretario generale dell'USFSA sped\u00ec una lettera circolare per invitare all'assemblea un gran numero di illustri personalit\u00e0 della societ\u00e0 civile e degli ambienti sportivi, inserendo tra gli argomenti in esame anche la rinascita dei Giochi olimpici.\nIl Congr\u00e8s international de Paris pour le r\u00e9tablissement des Jeux olympiques (\"Congresso internazionale di Parigi per il ripristino dei Giochi olimpici\"), si tenne dal 16 al 23 giugno 1894 presso l'universit\u00e0 della Sorbona e fu presieduto da Alphonse Chodron de Courcel. L'incontro, che ebbe una notevole affluenza di pubblico e fu appoggiato da illustri personalit\u00e0 della politica e della nobilt\u00e0 europea, stabil\u00ec varie regole relative al dilettantismo e decret\u00f2 ufficialmente il ripristino delle Olimpiadi; il congresso decise che la prima Olimpiade dell'era moderna si sarebbe tenuta a Parigi nel 1900, contemporaneamente all'Esposizione universale, tuttavia, temendo che un periodo di attesa di sei anni avrebbe potuto ridurre l'interesse del pubblico nei confronti del movimento olimpico, si prefer\u00ec pianificare un evento sportivo gi\u00e0 nel 1896. D\u012bm\u012btrios Vikelas, un letterato greco residente nella capitale francese, sugger\u00ec di affidare ad Atene l'organizzazione dei Giochi della I Olimpiade, proposta che venne accolta all'unanimit\u00e0 dai partecipanti al congresso. Oltre a un programma sportivo di massima delle competizioni e alla periodicit\u00e0 di quattro anni tra un'edizione e l'altra dei Giochi, venne deciso che avrebbero potuto gareggiare solo atleti dilettanti. In quello che divenne il I Congresso Olimpico venne inoltre creato il Comitato Olimpico Internazionale (CIO), organo nato per promuovere lo sport e l'ideale olimpico, di cui Vikelas fu primo presidente in quanto rappresentante della nazione ospitante le Olimpiadi successive; questa nuova associazione adott\u00f2 come motto olimpico l'espressione latina \"Citius, Altius, Fortius\" (\"Pi\u00f9 veloce, pi\u00f9 in alto, pi\u00f9 forte\"), coniata nel 1891 da Henri Didon e proposta al CIO da de Coubertin. \nIn Francia, gli sforzi del nobile nel suscitare interesse per gli imminenti Giochi nella popolazione incontrarono varie difficolt\u00e0, anche a causa della probabile partecipazione della Germania alle competizioni, ancora invisa ai nazionalisti francesi dopo il conflitto franco-prussiano. Gli stessi tedeschi minacciarono di disertare le Olimpiadi in seguito a una vociferata esclusione della propria nazione dalle competizioni, accusa poi smentita da de Coubertin con una lettera inviata a Guglielmo II. In Grecia la notizia che i Giochi olimpici sarebbero ritornati in patria venne accolta favorevolmente dal popolo, tuttavia la nazione versava in una grave crisi economica e secondo il primo ministro Charilaos Trikoupis non era in condizione di ospitare la manifestazione. De Coubertin e Vikelas cominciarono una campagna pubblica per mantenere vivo il movimento olimpico, in quella che il barone definir\u00e0 \"la conquista della Grecia\"; si recarono cos\u00ec ad Atene per convincere la famiglia reale a interessarsi attivamente all'organizzazione dei Giochi e per trovare i fondi necessari all'evento, aiutando cos\u00ec il comitato organizzatore, la cui presidenza fu poi affidata al principe Costantino, a proseguire con la pianificazione delle competizioni olimpiche. Il nobile francese svolse un ruolo minore nell'organizzazione logistica dei Giochi nonostante gli inviti di Vikelas, offrendo comunque consulenza tecnica per il progetto del velodromo da utilizzare nelle gare ciclistiche, ma fu partecipe della stesura del programma sportivo ufficiale delle Olimpiadi, suggerendo senza successo l'inserimento del polo, del calcio e del pugilato tra gli sport olimpici. Per quanto riguarda la sua vita privata, il 12 marzo 1895 Pierre de Coubertin spos\u00f2 Marie Rothan, e l'anno successivo, durante il quale pubblic\u00f2 \"L'Evolution Fran\u00e7aise sous la Troisi\u00e8me R\u00e9publique\", nacque il loro primo figlio, Jacques.\nLa presidenza del CIO e le difficolt\u00e0 iniziali.\nI Giochi della I Olimpiade si tennero ad Atene tra il 6 e il 15 aprile 1896, con una cerimonia d'apertura presieduta da re Giorgio I davanti a spettatori, e si rivelarono un discreto successo, malgrado lo stesso de Coubertin avesse giudicato generalmente poco esaltanti le competizioni, apprezzando per\u00f2 la gara della maratona ideata da Michel Br\u00e9al e vinta da Spyrid\u014dn Lou\u012bs. Al termine della manifestazione, in vista delle Olimpiadi di Parigi, il barone succedette a Vikelas alla presidenza del Comitato Olimpico Internazionale. Nonostante i buoni risultati del primo evento organizzato, il movimento olimpico affront\u00f2 alcune difficolt\u00e0 negli anni successivi. Le istituzioni e il popolo greco, ritenendo le Olimpiadi un'eredit\u00e0 di loro competenza, contestarono l'intenzione di spostare questa manifestazione in una nazione diversa ogni quattro anni e si proposero quindi come sede permanente dei Giochi; durante il II Congresso Olimpico del 1897 di Le Havre, il CIO respinse la loro richiesta, offrendo per\u00f2 alla Grecia l'organizzazione un evento sportivo a met\u00e0 dell'intervallo di tempo di un'Olimpiade. Anche per i Giochi olimpici del 1900 sorsero alcune problematiche; coordinati dal comitato organizzatore dell'Expo parigina, il cui commissario generale, Alfred Picard, nutriva una notevole avversione per lo sport ed estromise de Coubertin dall'organizzazione della manifestazione olimpica, i Giochi ricevettero poca attenzione da parte del pubblico, che prefer\u00ec concentrarsi sulle attrazioni dell'esposizione universale.\nDopo le Olimpiadi di Parigi, si tenne una sessione del CIO nel 1901, durante la quale si decise di affidare a Chicago i Giochi olimpici del 1904: de Coubertin propose ai membri del massimo organo sportivo di assegnare la presidenza dell'associazione a William Milligan Sloane come rappresentante degli Stati Uniti d'America, tuttavia il professore declin\u00f2 l'offerta e de Coubertin, su consiglio di Sloane e degli altri membri, accett\u00f2 di restare in carica fino al 1907. Per evitare incidenti diplomatici e problemi organizzativi, il Comitato Olimpico Internazionale e il presidente Theodore Roosevelt decisero poi di trasferire i Giochi della III Olimpiade a Saint Louis, sede nel 1904 dell'Esposizione internazionale della Luisiana. Sebbene questo spostamento avesse aiutato economicamente il comitato organizzatore dei Giochi, la manifestazione olimpica fu nuovamente oscurata dalla fiera mondiale e si ebbe una bassa affluenza di spettatori; alle competizioni sportive poi parteciparono quasi esclusivamente atleti statunitensi e parallelamente all'evento olimpico si tennero le Giornate Antropologiche, una serie di competizioni riservate a varie popolazioni indigene, che de Coubertin descrisse come una \"scandalosa mascherata\" che rappresentava \"il punto pi\u00f9 basso del moderno spettacolo olimpico\". Nel 1902 era nata sua figlia Ren\u00e9e e aveva pubblicato, sotto lo pseudonimo di Georges Hohrod, il romanzo autobiografico \"Le Roman d'un Ralli\u00e9\".\nI primi successi del movimento olimpico.\nNel corso del III Congresso Olimpico di Bruxelles del 1905, il Comitato Olimpico Internazionale, nonostante l'opposizione di de Coubertin, appoggi\u00f2 la volont\u00e0 della Grecia di allestire una manifestazione che celebrasse il decimo anniversario dalle prime Olimpiadi dell'era moderna. Questi eventi sportivi si tennero ad Atene nella primavera del 1906 e, malgrado non fossero ufficialmente riconosciuti dal CIO, per cui vennero in seguito denominati \"Giochi olimpici intermedi\", furono giudicati positivamente da tutti gli addetti ai lavori, anche se fu con i Giochi della IV Olimpiade di Londra del 1908 che si ebbe un complessivo miglioramento per quanto riguarda la percezione, la partecipazione e l'organizzazione degli eventi olimpici. In questi Giochi, in cui gli atleti sfilarono per la prima volta con le bandiere delle rispettive nazioni, le competizioni si tennero in luoghi vicini tra loro e si svolsero, per la maggior parte dei casi, nell'arco di due settimane, cos\u00ec si ebbe un notevole afflusso di spettatori, contribuendo dunque a ridare slancio al movimento olimpico che da quell'edizione in poi crebbe in popolarit\u00e0. \nCon la 9\u00aa sessione olimpica del 23 maggio 1907 a L'Aia, de Coubertin venne rieletto presidente del massimo organismo sportivo per ulteriori dieci anni. Dopo aver ideato nel 1906 la coppa olimpica, un riconoscimento per le associazioni che si siano distinte nello sviluppo del movimento olimpico, fu poi promotore nel 1908 della stesura dell\"Annuaire du Comit\u00e9 International Olympique\" (\"Indice del Comitato Olimpico Internazionale\"), che divenne poi la Carta Olimpica, con cui vennero determinati, tra le altre cose, i principi e i valori del CIO e il processo di cooptazione per la promozione di nuovi membri. In patria il nobile francese continu\u00f2 a promuovere lo sport e l'educazione fisica nella societ\u00e0 civile: nel 1907 sostenne insieme a Charles Simon la creazione del Comit\u00e9 fran\u00e7ais interf\u00e9d\u00e9ral, organo che riusc\u00ec a coinvolgere varie federazioni nell'organizzazione di un torneo calcistico mettendo in palio il Troph\u00e9e de France e che conflu\u00ec poi nel 1919 nella F\u00e9d\u00e9ration Fran\u00e7aise de Football. Nel 1911 il barone appoggi\u00f2 la volont\u00e0 di Nicolas Benoit di creare in Francia un movimento scout, dopo che questi aveva avuto modo di conoscere Robert Baden-Powell; i due per\u00f2 ebbero dei contrasti su alcuni aspetti culturali e religiosi, cos\u00ec il barone fond\u00f2 autonomamente l'\u00c9claireurs Fran\u00e7ais, che divenne la prima organizzazione scout francese. Questa poi si un\u00ec nel 1964 con l'\u00c9claireurs de France di Benoit dando vita all'\u00c9claireuses et \u00c9claireurs de France. \nSecondo il nobile parigino, i Giochi olimpici raggiunsero la maturit\u00e0 politica e sportiva con i Giochi della V Olimpiade del 1912 a Stoccolma, durante i quali vi fu una generale armonia tra tutti i partecipanti e un'ottima organizzazione dei vari eventi, consacrandosi definitivamente come il pi\u00f9 importante evento sportivo del mondo. Pierre de Coubertin partecip\u00f2 in prima persona alle competizioni, vincendo la medaglia d'oro per la letteratura con la sua poesia \"Ode au Sport\" (in italiano \"Ode allo Sport\") usando gli pseudonimi \"Georges Hohrod\" e \"Martin Eschbach\", nomi tratti da due villaggi vicini al luogo di nascita di sua moglie. Durante i Giochi olimpici svedesi si tenne per la prima volta la gara di pentathlon moderno, uno sport inventato dallo stesso nobile francese come esempio di \"ginnastica utilitaristica\", simulando l'esperienza di un soldato che doveva cavalcare un cavallo non suo, combattere con la pistola e con la spada, nuotare e correre.\nIl conflitto mondiale e il dopoguerra.\nIn occasione del VI Congresso Olimpico, tenutosi a Parigi nel 1914, durante il quale si tenne la festa per il 20\u00ba anniversario della rinascita delle Olimpiadi al cospetto del Presidente della Repubblica francese Raymond Poincar\u00e9, Pierre de Coubertin present\u00f2 per la prima volta la bandiera olimpica; l'immagine, disegnata dal lui stesso nel 1913, rappresenta cinque anelli intrecciati tra loro, che identificano i cinque continenti abitati nel mondo, e venne creata utilizzando colori che si sarebbero idealmenti potuti combinare a formare ogni bandiera nazionale esistente, simboleggiando in questo modo l'unione dei popoli e l'universalit\u00e0 dei Giochi. Sempre nel 1913 aveva invece lasciato la presidenza del Comitato Olimpico Francese, da lui creato nel 1894.\nI progressi nell'organizzazione e nella percezione del movimento olimpico raggiunti con le ultime edizioni delle Olimpiadi furono interrotti dallo scoppio della prima guerra mondiale nel 1914 e il CIO di conseguenza si vide costretto ad annullare i Giochi della VI Olimpiade assegnati a Berlino per il 1916. All'et\u00e0 di 51 anni, de Coubertin si arruol\u00f2 nell'esercito francese, senza tuttavia essere inviato al fronte nonostante le sue ripetute richieste; viaggi\u00f2 per il Sud della Francia occupandosi di fare campagna di reclutamento, dall'agosto 1914 all'ottobre 1915 scrisse una relazione sulla strutturazione della propaganda nazionale per Th\u00e9ophile Delcass\u00e9 e dal gennaio 1916 fu assegnato alla \"Maison de la presse\" del Ministero degli esteri in Quai d'Orsay sotto il comando di Philippe Berthelot, redigendo bollettini e articoli propagandistici soprattutto per l'America Latina. Con il protrarsi della guerra, nel 1915 de Coubertin decise di spostare la sede del Comitato Olimpico Internazionale dalla sua abitazione parigina a Losanna, in Svizzera, cos\u00ec da rendere il movimento olimpico pi\u00f9 neutrale e internazionale, promuovendo anche l'istituzione di un museo dedicato ai Giochi olimpici. Dopo aver pensato di dimettersi nel 1914, de Coubertin non ritenne opportuno lasciare la presidenza del CIO durante il conflitto e, impegnato nel servizio militare, affid\u00f2 \"pro tempore\" a Godefroy de Blonay la presidenza dell'organizzazione dal 1\u00ba gennaio 1916 al 5 aprile 1919.\nDopo la fine della Grande Guerra, in una delle \"Lettres olympiques\" pubblicata sulla \"Gazette de Lausanne\" del 13 gennaio 1919, de Coubertin confess\u00f2 il suo desiderio di allontanarsi dal Comitato Olimpico Internazionale senza tuttavia abbandonare le sue battaglie, affermando: \"Tutti gli sport sono per tutti; questo \u00e8 senza dubbio un pensiero considerato follemente utopico. Non mi interessa. User\u00f2 gli anni e le forze che mi restano per farlo trionfare\". In quello stesso anno il massimo organo sportivo affid\u00f2 alla citt\u00e0 belga di Anversa i Giochi della VII Olimpiade per il 1920, limitandosi a non invitare gli atleti delle nazioni sconfitte nel conflitto mondiale. Durante queste Olimpiadi, che furono espressione di valori pacifisti, venne letto per la prima volta il giuramento olimpico, scritto da de Coubertin emulando la pratica degli antichi atleti greci di giurare accanto a una statua di Zeus, al fine di garantire equit\u00e0, lealt\u00e0 sportiva e imparzialit\u00e0 nelle manifestazioni olimpiche.\nCon il VII Congresso Olimpico di Losanna del 1921 si decise che il paese ospitante dei Giochi Olimpici avrebbe potuto organizzare gare di sport invernali sotto il patrocinio del CIO, nonostante alcune iniziali riserve di de Coubertin, che si rivel\u00f2 in seguito favorevole al loro svolgimento. Cos\u00ec nel 1924, in vista dei Giochi della VIII Olimpiade di Parigi, a Chamonix si tenne la Settimana internazionale degli sport invernali, in quelli che diventeranno poi i primi Giochi olimpici invernali. In quegli anni, il barone vendette la casa di famiglia in Rue Oudinot per problemi economici, stabilendosi definitivamente a Losanna nel 1922, dove visse principalmente in hotel prima che le autorit\u00e0 cittadine gli concessero l'uso di un piano della Villa Mon-Repos. Nello stesso anno pubblic\u00f2 una delle sue pi\u00f9 importanti opere letterarie, \"Le\u00e7ons de P\u00e9dagogie sportive\".\nGli ultimi anni.\nDe Coubertin mantenne la presidenza del Comitato Olimpico Internazionale fino ai Giochi di Parigi del 1924, che si rivelarono un grande successo rispetto al primo tentativo del 1900, grazie anche all'intervento economico del governo francese. Il barone stesso era esplicitamente intervenuto nel VII Congresso Olimpico del 1921 a favore dell'assegnazione delle Olimpiadi alle sua citt\u00e0 natale, ricordando che sarebbe caduto in quell'anno il 30\u00ba anniversario del Congresso del 1894 ed esprimendo di fatto un \"ultimo desiderio\". Il 1\u00ba novembre 1925 cedette quindi la presidenza del CIO a Henri de Baillet-Latour e si ritir\u00f2 a vita privata, venendo tuttavia eletto presidente onorario a vita del Comitato Olimpico Internazionale e promuovendo nel 1931 l'assegnazione dei Giochi della XI Olimpiade a Berlino. Tra il 1926 e il 1927 pubblic\u00f2 poi i quattro volumi dell\"Histoire universelle\", mentre nel 1932 vennero date alle stampe le sue \"M\u00e9moires olympiques\".\nAgli inizi degli anni 1930 il fondatore delle Olimpiadi moderne si trov\u00f2 in una grave crisi finanziaria, avendo dilapidato a partire dal dopoguerra gran parte del suo patrimonio per finanziare vari progetti legati al movimento olimpico e alla pedagogia, come l'Union P\u00e9dagogique Universelle e il Bureau International de P\u00e9dagogie Sportive. Inoltre fu costretto a vendere oltre 250 dipinti appartenenti alla famiglia della moglie, tra cui figuravano opere di Rembrandt, Van Dyck, Rubens e Goya. Per questi problemi economici, mitigati dall'assistenza finanziaria fornitagli dalla Cecoslovacchia, si separ\u00f2 dalla consorte e dalla famiglia, trasferendosi a Ginevra nel 1934, presso la pensione Melrose.\nNel 1936 Adolf Hitler lo invit\u00f2 a presenziare ai Giochi olimpici nella capitale tedesca, mettendogli anche a disposizione un treno speciale per il viaggio, tuttavia il barone si rifiut\u00f2 di parteciparvi. De Coubertin non aveva particolari simpatie per la Germania nazista, sebbene non avesse mai condannato direttamente la politica del Terzo Reich; fu comunque particolarmente colpito dalla passione e dall'organizzazione delle Olimpiadi di Berlino, apprezzando anche la volont\u00e0 tedesca di riprendere gli scavi dell'antica Olimpia. In cambio del sostegno del nobile francese all'assegnazione delle Olimpiadi, nello stesso anno la Germania appoggi\u00f2 la proposta del CIO di candidarlo per il Premio Nobel per la pace, \"per i suoi sforzi nella riduzione delle tensioni mondiali attraverso la rinascita e l'organizzazione dei Giochi olimpici internazionali\", riconoscimento vinto poi da Carl von Ossietzky.\nDurante una passeggiata nel parco La Grange di Ginevra, il 2 settembre 1937 Pierre de Coubertin fu colpito da un infarto e mor\u00ec all'et\u00e0 di 74 anni. Il suo corpo fu tumulato nel cimitero di Bois-de-Vaux di Losanna, che aveva nominato il fondatore delle Olimpiadi moderne \"bourgeois d'honneur\" (\"cittadino onorario\") due mesi prima. Rispettando le sue ultime volont\u00e0, il suo cuore fu imbalsamato e portato presso le rovine di Olimpia nel marzo 1938, dove venne posto in un'urna di bronzo sigillata poi in una stele di marmo bianco, che era stata inaugurata in sua presenza nel 1927 per commemorare la rinascita dei Giochi olimpici.\nVita privata.\nIl 12 marzo 1895 Pierre de Coubertin spos\u00f2 Marie Rothan, con una celebrazione presso la Chiesa di Saint-Pierre-de-Chaillot di Parigi e una successiva cerimonia in una chiesa riformata, in quanto la moglie era di religione protestante. Figlia di Gustave Rothan, che fu un diplomatico in terra tedesca nel Secondo Impero francese, e Marie Caroline Braun, appartenenti alla ricca borghesia alsaziana e proprietari di un castello a Luttenbach, Marie era una donna colta, gentile e dal carattere forte, nata il 21 dicembre 1861 a Francoforte sul Meno, nella Confederazione germanica. Con la sconfitta francese nella guerra franco-prussiana e l'annessione dell'Alsazia da parte dell'impero tedesco, si era spostata nella capitale francese, dove conobbe Pierre nel 1892.\nDalla coppia nacquero Jacques, il 15 gennaio 1896, e Ren\u00e9e, il 22 maggio 1902; il barone fu sempre molto legato ai suoi figli, passando con la famiglia molto tempo anche a discapito del lavoro, ed ebbe in gran considerazione la loro educazione culturale e fisica, nonostante entrambi avessero problemi di salute. Quando aveva due anni il primogenito fu colpito da un ictus, che gli provoc\u00f2 gravi disabilit\u00e0; mor\u00ec in una clinica di Losanna il 22 maggio 1952. La sorella, che condivideva con il padre la passione per la scrittura e per lo sport, svilupp\u00f2 negli anni una serie di disturbi psicologici assimilabili alla schizofrenia, forse dovuti alla forte personalit\u00e0 e ad alcuni comportamenti della madre nei suoi confronti, che la costrinsero a frequenti visite in ospedale per tutta la sua vita, fino al decesso, avvenuto il 19 febbraio 1968 nella stessa citt\u00e0 del fratello. Marie invece venne a mancare il 6 maggio 1963 a Pully.\nIl pensiero.\nDurante tutta la sua prolifica attivit\u00e0 letteraria, l'ambito di studio a cui Pierre de Coubertin si dedic\u00f2 maggiormente fu la pedagogia, con particolare attenzione al ruolo dell'esercizio fisico nella societ\u00e0 civile e all'azione morale e sociale dello sport per i giovani. Il nobile francese fu fortemente influenzato dal metodo educativo di Thomas Arnold, rettore della Rugby School nella prima met\u00e0 del XIX secolo, anche se alcuni studiosi ipotizzano che de Coubertin avesse sovrastimato l'importanza dello sport per l'educatore britannico, che aveva invece come obiettivi pedagogici primari la \"cura delle anime\", lo sviluppo morale e la crescita intellettuale. \u00c8 pi\u00f9 probabile che le considerazioni del barone sull'importanza riformatrice dello sport derivino principalmente dalla lettura nel 1872 del romanzo \"Tom Brown's School Days\" di Thomas Hughes.\nDe Coubertin era convinto che la forza d'animo, la fiducia in se stessi e lo spirito di fair play, raggiungibili con maggiore semplicit\u00e0 attraverso lo sport, potessero essere uno strumento efficace per educare e preparare i giovani alle sfide del futuro. L'esercizio fisico, affetto da un \"pregiudizio millenario\" relativo alla sua minore importanza rispetto alla componente intellettiva dell'uomo, sarebbe dunque un elemento fondamentale nella crescita personale della giovent\u00f9, grazie al quale \u00e8 possible agevolare lo sviluppo di valori sociali e culturali con cui superare le difficolt\u00e0 e gli avversari, incidendo cos\u00ec attivamente sul carattere degli individui. Anche per gli adulti lo sport rivestiva a suo dire un valore notevole, in quanto lo considerava un mezzo con cui ottenere un \"intenso piacere fisico\" e riteneva che il pregio pi\u00f9 grande dell'esercizio atletico fosse il suo essere un efficace \"calmante\" per coloro pi\u00f9 inclini alla collera, i quali sviluppavano contemporaneamente sia il tono muscolare sia un maggiore autocontrollo attraverso la disciplina e le regole sportive. Gli incontri sportivi avrebbero avuto inoltre il merito di aiutare gli atleti ad accettare in maniera migliore la verit\u00e0 grazie agli incontrovertibili risultati delle gare. Per il fondatore delle Olimpiadi moderne la competizione tra gli atleti e la lotta per superare il proprio avversario erano pi\u00f9 importanti della vittoria stessa; un credo condensato in un discorso sull'ideale olimpico pronunciato in occasione dei Giochi di Londra, in cui parafras\u00f2 un'affermazione del vescovo episcopale Ethelbert Talbot: \"L'importante in queste Olimpiadi non \u00e8 vincere ma prendervi parte\", che venne popolarizzata nel detto \"L'importante non \u00e8 vincere ma partecipare\".\nMalgrado appartenesse da generazioni alla nobilt\u00e0, Pierre de Coubertin considerava lo sport come un importante strumento sociale che avrebbe favorito i valori della democrazia; le competizioni avrebbero quindi consentito agli atleti di superare i confini di classe senza tuttavia provocarne commistioni, guardate con avversione dal pedagogo francese. Ebbe poi in particolare considerazione gli sport di squadra, che favorivano la collaborazione tra persone diverse per il raggiungimento di un obiettivo comune, apprezzando in particolare il ruolo comunitario del calcio, da lui definito \"gioco magnifico che ha propiziato non solo lo sviluppo muscolare ma anche quello sociale\". L'idea di de Coubertin di proporre un'educazione sportiva migliore per chi eccelleva nelle competizioni, seguendo valori vicini a quelli della Terza Repubblica, fu il tema di un dibattito pedagogico incluso ne \"Le sport contre l'\u00e9ducation physique\" di Georges H\u00e9bert del 1925, che vedeva gli ideali del barone francese contrapposti ai sostenitori dell'esercizio fisico come attivit\u00e0 prettamente militare, tra cui Paul Bert, e coloro che auspicavano un'educazione sportiva sempre egualitaria e collettiva per il maggior numero di persone, come Paschal Grousset.\nLa sintesi di tutti i suoi ideali pedagogici e sportivi si espresse concretamente con la rinascita dei Giochi olimpici, che rappresent\u00f2 di fatto il \"sogno della sua vita\"; pi\u00f9 volte de Coubertin identific\u00f2 l'antica Olimpia come sua fonte di ispirazione per gli eventi olimpici moderni, facendo anche riferimento a una sorta di \"dimensione spirituale\" che avrebbe contraddistinto tali manifestazioni dagli altri eventi sportivi. Quando inizi\u00f2 a sviluppare la sua teoria riguardante l'educazione fisica, il nobile prese come modello l'idea ellenica del ginnasio, una struttura che educava alla vita attiva attraverso la pratica agonistica e incoraggiava lo sviluppo fisico degli sportivi greci secondo \"la religione dell'esercizio atletico\"; con un parallelismo tra passato e presente, de Coubertin disse \"cos\u00ec come l'antico atleta onorava gli dei cesellando il suo corpo attraverso l'esercizio come uno scultore fa con le statue, l'atleta moderno onora il proprio paese\". Cercando di rendere il pi\u00f9 attuale possibile l'antica tradizione sportiva di Olimpia senza tuttavia snaturarne la forma, de Coubertin si impegn\u00f2 per mantenerne la componente intellettuale, morale e \"religiosa\", aggiungendo a questi tre aspetti l'internazionalizzazione delle competizioni e i miglioramenti tecnici relativi allo sport e in generale alla societ\u00e0 civile.\nIl barone francese non voleva esclusivamente proporre al pubblico moderno gli antichi Giochi olimpici, ma voleva organizzare un evento internazionale il cui principio cardine fosse incentivare il valore dello sport come strumento educativo per l'epoca moderna; la partecipazione olimpica avrebbe dovuto far sviluppare agli atleti e agli spettatori del tratti morali e sociali utili poi al di fuori del contesto sportivo. Con la rinascita delle manifestazioni olimpiche degli antichi greci, de Coubertin voleva dunque creare un movimento che celebrasse la gioia nello sforzo atletico, il rispetto dei principi etici fondamentali e l'interazione tra corpo e mente attraverso lo sport, secondo una sorta di sentimento religioso e filosofico che lo stesso nobile francese denomin\u00f2 \"Olimpismo\"; nella Carta Olimpica questo principio \u00e8 definito come \"una filosofia di vita che esalta e unisce in un insieme equilibrato le qualit\u00e0 del corpo, della volont\u00e0 e dello spirito\". Tra i punti cardine di questo ideale filosofico vi erano dunque il concetto di \"Religio athletae\", considerando quindi lo sport alla stregua di una religione anche attraverso l'uso di rappresentazioni e atti simbolici come gli inni e i giuramenti, lo sviluppo di una sorta di \"aristocrazia sportiva\", con l'esaltazione dell'eccellenza atletica sottolineata ad esempio dal motto \"Citius, Altius, Fortius\", e il rapporto armonico tra il patriottismo sportivo e la pace universale tra i popoli. Le Olimpiadi quindi rappresenterebbero l'unione perfetta tra la dimensione spirituale dello sport, l'agonismo delle competizioni, la difesa dell'onore nazionale e il rispetto della lealt\u00e0 sportiva.\nL'importanza dei Giochi olimpici per de Coubertin era basata su una serie di ideali che questi eventi incarnavano, tra cui uno dei pi\u00f9 discussi e complessi fu il concetto di dilettantismo. Il nobile francese credeva che le Olimpiadi antiche incoraggiassero la competizione tra atleti dilettanti piuttosto che tra professionisti, sebbene ci\u00f2 sia oggi controverso tra gli studiosi. Nei suoi primi interventi pubblici, de Coubertin vedeva nel professionismo, troppo legato all'ambizione e alla rivalit\u00e0, una violazione della moralit\u00e0 della concorrenza e delle pari opportunit\u00e0 per tutti gli atleti, con il rischio di promuovere risultati iniqui e parziali, e cercava quindi di salvaguardare le manifestazioni olimpiche e di preservare la purezza dello sport dalle scommesse, dalle sponsorizzazioni e dalla corruzione; la sua idea olimpica era dunque quella di favorire il fair play, la correttezza e l'amicizia tra i partecipanti, sottolineando come lo sport potesse agevolare l'acquisizione implicita di valori morali e sociali solo se basato \"sul disinteresse, sulla lealt\u00e0 e sul sentimento cavalleresco\". Dopo l'approvazione della definizione di \"atleta dilettante\" al I Congresso Olimpico, de Coubertin continu\u00f2 ad affermare che, se necessario per effetto dell'evoluzione dei tempi, la si sarebbe dovuta modificare, e nel 1909 sostenne che il movimento olimpico avrebbe dovuto sviluppare gradualmente la propria definizione del dilettantismo. Nei suoi ultimi scritti, in particolare in \"M\u00e9moires olympiques\", il pedagogo francese ebbe poi modo di rivelare come le iniziali idee olimpiche su questo tema fossero fortemente influenzate dalle richieste degli ambienti sportivi anglosassoni; de Coubertin, senza mai appassionarsi concretamente all'argomento, le accett\u00f2 come \"merce di scambio\" per far s\u00ec che inglesi e statunitensi appoggiassero il suo progetto sportivo.\nUn altro tema controverso del pensiero del barone francese era la presenza femminile nelle competizioni olimpiche. Influenzato dalla cultura dell'et\u00e0 vittoriana, per cui il corpo femminile era considerato inferiore rispetto a quello maschile, e rifacendosi a quanto accadeva nelle Olimpiadi antiche, in cui solo gli uomini greci erano autorizzati a partecipare agli eventi, de Coubertin era contrario alla partecipazione delle donne ai Giochi e allo sport in generale. Si espresse poi anche sullo sport femminile, definendolo \"poco pratico, poco interessante e antiestetico\", giudicando negativamente anche i Giochi mondiali femminili. Molti di questi giudizi erano motivati esclusivamente dalle differenze corporee e muscolari tra i due sessi; il barone francese voleva evitare che gli spettatori corressero il rischio di assistere a gravi infortuni delle atlete, dal momento che \"non importa quanto possa essere allenata una sportiva, il suo corpo non \u00e8 fatto per resistere a certi colpi\". Nell'edizione del 1912 dell\"Olympic Review\" afferm\u00f2 che i Giochi olimpici avrebbero dovuto essere \"la continua e solenne esaltazione dell'atletismo maschile (...) con l'applauso femminile come ricompensa\". Nel corso degli anni de Coubertin scrisse comunque a favore della parit\u00e0 di genere, sull'aiuto socio-economico alle donne non sposate e sulla violenza coniugale; affid\u00f2 poi la decisione sulla partecipazione femminile alle Olimpiadi al pubblico, approvando in prima persona l'inserimento di alcuni eventi sportivi dedicati alle donne ai Giochi della VIII Olimpiade del 1924.\nIl nome di Pierre de Coubertin \u00e8 spesso associato a un ideale internazionalista di pace e di uguaglianza tra i popoli. Prendendo come spunto il concetto di tregua olimpica degli antichi greci, lo scopo dello sport secondo il barone francese era quello di avvicinare le nazioni e di permettere ai giovani di tutto il mondo di confrontarsi in una competizione agonistica, piuttosto che in un conflitto armato. I Giochi olimpici sarebbero quindi un luogo di aggregazione per atleti e spettatori di tutto il mondo, capaci di promuovere la comprensione reciproca tra culture diverse e favorire la nascita di relazioni amichevoli tra i popoli.\nNonostante questi ideali, de Coubertin considerava lo sport anche come un mezzo per rendere i praticanti pi\u00f9 preparati a combattere eventuali conflitti, colpito in particolare dall'umiliazione francese subita nella guerra contro la Prussia, e prese poi parte attivamente al servizio militare francese durante la Grande Guerra. Bench\u00e9 avesse sostenuto l'amicizia tra i popoli, fu inoltre fin dalla giovinezza un deciso sostenitore del colonialismo, che peraltro riteneva fosse destinato a scomparire, e consider\u00f2 lo sport anche come strumento di disciplina dei popoli indigeni, pur criticando l'organizzazione delle Giornate Antropologiche del 1904.\nOpere.\nDurante tutta la sua vita Pierre de Coubertin fu molto attivo come scrittore, occupandosi complessivamente di 34 libri e di 57 opuscoli, pari a oltre pagine stampate senza contare la sua corrispondenza personale. Nella sua produzione letteraria tratt\u00f2 principalmente di Giochi olimpici, di sport e di pedagogia, ma si occup\u00f2 anche di geografia, di storia, di sociologia e di politica. Fu anche attivo come giornalista, in quanto membro dell'Associazione dei giornalisti parigini fin dal 1895, con articoli scritti per 70 giornali e riviste. Di seguito sono elencati i libri realizzati dal barone francese, in ordine di pubblicazione e con indicata la casa editrice della prima edizione:\nOmaggi e riconoscimenti.\nNel 1964 venne istituita dal Comitato Olimpico Internazionale la Medaglia Pierre de Coubertin (nota anche come \"Medaglia del vero spirito sportivo\"), un riconoscimento creato da Andr\u00e9 Ricard Sala e assegnato dal Comitato Internazionale per il Fair Play a quegli atleti che sono stati esempio di lealt\u00e0 sportiva durante i Giochi olimpici; questa viene considerata la pi\u00f9 alta onorificenza dallo stesso CIO. Il 19 gennaio 1975 nacque poi il Comit\u00e9 Internationale Pierre de Coubertin (\"Comitato Internazionale Pierre de Coubertin\"), un'associazione riconosciuta dal Comitato Olimpico Internazionale con la finalit\u00e0 di diffondere la cultura olimpica e i principi e valori educativi dello sport secondo gli ideali del barone francese.\nVari monumenti sono stati creati nel corso degli anni per commemorare il nobile francese, soprattutto nelle citt\u00e0 che hanno ospitato le Olimpiadi o eventi a esse correlati, tra cui Losanna, Grenoble, Tokyo, Baden-Baden e Atlanta. In Francia e in Svizzera sono stati intitolati al pedagogo francese vari stadi, tra cui si possono annoverare quello di Parigi, di Cannes e di Losanna. Un gran numero di strade poi commemorano in tutto il mondo il fondatore dei Giochi moderni; lo Stadio Olimpico di Montr\u00e9al, che ha ospitato i Giochi della XXI Olimpiade del 1976, si trova ad esempio al 4549 di Pierre de Coubertin Avenue. \nIl volto del barone francese \u00e8 comparso anche in varie monete commemorative; oltre ai 20 franchi del 1994, nel 2013, per il 150\u00ba anniversario dalla nascita di de Coubertin, fu coniata una moneta da 2 euro con il volto del nobile parigino davanti ai cerchi olimpici. Nella stessa ricorrenza, il Comit\u00e9 fran\u00e7ais Pierre-de-Coubertin stamp\u00f2 una medaglia celebrativa del pedagogo francese in bronzo. In suo ricordo, furono emesse anche varie serie di francobolli con il suo volto da un gran numero di nazioni. \nUn asteroide della fascia principale scoperto nel 1976 dall'astronomo sovietico Nikolaj Stepanovi\u010d \u010cernych fu denominato 2190 Coubertin in suo onore. Lo studioso francese venne interpretato da Louis Jourdan nella miniserie tv della NBC del 1984 \"\", incentrata sulla nascita dei Giochi della I Olimpiade. Nel 1994 de Coubertin fu poi inserito nella \"Gloire du sport\" francese, mentre dal 2007 fa parte del World Rugby Hall of Fame per i suoi servizi a favore dello sviluppo del rugby a 15.\nOnorificenze.\nDe Coubertin ricevette un gran numero di onorificenze internazionali, senza tuttavia mai essere stato premiato con la Legion d'onore francese, per il suo costante conflitto con le autorit\u00e0 sportive nazionali a partire dai primi anni del XX secolo. Tra gli autorevoli riconoscimenti ufficiali figurano:"}
{"id": "33425", "revid": "1534511", "url": "https://it.wikipedia.org/wiki?curid=33425", "title": "Glossario di trigonometria", "text": "Questa pagina si prefigge di costituire un glossario di trigonometria che consenta di rintracciare in maniera pi\u00f9 agevole gli articoli di tale settore della matematica. "}
{"id": "33426", "revid": "1318658", "url": "https://it.wikipedia.org/wiki?curid=33426", "title": "Stradivarius", "text": ""}
{"id": "33427", "revid": "580", "url": "https://it.wikipedia.org/wiki?curid=33427", "title": "Ailoche", "text": "Ailoche (\"Anl\u00f2che\" in piemontese) \u00e8 un comune italiano di 318 abitanti della provincia di Biella, situato al confine nord-orientale della stessa, in Piemonte.\n\u00c8 raggiungibile dalla strada che da Crevacuore porta all'Alpe di Noveis.\nGeografia.\nIl territorio comunale si sviluppa sui due versanti di un contrafforte, occupando verso est la valle del torrente Strona di Postua, e verso ovest la valle del rio Bodro. Il paese possiede anche delle frazioni, concentrate soprattutto nella parte meridionale, mentre a nord, ricca di pascoli e montagne, viene descritta dallo scrittore Cesare Bozzo come un luogo interessante per passeggiate alpinistiche. Grazie all'intraprendenza di un alpigiano che ha creato un laghetto artificiale la localit\u00e0 \u00e8 divenuta ancora pi\u00f9 interessante con le acque di un torrente che discende da quelle alture. Numerose sono le frazioni che costituiscono l'ossatura del paese e che sono punto di partenza per escursioni attraverso boschi ricchi di castagne e funghi.\nOrigini del nome.\nIl toponimo del paese probabilmente deriva dal fatto che in passato la zona era frequentata dai pastori che lo chiamavano \"Ai luoghi\".\nStoria.\nNon annovera fatti di rilievo: l'abitato risale al Medioevo fece parte all'inizio al comune di Crevacuore; nel 1598 cadde sotto il dominio del principato di Masserano e successivamente nel 1741, pass\u00f2 a far parte degli stati del re di Sardegna. Nel 1742 gli abitanti di Ailoche prestarono giuramento a Carlo Emanuele III.&lt;br&gt; Il paese diede i natali al beato Giacomino de' Canepacci, nato nell'anno 1438 nella frazione di Piasca, ai tempi in cui il borgo era composto da poche capanne di pastori. Entr\u00f2 in et\u00e0 giovanile nell'ordine dei Carmelitani di Vercelli. Nella chiesa della Vergine del Carmine il beato svolgeva il compito di accogliere e procurare tutto il necessario ai pellegrini di passaggio, oltre che assistere i carcerati.&lt;br&gt; Condusse una vita di preghiera e di digiuni e mor\u00ec il 3 marzo 1508 dopo aver trascorso gli ultimi anni di vita in convento.&lt;br&gt; Nel borgo di Ailoche la casa che gli diede i natali \u00e8 stata adibita a cappella.\nMonumenti.\nAl centro del borgo troviamo la parrocchiale di San Bernardo, risalente al XVII secolo, ma ricostruita su un oratorio precedente. Sempre del XVII secolo, e dedicato alla Madonna d'Oropa, \u00e8 il santuario mariano della Brugarola, situato nella frazione di Venarolo, presso il quale si svolge una sagra nella giornata di ferragosto.\nEconomia.\nL'economia del paese era una volta basata sulla pastorizia e sull'agricoltura, pi\u00f9 recentemente sviluppata con gli allevamenti di struzzi, ha subito notevoli mutamenti grazie alla nascita e alla crescita di adiacenti centri industriali, mentre dal punto di vista turistico Ailoche \u00e8 divenuta luogo di villeggiatura.\nAmministrazione.\nAltre informazioni amministrative.\nIl comune faceva parte prima della Comunit\u00e0 Montana Valle Sessera, poi della Comunit\u00e0 montana Val Sessera, Valle di Mosso e Prealpi Biellesi, prima della soppressione dell'ente."}
{"id": "33428", "revid": "1516566", "url": "https://it.wikipedia.org/wiki?curid=33428", "title": "Nembro", "text": "Nembro (\"N\u00e8mber\" in dialetto bergamasco) \u00e8 un comune italiano di abitanti della provincia di Bergamo in Lombardia, situato sulla destra orografica del fiume Serio, in Val Seriana. \nStoria.\nEt\u00e0 antica.\nI ritrovamenti pi\u00f9 antichi rinvenuti sul territorio nembrese sono importanti reperti archeologici di cuspidi litiche rinvenute nel 1899 con gli scavi dell'argilla da mattoni della fornace Savoldi, risalenti al Paleolitico, ora custodite presso il Museo di Scienze Naturali di Bergamo.\nI primi insediamenti umani stabili risalirebbero invece al periodo delle invasioni galliche, databili attorno al V secolo a.C., come si evince dall'origine del toponimo che sarebbe da ricondurre alla voce celtica \"nembren\", che significa altura, toponimo riscontrato in altre localit\u00e0 della zona. Meno attendibili sono invece le teorie che collegherebbero il nome a \"Nemus\", che significa bosco, oppure a \"nimbula\" (dal latino nube). Fra le ipotesi sulle origini, vi \u00e8 quella del nome composto derivato dalle parole latine \"nimbus\" (nube) e \"imber\" (pioggia).\nIl primo documento che attesta l'esistenza del borgo \u00e8 databile all'anno 800 (un testamento di Lupone e Ansperto, due sacerdoti del luogo), ma alcuni ritrovamenti certificano che i territori comunali furono abitati gi\u00e0 in epoca romana: nei pressi del torrente Carso vennero infatti rinvenute, nel 1971, monete romane databili attorno al III secolo.\nSono state inoltre ritrovate tre iscrizioni funerarie risalenti alla conquista dell'impero romano: la prima \u00e8 una stele funeraria con busto di tale Lucio Celio Corneliano; la seconda \u00e8 un'iscrizione sepolcrale di tale Mogizione; mentre la terza \u00e8 un'epigrafe di Balbio Rufo, della trib\u00f9 Palatina.\nIn quell'epoca Nembro fu al centro di una prima urbanizzazione e cominci\u00f2 ad assumere un ruolo di notevole importanza nel panorama della provincia romana della Gallia Cisalpina grazie all'estrazione, unica sul suolo italiano, di pietre coti, utilizzate per affilare coltelli ed altri utensili da taglio. Quest'attivit\u00e0, inizialmente demandata agli schiavi, permise al paese di ergersi a importante stazione militare.\nIl Medioevo.\nImportanza che crebbe notevolmente durante il Medioevo, epoca in cui il paese si svilupp\u00f2 in modo considerevole, tanto da diventare il centro di riferimento della bassa valle Seriana.\nIl territorio venne interessato dal passaggio della via Mercatorum, utilizzata da commercianti e viandanti per raggiungere la Valle Brembana, in quei tempi difficilmente raggiungibile utilizzando gli impervi sentieri del fondovalle.\nQuesta strada lastricata si sviluppava dalla citt\u00e0 di Bergamo arrivando in breve a Nembro, dove guadagnava quota toccando Lonno, per salire poi fino a Salmezza e giungere a Selvino, tutti territori inclusi nei confini comunali di quel tempo. La strada scendeva poi verso \"Trafficanti\" (frazione di Costa Serina) e quindi giungeva a Serina.\nDa essa il territorio trasse notevoli benefici economici, mediante la presenza di locande che ospitavano i viandanti, di stazioni per il cambio dei cavalli e di edifici di dogana.\nL'importanza che Nembro ricopriva era ben visibile anche amministrativamente, con il territorio comunale che, oltre all'attuale censuario, si espandeva includendo sia Alzano Sopra, Selvino e Rigosa, borghi posti lungo il corso della via Mercatorum, l'ultimo dei quali facente parte della Valle Brembana, sia Pradalunga e Cornale collocati nell\"oltreserio\".\nNembro fu anche sede della Plebana ecclesiastica della Valle Seriana, che era la pi\u00f9 importante e antica fra le dodici Pievi in cui era suddivisa la diocesi di Bergamo e che subordinava alla sua giurisdizione ecclesiastica, unitamente a Clusone, quarantotto parrocchie del circondario.\nIl Medioevo fu anche un periodo in cui il borgo, dopo essersi sottratto al giogo feudale imposto dal vescovo di Bergamo, si trov\u00f2 al centro di sanguinose dispute tra le avverse fazioni di guelfi e ghibellini, con le famiglie Vitalba e Suardi a fronteggiarsi per il controllo della zona. Il livello di recrudescenza fu tale da rendere \"de facto\" il paese diviso in due: \"Nembro superiore\" sotto il controllo ghibellino con il relativo quartier generale posto presso il colle di San Pietro, e \"Nembro inferiore\" ad appannaggio dei guelfi, con la fortificazione di riferimento ubicata sul colle dello Zuccarello.\nSorsero inoltre numerose edificazioni difensive anche nel centro abitato, che ponessero al riparo da attacchi delle fazioni avverse. Tra queste vi era la torre fortificata della famiglia Plizolis (oggi Pelliccioli), edificata nel 1413, tuttora esistente e recante qualche traccia dell'antica struttura.\nIn tale contesto si contarono decine di persone uccise, con l'apice raggiunto nel marzo del 1315 quando i guelfi attaccarono ed espugnarono la rocca ghibellina posta sul colle di San Pietro, dando poi fuoco alle abitazioni della zona nord del paese. Gli abitanti si rivolsero quindi a Ludovico Visconti, podest\u00e0 della citt\u00e0 di Bergamo, affinch\u00e9 ripristinasse la situazione precedente. Questi rispose attaccando la rocca con una consistente guarnigione composta da quattromila fanti che tuttavia, complice la disorganizzazione nelle fasi salienti della battaglia, ne usc\u00ec sconfitta. Si decise allora di far intervenire direttamente Matteo Visconti, signore della citt\u00e0 di Milano, il quale, mediante un attacco notturno, riusc\u00ec a riprendere possesso del fortilizio il 15 maggio.\nUn secolo pi\u00f9 tardi un'altra battaglia si verific\u00f2 sul suolo nembrese, questa volta nell'ambito delle lotte tra la Repubblica di Venezia e il Ducato di Milano per ottenere la supremazia della provincia di Bergamo.\nI fatti si svolsero presso la localit\u00e0 \"C\u00e0 di cap\", posta nei pressi del confine con Albino, il giorno 11 gennaio 1454 con protagonisti il condottiero bergamasco Bartolomeo Colleoni, al servizio dei milanesi, e Ludovico Malvezzi, al comando delle truppe della Serenissima. Il primo ebbe la meglio grazie a una riuscita manovra, garantita dalla conoscenza del territorio. In quel punto, in cui la valle si restringeva tra il fiume Serio e il monte Cereto, Colleoni riusc\u00ec ad aggirare il nemico guadando il fiume e contestualmente colpendolo di sorpresa mediante il lancio di grosse palle di neve fatte rotolare dalle scoscese pendici del sovrastante monte Cereto.\nLa Serenissima e l'et\u00e0 moderna.\nPochi anni pi\u00f9 tardi si arriv\u00f2 alla definitiva pacificazione grazie all'avvento della Repubblica di Venezia che diede il via a un periodo di tranquillit\u00e0 in cui l'intera zona riprese a prosperare. Si svilupparono ulteriormente i commerci e fu dato nuovo impulso all'industria delle pietre coti nonch\u00e9 all'allevamento, alla selvicoltura e all'orticoltura, in quanto il territorio nembrese, di tipo pedemontano e boscoso, solo in rari casi presentava propriet\u00e0 private superiori all'estensione di 1 ettaro (quasi sempre meno di 1 ettaro). \nLa Serenissima decise di eliminare tutte le fortificazioni: le torri furono utilizzate come abitazioni e i due principali fortilizi vennero riconvertiti in edifici religiosi che presero il nome dal colle su cui sorgevano: la chiesetta di San Pietro e il Santuario dello Zuccarello, tuttora esistenti.\nTuttavia tra il XVI e il XVIII secolo si verificarono una serie di eventi che segnarono notevolmente la storia del paese. In primo luogo la disgregazione territoriale, che port\u00f2 prima Alzano Sopra e Alzano Maggiore, poi Rigosa, Selvino, Cornale e Pradalunga a ottenere l'autonomia amministrativa dal capoluogo. Questa caus\u00f2, oltre a una notevole riduzione dei confini comunali, anche una notevole riduzione dei proventi derivanti dai commerci, con l'aggiunta del fatto che gran parte delle cave di pietre coti era collocata presso Pradalunga.\nA questa situazione si aggiunse la costruzione, da parte della Serenissima, della via Priula, nuova strada che permetteva di raggiungere l'alta Valle Brembana direttamente da Bergamo, escludendo di fatto il tratto nembrese della via Mercatorum. Ulteriori eventi negativi vennero da carestie ed epidemie di peste, su tutte quella del 1630 che decim\u00f2 la popolazione, lasciando soltanto 744 superstiti a fronte dei precedenti 2700 residenti.\nLa crisi e la consequenziale miseria che ne scaturirono durarono fino al XIX secolo, quando vennero costruiti opifici (filatoi di seta) e altri stabilimenti lungo le rive del Serio: il filatoio Valli, le industrie Giovanni Blumer &amp; C., le fornaci per la calce e laterizi Savoldi e quindi gli insediamenti industriali tessili Crespi. Questi ultimi stabilimenti furono collocati nei pressi di due canali artificiali di antica origine: la roggia Serio Grande e la roggia Morlana, da cui poterono trarre l'energia necessaria al funzionamento dei macchinari. Conseguentemente, nel periodo compreso tra il 1881 e il 1901, la popolazione ebbe un notevole incremento, che fece raggiungere 4779 abitanti, 440 dei quali occupati nell'azienda citata, a fianco della quale si svilupp\u00f2 un nuovo quartiere operaio.\nUn ulteriore impulso venne dalla realizzazione della Ferrovia della Valle Seriana che, inaugurata nel 1884, rimase operativa fino al 1967, anno in cui fu smantellata. Sulla sede su cui questa scorreva, limitatamente al tratto che da Bergamo giunge ad Albino, nel 2009 \u00e8 stata inaugurata una linea di metropolitana leggera denominata Tranvia Bergamo-Albino, che ha assunto una certa importanza per via di quattro sue fermate poste nel comune (Nembro Camozzi, Nembro Centro, Nembro Saletti e Pradalunga). La linea \u00e8 frequentata da tutti coloro che desiderino dirigersi nella Valle Seriana.\nMonumenti e luoghi d'interesse.\nChiesa Arcipresbiterale Plebana di san Martino di Tours.\nA dimostrazione dell'importanza religiosa che Nembro ha ricoperto fin dal V sec. d.C. \u00e8 la chiesa Arcipresbiterale Plebana dedicata a san Martino vescovo di Tours, il pi\u00f9 rilevante edificio religioso presente sul territorio comunale. Edificato nel 1424 ma completamente modificato fra il 1752 e il 1777 dall'architetto Luca Lucchini di Certenago, risulta essere la chiesa pi\u00f9 grande della diocesi di Bergamo.\nLa struttura si impone sull'ambiente circostante. Ha una pianta a croce greca con due maestose cupole di cui una ellissoidale. Presenta una facciata con due cornicioni orizzontali e suddivisa in tre ordini. Nel principale ordine \u00e8 collocato il portale d'ingresso con ai lati, in quattro nicchie, le statue dei santi: San Fulgenzio di Ruspe, Agostino, Simpliciano e Tommaso da Villanova. Nel secondo ordine si trovano due nicchie laterali raffiguranti i santi: Nicola da Tolentino e Giuliano, con quelle di sante Monica e Santa Chiara poste sul cornicione in posizione pi\u00f9 esterna. Il terzo \u00e8 costituito da un timpano a forma triangolare su cui \u00e8 collocata una croce.\nAll'interno presenta numerose opere d'arte, che testimoniano l'importanza che la chiesa ha ricoperto nei secoli passati: la pi\u00f9 antica pare essere una tavola, databile intorno alla fine del XV secolo e proveniente dall'antica Chiesa Plebana, dipinta a olio, presso l'altare di San Bonifacio, raffigurante \"Cristo risorto fra Santi\", opera dei pittori Zamaris di Chiari. Di rilevanza artistica \u00e8 il ciclo pittorico di venticinque opere eseguite da Enea Salmeggia, i dipinti raffiguranti la \"Sacra famiglia\" di Ponziano Loverini, il \"Convito di Baldassarre\" e \"Mos\u00e8 fa zampillare l'acqua dalla roccia\" di Antonio Cifrondi, la \"Madonna col Bambino, angeli e santi\" di Giovanni Raggi, la \"Piet\u00e0\" di Mauro Picenardi e una serie di dipinti di Vincenzo Angelo Orelli e del padre Giuseppe, tra cui il \"Padre Eterno in Gloria\", il \"Sacrificio di Mos\u00e8\", il \"Sacrificio di Melchisedec\", il \"Sacrificio di Abramo\" ed il \"Sacrificio di Gedeone\". Nella sagrestia sono inoltre collocate una \"Piet\u00e0\" di Carlo Ceresa e una \"Madonna col Bambino in trono e i santi Bernardino e Diego\" di Giacomo Cotta. Altre opere pi\u00f9 recenti portano la firma di Marcello Bonomi, Giuliano Volpi, Giovanni Pezzotta e Giuseppe Carnelli.\nInteressanti sono pure il Battistero e una pila dell'acqua lustrale in marmi policromi, datati 1614 e 1616, nonch\u00e9 una statua lignea della \"Piet\u00e0\" di scuola fantoniana.\nLe scale, le inferriate e la gradinata di accesso alla grande cripta sono state recuperate dall'antica Chiesa Plebana del 1424, come pure l'altare in marmi policromi e la balaustra. Infine presso la cripta presbiteriale sono collocate le tombe degli arcipreti plebani e dei sacerdoti defunti prima dell'anno 1805. Sono da menzionare le decorazioni (1896) e l'affresco \"Martirio di San Bonifacio\" (1906) realizzati per l'arcipretale, opera degli artisti Nicola e Luigi Savoldi.\nAltri edifici religiosi.\nSempre in ambito religioso, nel centro storico si trova la chiesa di Santa Maria Assunta in Borgo. Sottoposta a intervento di ripristino, durante il quale sono emerse le fondazioni di altre due chiese, anteriori all'anno 1000, con tombe medievali. La chiesetta possiede diversi affreschi del XV-XVI secolo ed \u00e8 dotata di un portale in pietra locale sul cui cuneo, che ne chiude la facciata, \u00e8 scolpita la data della costruzione: 1258.\nPoco distante \u00e8 la chiesa trecentesca dedicata alla \"Madre della Misericordia\" detta di San Sebastiano, con affreschi dei secoli XIV e XV, un notevole polittico su due livelli con dieci tavole della fine del XV secolo di Gian Giacomo Gavazzi da Poscante con le due tavole dei Santi patroni, opera della bottega dei fratelli Marinoni di Desenzano al Serio. Vi \u00e8 inoltre un piccolo organo ottavino portativo da sala del Seicento che, a detta della Soprintendenza regionale, \u00e8 l'unico strumento superstite di questo tipo.\nInteressanti sono anche la chiesa di San Nicola da Tolentino, edificata nel 1509 e posta nell'omonimo quartiere, con annesso convento degli Agostiniani soppresso ai tempi della Repubblica Cisalpina nel 1805, nonch\u00e9 il santuario dello Zuccarello. Posto in posizione dominante, luogo di pellegrinaggi popolari, venne edificato in luogo di un antico fortilizio della famiglia Vitalba nel 1374. Pi\u00f9 volte ampliato e rimaneggiato nel corso dei secoli XVI, XVII e XX, conserva affreschi e dipinti databili attorno al XV-XVII secolo.\nAltro edificio ecclesiastico, di piccole dimensioni, \u00e8 la chiesa di San Pietro che, posta sul colle omonimo, venne costruita in parte sui muri perimetrali di quella che si suppone fosse un'antica fortezza abbattuta su istanza di San Bernardino da Siena durante la predicazione del quaresimale nell'anno 1415.\nMolto antica \u00e8 anche la chiesa di San Faustino di Brescia, attorno alla quale si \u00e8 sviluppato l'omonimo quartiere. Citata gi\u00e0 in documenti del 1248 come piccola chiesa agreste, rimase per secoli ai margini della vita religiosa nembrese, spesso in stato di semi-abbandono. Acquis\u00ec importanza sul finire del XIX secolo, grazie al rilevante sviluppo edilizio della zona circostante.\nRistrutturata nel 1965, presenta un unico grande ambiente adornato di arredi semplici e moderni.\nArchitettura civile e percorsi.\nPer ci\u00f2 che concerne l'architettura civile, interessante \u00e8 il centro storico, che ancora conserva tracce dell'originale struttura, caratterizzata da vie strette ed edifici con pietre a vista, alternati a corti e piazze, interessate da alcuni interventi di ripristino, specialmente per quanto riguarda piazza della Libert\u00e0. Costruita in epoca fascista con il nome di piazza del Littorio e per questo chiamata per decenni \"piazza Balilla\", ospita il municipio (un tempo casa del fascio) e l'auditorium \"Modernissimo\", inizialmente adibito a casa della Giovent\u00f9 italiana del Littorio, opera di Alziro Bergonzo.\nAltra opera di rilievo \u00e8 il ponte sul fiume Serio, in stile romanico, costruito nel 1591 e parzialmente ricostruito dopo una piena del fiume nell'anno 1821. Tuttora transitabile, collega il paese con la frazione Gavarno e il comune di Pradalunga.\nTestimonianze rilevanti di archeologia industriale sono l'abbozzo di \"villaggio del lavoro\" di Cristoforo Benigno Crespi, concepito per gli operai del cotonificio, con annessa villa padronale (prima Crespi, poi Fabiani, amministratore): oggi parzialmente demolito il primo e in stato d'abbandono la seconda. Il progetto del quartiere operaio fu poi ampliato e portato al massimo compimento a Crespi d'Adda. Da citare \u00e8 anche la ex Filatura Blumer, edificata da Giovanni Blumer nel 1870, complesso industriale del quale facevano parte anche alcune case operaie. L'industria, che impiegava circa 300 dipendenti, era costituita da due centrali poste in corrispondenza dei salti dell'acqua della roggia, a nord e a sud. Nel 1936, a seguito del fallimento dell'azienda, per opera della famiglia Fraschini la filatura fu trasformata in una ditta metallurgica.\nQualche esempio di architettura signorile in stile Liberty (noto anche come floreale o Art Nouveau) \u00e8 offerto da alcune dimore presenti nel paese, fra le quali la villa che fu dell'artista e uomo d'affari Nicola Savoldi e altre, quali villa Gambarelli, caratterizzata da eleganti affreschi ornamentali esterni che corrono lungo il perimetro dell'edificio all'altezza del tetto. Tra gli edifici civili di valore architettonico vanno menzionati casa Bonomi (ex Riccardi), la cui parte bassa risale al XV secolo, mentre quella alta, posteriore, al XVII secolo e il notevole edificio seicentesco soprannominato \"ol Palas di lader\" (Il Palazzo dei ladri), con saloni dai soffitti in legno a cassettoni, ex sede della biblioteca.\nPer quanto riguarda l'ambito naturalistico, numerosi sono i percorsi che si sviluppano sul territorio comunale. Tra questi va menzionato il sentiero che perviene al Santuario dello Zuccarello, raggiungendo la frazione Lonno. Numerosi sono i sentieri che raggiungono i monti circostanti, tra cui il Cereto, il monte Valtrosa gi\u00e0 citato da Bartolomeo Vitalba fin dal 1477, il Podona e i paesi di Selvino e Salmezza.\nLungo tali percorsi si trovano esempi di architettura rurale, che presenta varie tipologie di edifici. Fra queste va citato il nucleo della frazione di Trevasco, comprendente anche la localit\u00e0 Piazzo. A Piazzo si segnala il villino Rumi, in passato legato alla famiglia dell'artista e uomo d'affari Donnino Rumi, che guid\u00f2 l'azienda omonima di motociclette sino al 1960, mentre a Trevasco \u00e8 d'interesse l'edificio detto \"Pal\u00e0s\" (Palazzo) e, nel Nuovo Catasto Terreni del 1901, \"casino\", con segni dell'antica presenza di affreschi, trasformato in ristorante durante il secolo scorso e oggi in stato di grave abbandono.\nAlle pendici del monte Valtrosa vi sono le cosiddette \"Ca' Olt\" (Casa alta) e \"Ca' Bas\" (Casa bassa), che presentano tratti architettonici a met\u00e0 fra il casolare e il rustico, nonch\u00e9 la casa detta di \"Navanzino\" (ex Savoldi), nel XIX secolo con fondo boschivo, oggi in stato di conservazione precario. Il casino di caccia \"Canaletta\" con relativo fondo boschivo, edificio giallo ocra dalla caratteristica pianta rettangolare estesa in lunghezza, risalente al XVIII secolo e che conserva opere di Nicola Savoldi. Adiacente al citato fondo si trova anche il nucleo abitativo noto come localit\u00e0 Botta, che presenta oggi qualche traccia di architettura rustica. Da notare in molti di questi edifici un tratto caratteristico dell'architettura bergamasca, come rilevato da Luigi Angelini: le balconate di legno con i montanti collegati al tetto destinate a reggere prodotti del campo da essiccare, ma anche elemento decorativo dominante. Alle pendici del colle San Pietro, costruita in quello che era designato come fondo Ripa, si segnala villa Pietro Savoldi detta \"Amabilia\", edificio del XIX secolo in stile Liberty (oggi consistentemente rimaneggiato) e sul colle stesso casa Gilberti, del XIX secolo, oggi in stato d'abbandono.\nInoltre va menzionata la Ciclovia della Valle Seriana che transita nel comune lungo il corso del fiume Serio e che offre passeggiate a piedi o in bicicletta di carattere naturalistico. Tale zona \u00e8 stata recentemente interessata dall'istituzione di un PLIS denominato NaturalSerio che ha l'intenzione di preservare e valorizzare ulteriormente il territorio posto tra la riva del fiume Serio e le rogge che da esso derivano, tra le quali la Roggia Serio Grande, la roggia Morlana e, sul versante orografico sinistro, la roggia Borgogna-Pradalunga.\nEsistono anche due musei: il Museo Pietre Coti Valle Seriana (MUPIC), ospitato dalla ex casa Bonorandi, e il Museo della Miniera. Entrambi intendono ricordare quella che per secoli \u00e8 stata la principale attivit\u00e0 della popolazione nembrese: il lavoro nelle miniere. Il primo raccoglie documentazioni inerenti alla storia delle pietre coti, ricostruendo storicamente le condizioni di vita nei secoli scorsi; il secondo focalizza maggiormente l'attenzione sulle condizioni di vita dei minatori e degli emigranti.\nSociet\u00e0.\nEtnie e minoranze straniere.\nGli stranieri residenti nel comune all'anno 2017 sono 874, ovvero il 7,6% della popolazione. Di seguito sono riportati i gruppi pi\u00f9 consistenti:\nGeografia antropica.\nFrazioni e quartieri.\nIl territorio di Nembro si compone di numerose frazioni e quartieri che presentano caratteristiche molto differenti tra loro.\nNel fondovalle lungo l'asta del fiume Serio, il primo nucleo che si incontra provenendo da Bergamo \u00e8 quello di Viana che, posta nei pressi del confine con Alzano Sopra, \u00e8 anche la frazione con il maggior numero di abitanti, frutto di un recente sviluppo edilizio. Poco discosto si trova il quartiere di San Nicola, che si sviluppa a ridosso del capoluogo e forma con esso una soluzione edificata ininterrotta.\nA Nord del capoluogo, al di l\u00e0 del fiume Carso si trovano i quartieri di San Faustino, posto nella parte pi\u00f9 alta a monte della strada SP 35, e quello denominato Crespi, sorto, come detto sopra, nella zona prossima al fiume Serio attorno all'omonima industria tessile: quartiere d'edilizia popolare sviluppatosi a partire dalla fine del XIX secolo.\nSull'opposto versante orografico della valle, denominato \"oltreserio\", si trova la frazione di Gavarno, sita nella valle Gavarnia dove scorre l'omonimo torrente.\nInfine vi sono le cosiddette frazioni montane, che possono essere raggiunte tramite la strada SP 36 che conduce a Selvino. Salendo, la prima che si incontra \u00e8 Trevasco, sviluppatasi nella valle del Carso e suddivisa in due nuclei denominati Trevasco San Vito e Trevasco Santissima Trinit\u00e0, posti sui due versanti della stessa valle.\nIn quest'ultima localit\u00e0 si trova la chiesetta dedicata alla Santissima Trinit\u00e0 del XV secolo con un'importante pala di altare del XVII secolo attribuita a Palma il Giovane, nonch\u00e9 un dipinto della Madonna realizzato da Enea Salmeggia. Degno di nota \u00e8 anche l'altare maggiore in legno intagliato e dorato in oro zecchino, con la mensa in marmo in marmi policromi del XVIII secolo.\nPoco distante, sulle pendici del monte Valtrosa e con vista sulla pianura bergamasca, si trova Lonno, mentre pi\u00f9 in alto, a una quota di oltre 1000 m s.l.m. \u00e8 collocato Salmezza, piccolo nucleo che mantiene le caratteristiche di borgo alpino e che diede i natali a Enea Salmeggia, detto \"il Talpino\".\nInfrastrutture e trasporti.\nNembro fu in passato servito dalla tranvia Bergamo-Albino, attiva fra il 1912 e il 1953, nonch\u00e9 dalla ferrovia della Val Seriana, attiva su questa tratta fra il 1884 e il 1967. Sul sedime di quest'ultima \u00e8 in esercizio dal 2009 la tranvia Bergamo-Albino con quattro fermate sul territorio.\nAmministrazione.\nDal 1956 al 1994 si succedettero nell'ordine i seguenti Sindaci:\nAltre informazioni amministrative.\nIl comune fa parte della Comunit\u00e0 montana della Valle Seriana.\nSport.\nNel paese molte sono le realt\u00e0 sportive presenti, legate a differenti ambiti. Grande importanza ricopre l'atletica leggera, rappresentata dalla societ\u00e0 sportiva \"Atletica Saletti\", nata nel 1989 da un'emanazione dell'Atletica Nembro. Questa svolge la propria attivit\u00e0 presso il campo polifunzionale posto nella localit\u00e0 \"Saletti\" (da cui il gruppo prende il nome), situato tra la Ciclovia della Valle Seriana, la Tranvia Bergamo-Albino e il laghetto incluso nel Parco locale di interesse sovracomunale denominato NaturalSerio.\nNel centro si trova un campo da calcio con pista di atletica dove spesso si svolgono incontri sportivi nazionali e internazionali, mentre all'esterno \u00e8 presente un anello utilizzato dalle locali scuole di ciclismo e dagli appassionati di skiroll e pattini.\nAnche il ciclismo \u00e8 ben rappresentato dal \"Gruppo Sportivo Cicloteam\" che cura le categorie dei pi\u00f9 giovani, nato dalla fusione tra la \"Ciclistica Nembrese\" (gi\u00e0 \"Rota Nembro\"), per la quale corse anche Paolo Savoldelli, e il \"Gruppo Sportivo Interni di Valoti\", che annover\u00f2 tra le sue fila anche gli ex professionisti Paolo Valoti e Gianluca Valoti.\nNumerose sono le squadre di calcio, basket e pallavolo che operano in ambito sia maschile sia femminile e che disputano i rispettivi campionati in ambito provinciale.\nPallavolo.\nLa pallavolo Maschile U.S. David Oratorio Nembro \u00e8 stata la prima societ\u00e0 ad affiliarsi alla F.I.P.A.V. in Italia. Nel passato il nome del paese pervenne agli onori delle cronache per l'attivit\u00e0 della locale squadra di pallavolo femminile. Composta prevalentemente da ragazze nembresi, ebbe modo di mettersi in luce nei campionati nazionali tra gli anni sessanta e settanta.\nGi\u00e0 nel 1967 la \"Fari Nembro\" disputava il campionato di serie B, riuscendo a conquistare al termine della stagione 1968-1969 la promozione nel massimo campionato. Dall'anno successivo ottenne il sesto posto nel campionato di serie A del 1969-1970, conseguito anche l'anno dopo. Il miglior risultato fu il quarto posto nella stagione 1976-1977, annata che vide la conquista dello scudetto da parte delle giocatrici di Alzano Lombardo.\nDall'anno successivo la squadra, che nel frattempo aveva trasferito il proprio campo da gioco dalla piccola palestra della frazione Viana al Palasport di Bergamo, assunse la denominazione di \"Pallavolo Bergamo\". La stagione si rivel\u00f2 infelice, tanto da concludersi con la retrocessione tra le cadette dopo nove anni nel massimo campionato. Dopo un anno, la squadra ritorn\u00f2 in serie A. Tuttavia il campionato 1979-1980 si rivel\u00f2 molto pi\u00f9 problematico del previsto, sia in campo sia fuori: la societ\u00e0 termin\u00f2 cos\u00ec la propria attivit\u00e0.\nAlpinismo.\nIn relazione al numero di abitanti \u00e8 rilevante il numero di persone che praticano sport legati alla montagna. Sono presenti due associazioni alpinistiche, il GAN, costituito nel 1945, e la sottosezione del CAI, del 1964, le cui attivit\u00e0 comprendono: alpinismo, escursionismo, corsa in montagna, mountain bike, scialpinismo, snowboard e sci di fondo, oltre all'organizzazione di gare legate a queste. \u00c8 attiva la Scuola di alpinismo, scialpinismo e snowboard \"Franco Maestrini e Sandro Fassi\". Dedicata a un nembrese \u00e8 la scuola di alpinismo \"Leone Pellicioli\" del CAI di Bergamo.\nNumerose spedizioni internazionali hanno visto la partecipazione di alpinisti nembresi, soprattutto durante gli anni sessanta e settanta del secolo scorso. Ogni anno viene assegnato il Premio Alpinistico \"Marco e Sergio Dalla Longa\", riservato agli iscritti ad associazioni alpinistiche bergamasche, istituito in memoria dei due fratelli alpinisti di Nembro.\nCompetizioni veliche.\nNembro nel mondo della vela \u00e8 noto a partire dagli anni novanta del secolo scorso, essendo divenuto la sede della produzione di scafi destinati a competizioni internazionali. In particolare, sono stati costruiti gli scafi delle imbarcazioni italiane partecipanti all'America's Cup, il pi\u00f9 celebre trofeo in tale ambito."}
{"id": "33429", "revid": "80029182", "url": "https://it.wikipedia.org/wiki?curid=33429", "title": "Andorno Cacciorna", "text": ""}
{"id": "33430", "revid": "1910023", "url": "https://it.wikipedia.org/wiki?curid=33430", "title": "Olmo al Brembo", "text": "Olmo al Brembo (\"L'Ulem\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato nell'alta Val Brembana, si trova circa a nord-ovest del capoluogo orobico. Il comune fa parte della Comunit\u00e0 Montana della Valle Brembana.\nStoria.\nIl primo documento che attesta l'esistenza del paese risale all'anno 1194, quando si cita il borgo di Olmo in un atto riguardante un'investitura. Recenti studi indicano comunque che i primi insediamenti fossero antecedenti all'XI secolo. Il toponimo deriva certamente da \"Ulmus\", ovvero la pianta di olmo, particolarmente presente sul territorio in quei tempi.\nPosto sul territorio del Sacro Romano Impero, fu ceduto da Carlo Magno ai monaci dell'abbazia di Tours. Successive permute ed investiture videro le zone passare sotto il comando della famiglia dei \"Della Torre\".\nQuesti avevano il predominio anche sulla vicina Valsassina, sede del feudo, che di conseguenza divenne il centro di riferimento per il paese di Olmo e gran parte della valle. Successivamente il comando pass\u00f2 alla famiglia dei Visconti, che concesse statuti speciali, sgravi fiscali ed una grande autonomia.\nL'arrivo della dominazione veneta conferm\u00f2 i privilegi precedentemente accordati e favor\u00ec i traffici commerciali, gi\u00e0 floridi grazie alla presenza della Via Mercatorum, arteria dei traffici con la vicina Val Seriana. La Serenissima costru\u00ec una nuova strada, la Via Priula, che collegava direttamente il capoluogo Bergamo con il canton Grigioni, nell'attuale Valtellina. A tal riguardo era presente, in localit\u00e0 Malpasso, una dogana che serviva per i trasportatori che scendevano dal Passo di San Marco, che fu in funzione fino al termine del XIX secolo.\nIn questi secoli si venne a creare nel paese una societ\u00e0 detta \"Societ\u00e0 degli Originari\", nella quale erano raggruppate tutte le famiglie residenti da pi\u00f9 tempo nel borgo. Questo al fine di tutelare i propri interessi nei confronti dei \"forestieri\", ovvero coloro che, provenendo da altre zone, acquistavano terreni sul suolo comunale. Con questa associazione queste famiglie volevano mantenere i privilegi su terre passate ad altri, come la raccolta del legname, il taglio del fieno ed il pascolo degli animali.\nNel 1863, appena dopo l'unit\u00e0 d'Italia, il paese assunse la definitiva denominazione di \"Olmo al Brembo\".\nMonumenti e luoghi d'interesse.\nParticolare rilievo riveste il santuario della \"Madonna dei Campelli\". Risalente al XVII secolo, venne edificato per ricordare un episodio miracoloso che vide per protagonista un viandante che, invocando il nome della Madonna, venne salvato da una caduta in un precipizio, dopo essere stato disarcionato dal proprio cavallo. Il protagonista della vicenda fece dipingere un'immagine della Vergine su una pietra, attorno alla quale venne eretto successivamente il santuario.\nAnche la chiesa parrocchiale presenta opere di rilievo, tra cui vanno menzionate quelle di Gian Paolo Cavagna, di Francesco Zucco e di Elia Ajolfi. Edificata nel XV secolo e ampliata successivamente, \u00e8 dedicata a sant'Antonio abate.\nUn piccolo cenno lo merita anche la piccola cappelletta dedicata a San Rocco, edificata come ringraziamento al termine dell'epidemia peste di manzoniana memoria, e il piccolo oratorio di Sant'Antonio di Padova nella frazione di Cigadola. la seicentesca chiesa di San Pietro Martire \u00e8 ubicata nella frazione di Cugno basso e la Chiesa di San Francesco d'Assisi presso la frazione di Malpasso.\nInfine molto caratteristico \u00e8 il borgo storico: le stradine con portici e contrade, risentono ancora dell'influenza dell'architettura veneta."}
{"id": "33432", "revid": "15756", "url": "https://it.wikipedia.org/wiki?curid=33432", "title": "Oltre il Colle", "text": "Oltre il Colle (\"Oltra \u2019l C\u00f2l\" in dialetto bergamasco) \u00e8 un comune italiano di abitanti della provincia di Bergamo in Lombardia, situato nei pressi del colle di Zambla, che delimita la val del Riso con la val Parina.\nIl territorio.\nCome si pu\u00f2 intuire, il toponimo sta ad indicare che il paese possiede una posizione tra i monti delle valli Seriana e Serina.\nDifatti per raggiungerlo, da entrambe le valli, bisogna superare un colle, da cui l'origine di \"Oltre il Colle\".\nLa conca in cui \u00e8 posto \u00e8 sovrastata da monti imponenti come il monte Arera, il Grem, il Menna e l'Alben.\nStoria.\nSono pochi i documenti che ci possono riferire del passato di questo paese. Si sa che \u00e8 sempre stato una frazione del vicino comune di Serina, da cui ottenne l'autonomia amministrativa a partire dall'anno 1569.\nPrima di allora era un insieme di agglomerati urbani dediti alla pastorizia ed all'estrazione mineraria dalle cave presenti in localit\u00e0 Zorzone.\nSi presume quindi che la zona fosse abitata gi\u00e0 dal periodo della dominazione romana, anche se al riguardo mancano documenti che convalidino quest'ipotesi, che pare tuttavia suffragata dalla presenza di miniere poste sull'altro versante della montagna, in comune di Oneta.\nIn epoca medievale gli abitanti erano rinomati produttori di chiodi ed armi, ottenute con il ferro estratto nelle locali miniera, ma anche da quelle della valle di Scalve. Queste produzioni furono incoraggiate anche dalle locali signorie, al fine di evitare massicce emigrazioni.\nSimboli.\nLo stemma del comune \u00e8 su fondo rosso e azzurro, con un piccone da minatore, che richiama la storia del luogo, una fontana che zampilla acqua e una vetta tripartita con scritto \"Grimaldo\" secondo la tradizione fondatore del paese.\nChiesa di San Bartolomeo.\nLa chiesa parrocchiale di Oltre il Colle, dedicata a san Bartolomeo, conserva al suo interno diverse opere tra cui quelle di Francesco Coghetti, Vincenzo Angelo Orelli e di Enrico Scuri. E ospita un concerto di 8 campane in Si\u00b2 della Fonderia Capanni di Castelnuovo N\u00e9 Monti.\nL'organo \u00e8 di Carlo Bossi del 1805.\nVi \u00e8 inoltre la chiesa di Santa Maria Maddalena nella frazione di Zambla Bassa d'epoca cinquecentesca, e la seicentesca chiesa della Santissima Trinit\u00e0 nella frazione Zorzone.\nLa cattedrale Vegetale.\nLa cattedrale Vegetale, situata nei pressi della localit\u00e0 \"Plassa\", \u00e8 un progetto di Giuliano Mauri voluto dal parco regionale delle Orobie Bergamasche dai comuni di Oltre il Colle, Roncobello e Ardesio.\nCostruita secondo la tecnica dell'intreccio, con picchetti, chiodi e corde, conta fino a 5 navate, 42 colonne, 1800 pali di abete e 600 rami di castagno. I faggi piantati, crescendo negli anni, sostituiranno le ingabbiature dando forma definitiva alla cattedrale.\nGravemente danneggiata dalla tempesta Vaia del 2018, dell'opera rimangono solo le colonne non abbattute dal vento.\nAree naturali.\nParco delle Orobie Bergamasche.\nAlcune aree del comune di Oltre il Colle sono inserite nel Parco regionale delle Orobie Bergamasche.\nIn particolare le vette di competenza del comune sono il Pizzo Arera (2512 m) dove si trova un rifugio a 2000 metri, il monte Alben (2019 m), il monte Grem (2049 m), il monte Menna (2300 m).\nEconomia.\nTurismo invernale.\nPresso la Conca di Oltre il Colle si trovano piste di fondo per 16\u00a0km, da Zambla Alta fino a Valpiana. Sono presenti piste di sci alpino a Zambla Alta e presso la Conca dell'Alben.\nTurismo estivo.\nUna delle attivit\u00e0 principali svolte durante il periodo estivo \u00e8 l'escursionismo.\n\u00c8 praticato anche lo sport del ciclismo su strada e sui percorsi montani.\nMiniere.\nL'attivit\u00e0 estrattiva di zinco, nella Val del Riso e Val Parina, tra Gorno e Oltre il Colle, inizia nell'800 sotto la gestione di aziende come la Aurera o la Sileoni.\nLe societ\u00e0 italiane, intorno al 1850, vengono acquistate dalla Crown Spelter e dalla Vieille Montagne, societ\u00e0 rispettivamente inglese e belga, fino al 1919 quando i belgi acquisirono l'intero comparto. Sotto il regime fascista le miniere vengono espropriate e affidate alla S.A. Nichelio e Metalli, societ\u00e0 a partecipazione statale, poi diventata Sapez, nel 1954, Ammi, poi Sanim, infine Egam (Ente gestione aziende minerarie).\nNegli anni '70, successivamente allo scorporo dell'Ente, le miniere furono date in gestione all'Eni fino alla loro chiusura definitiva nel 1982.\nNel 2014, l'azienda australiana Energia Minerals Limited, ottiene i permessi per riavviare l'attivit\u00e0 estrattiva nelle stesse miniere abbandonate per decenni, nei territori di Oltre il Colle, Gorno, Oneta, Premolo e Ardesio."}
{"id": "33433", "revid": "1971044", "url": "https://it.wikipedia.org/wiki?curid=33433", "title": "Oltressenda Alta", "text": "Oltressenda Alta (\"Oltress\u00e8nda \u00d3lta\" in dialetto bergamasco) \u00e8 un comune sparso italiano di abitanti della provincia di Bergamo in Lombardia. Composto da due frazioni situate nella valle del torrente Ogna, laterale della Val Seriana, dista circa 37 chilometri a nord-est dal capoluogo orobico. La sede comunale \u00e8 posta nel nucleo di Nasolino, mentre l'altro borgo \u00e8 Valzurio.\nGeografia fisica.\nTerritorio.\nIl territorio comunale si presenta come una lunga striscia che si sviluppa perpendicolarmente alla valle Seriana, sul versante orografico sinistro della stessa, e che segue l'andamento orografico della Valzurio, solcata dal torrente Ogna. \u00c8 compreso tra i circa 600 m s.l.m. della porzione pi\u00f9 a valle ed i 2.427 della cima del monte Ferrante.\nI confini amministrativi del comune per gran parte sono scanditi da limiti naturali. A Nord \u00e8 difatti il crinale che conduce al monte Ferrante a fungere da linea di divisione con il comune di Vilminore e la valle di Scalve. Dopo la cima del suddetto monte i limiti ridiscendono lungo il corso del torrente Ogna, alla sinistra del quale si trova il territorio di Rovetta.\nIl torrente Ogna segna il confine con Rovetta prima e Villa d'Ogna poi, fino ad arrivare poco pi\u00f9 a valle del borgo di Nasolino, eccezion fatta per una piccola appendice larga un centinaio di metri che risale sull'opposto versante della valletta fino a raggiungere la localit\u00e0 \"Rasga\", nei pressi del monte Blum. La porzione pi\u00f9 a valle del territorio si spinge fino ai pressi della contrada \"San Lorenzo\", ricadente nel comune di Villa d'Ogna, da cui il confine risale poi sul versante destro della valzurio, sulle pendici del monte Fortino, la cui cima \u00e8 condivisa con Ardesio.\nI limiti con quest'ultimo comune proseguono lungo il crinale che conduce alla Cima Ba ed alla localit\u00e0 \"Colle Palazzo\", da cui ridiscende nelle cosiddette \"valli Marce\", per risalire nuovamente fino a raggiungere le cime Timogno (2.099 metri) e Benfit (2.172 metri) ed il passo degli Omini, per innestarsi sul crinale che, proveniente dal monte Vigna Vaga, raggiunge il monte Ferrante.\nPer ci\u00f2 che concerne l'idrografia, numerosi sono i corsi d'acqua che attraversano il territorio comunale. Il principale \u00e8 l'Ogna, affluente del Serio da sinistra, che si sviluppa nella Valzurio e che raccoglie le acque di numerosi piccoli rivoli composti dalle acque in eccesso provenienti dalle propaggini circostanti.\nIl torrente lungo il proprio corso, poco pi\u00f9 a valle del borgo di Valzurio, forma alcuni piccoli laghetti, denominati \"\u201cLaghetti azzurri\u201d\" per via del loro colore intenso, che varia a seconda delle stagioni e delle condizioni atmosferiche.\nLe origini del nome.\nIl nome deriva dal fatto che questo comune occupa la porzione di territori posti \"oltre la senda\", vale a dire al di l\u00e0 della storica via di collegamento che, posta sul fondovalle, attraversa longitudinalmente i paesi del lato sinistro della valle Seriana, in territorio di Villa d'Ogna.\nStoria.\nDalla preistoria al Medioevo.\nNonostante non siano stati rinvenuti segni che attestino la presenza dell'uomo nell'et\u00e0 antica, si presume che i primi insediamenti sarebbero riconducibili al VI secolo a.C. quando nella zona della val Seriana e delle sue piccole valli laterali, si stabilirono popolazioni di origine ligure dedite alla pastorizia, tra cui gli Orobi. Ad essi si aggiunsero ed integrarono, a partire dal V secolo a.C. le popolazioni di ceppo celtico, tra cui i Galli Cenomani: si trattava tuttavia di presenze sporadiche, che non formarono mai un nucleo abitativo definito.\nI primi passi in tal senso si ebbero in seguito alla conquista dei Romani. Fu in quel periodo infatti che cominciarono ad essere sfruttate numerose miniere, per lo pi\u00f9 di ferro nella parte alta della Valzurio e di barite presso il Moschel, che portarono un notevole incremento demografico. Non \u00e8 da escludere che tra i nuovi abitanti vi potessero essere anche alcuni schiavi (i cosiddetti \"Damnati ad metallam\"), impiegati nei lavori pi\u00f9 pesanti nell'ambito dell'estrazione del materiale. Gli abitanti, che vivevano prevalentemente in capanne, trovavano sostentamento dall'agricoltura e dalla pastorizia.\nAl termine della dominazione romana vi fu un periodo di decadenza delle miniere con conseguente abbandono delle abitazioni, anche a causa delle frequenti scorrerie perpetrate dalle orde barbariche, che sovente costringevano la popolazione a cercare riparo sulle alture circostanti. La situazione ritorn\u00f2 a stabilizzarsi con l'arrivo dei Longobardi, popolazione che a partire dal VI secolo si radic\u00f2 notevolmente sul territorio, influenzando a lungo gli usi degli abitanti: si consideri infatti che il diritto longobardo rimase \u201cde facto\u201d attivo nelle consuetudini delle popolazioni dell'alta valle Seriana fino alla sua abolizione, avvenuta soltanto nel 1491.\nCon il successivo arrivo dei Franchi, avvenuto verso la fine dell'VIII secolo, il territorio venne sottoposto al sistema feudale, con il paese che inizialmente venne assegnato, al pari di gran parte della valle, ai monaci di Tours per poi essere infeudato al Vescovo di Bergamo.\nDopo l'anno mille, cominciarono a svilupparsi dei nuclei ben definiti in quelli che adesso sono i centri di Nasolino e Valzurio, come testimoniato da parti di muratura risalenti ad un periodo compreso tra l'XI ed il XII secolo.\nLa Serenissima.\nCon l'avvento del periodo comunale, nel corso del XIV secolo i borghi di Nasolino e Valzurio vennero inclusi nella Circoscrizione comunale di Clusone, con le aree del Moschel e di Pagherolo adibite a zona di compascolo.\nNel tardo medioevo si verificarono importanti innovazioni tecnologiche, che diedero positivi risvolti anche in ambito economico. Sfruttando la vicinanza delle miniere e la ricchezza d'acqua di cui disponeva il territorio, lungo il corso del torrente Ogna vennero introdotte alcune fucine che permisero la lavorazione di metalli, dai quali si ottenevano sia utensili ed attrezzi, ma soprattutto chiodi. Inoltre la forza motrice dell'acqua dello stesso torrente permise la creazione di alcune cartiere, la cui carta prodotta era ritenuta di buona qualit\u00e0. \nAnche l'agricoltura e la pastorizia fecero enormi passi, permettendo la produzione e la lavorazione di un tipo di tessuto utilizzato dagli eserciti, in quanto caldo e molto robusto, denominato Panno grosso bergamasco.\nLa positiva condizione commerciale e produttiva ricevette un ulteriore impulso quando, nella prima met\u00e0 del XV secolo, si verific\u00f2 il passaggio dell'intera zona alla Repubblica di Venezia, avvenuto nel 1427 dopo un'espressa richiesta di Bergamo e delle sue valli, e ratificato dalla Pace di Ferrara del 1428. La Serenissima garant\u00ec una diminuzione della pressione fiscale ed offr\u00ec maggiore autonomia, dando inizio ad un periodo contrassegnato da tranquillit\u00e0 sociale in cui l'intera zona continu\u00f2 a prosperare. \nPian piano anche la coscienza degli abitanti cominci\u00f2 a desiderare una maggiore autonomia, sia amministrativa che religiosa, da Clusone.\nFu cos\u00ec che l'8 settembre 1506 la chiesa di Nasolino riusc\u00ec ad elevarsi a parrocchia, seguita qualche decennio pi\u00f9 tardi da quella di Valzurio. Una leggenda riporta che gli abitanti, stanchi di dover percorrere lunghi ed angusti sentieri per giungere a Clusone al fine di battezzare i propri neonati, chiesero di ergersi a parrocchia. La richiesta fu accolta soltanto in seguito all'episodio che vide un gruppo di fedeli attaccato da un branco di lupi che sbran\u00f2 due fanciulli.\nL'indipendenza religiosa fu preludio per quella a livello amministrativo, per la quale si dovette aspettare fino al 1636, quando \"Oltrascenda\" si separ\u00f2 da Clusone: la \"Senda\" era difatti la strada che separava il capoluogo baradello dagli altri borghi. La nuova entit\u00e0 inizialmente comprendeva anche Villa, Ogna e Piario, borghi da cui Valzurio e Nasolino si separarono nel 1648, assumendo la denominazione di \"Oltrescenda Alta\" (cos\u00ec citato anche nei documenti del XVIII secolo).\nNella seconda parte del XVIII secolo si verificarono numerose variazioni in ambito amministrativo, tanto che nel 1776 fonti coeve riportavano situazioni differenti. \u00c8 il caso di quando lo storico Giovanni Maironi da Ponte, nel suo \"Dizionario Odeporico della Provincia Bergamasca\" indicava Valzurio e Nasolino aggregate ai borghi di Villa e Ogna sotto la denominazione di \"Oltressenda Bassa\", mentre l\u2019\"Ufficio fiscale\" riportava Nasolino e Valzurio separate in entit\u00e0 a s\u00e9 stanti. Infine il \"Repertorio esteso dei sindaci generali\" descrive le due contrade unite sotto il nome di Oltressenda Alta.\nDalla dominazione francese ai giorni nostri.\nMa il potere della Repubblica di Venezia era ormai agli sgoccioli, tanto che nello stesso anno, in seguito al trattato di Campoformio del 1797, venne sostituita dalla napoleonica Repubblica Cispadana. \nIl cambio di dominazione port\u00f2 una serie di mutazioni in ambito amministrativo: nel 1797 venne ratificata la divisione tra Valzurio e Nasolino in due comuni separati, mentre gi\u00e0 l'anno successivo la scissione venne ricomposta nell'entit\u00e0 \"Valzurio con Nasolino\".\nTuttavia questa nel 1809, nell'ambito di un'imponente opera di accorpamento dei piccoli centri ai pi\u00f9 grandi, fu inglobata al vicino comune di Clusone unitamente a Villa ed Ogna (allora denominata Oltressenda Bassa), Rovetta e Piario.\nLa macro-unione tra i borghi dur\u00f2 poco, dal momento che nel 1816, in occasione del nuovo cambio di governo che vide subentrare l'austriaco Regno Lombardo-Veneto alle istituzioni francesi, questi vennero nuovamente scissi, con Villa ed Ogna che andarono a ricreare l'entit\u00e0 denominata Oltressenda Bassa.\nNon sono molte le documentazioni di quel periodo riguardanti questo piccolo borgo, che ha sempre vissuto nella pi\u00f9 assoluta tranquillit\u00e0, scandita dai ritmi della natura che ha fornito la principale fonte di sussistenza agli abitanti, garantendo agricoltura e allevamento, ma anche attivit\u00e0 estrattive di minerali. Infatti nella seconda parte del XIX secolo, contestualmente all'Unit\u00e0 d'Italia, si verific\u00f2 uno sviluppo dell'industria estrattiva con la barite come principale elemento estratto.\nNel 1928 il regime fascista, nell'ambito di una riorganizzazione amministrativa volta a favorire i grossi centri a scapito dei pi\u00f9 piccoli, un\u00ec nuovamente il comune a Oltresenda Bassa e Piario in un'entit\u00e0 denominata Villa d'Ogna. L'unione dur\u00f2 fino al termine della seconda guerra mondiale, quando nel 1946 la quasi totalit\u00e0 dei residenti firm\u00f2 una petizione al fine di ripristinare la precedente istituzione amministrativa, anche se l'istanza venne ratificata e resa esecutiva soltanto nel giugno del 1958.\nNel luglio del 1944 Villa d'Ogna fu teatro di due rastrellamenti ad opera di soldati nazi-fascisti. Nella giornata del 14 luglio la contrada di Valzurio venne data alle fiamme; i soldati nazi-fascisti erano infatti alla ricerca di alcuni partigiani rifugiatisi sul territorio. I rastrellamenti causarono la morte di 5 persone.\nIn quegli anni si verific\u00f2 una progressiva diminuzione degli abitanti, situazione comune ad altri borghi montani, tanto che il numero scese al di sotto delle 200 unit\u00e0. Soltanto sul finire del XXI secolo vi fu un'inversione di tendenza, anche grazie a nuovi piccoli insediamenti presso Nasolino, che acquis\u00ec una sempre maggiore predominanza nei confronti di Valzurio.\nMonumenti e luoghi d'interesse.\nArchitetture religiose.\nChiesa parrocchiale di San Bernardo in Nasolino.\nIl nucleo originale della chiesa risale alla seconda parte del XV secolo, essendo citata in documenti del 1486, anche se fu consacrata nel 1546 dal vescovo Vittore Soranzo, coadiutore del Cardinal Bembo. Presenta una facciata dalle linee semplici, preceduta da un porticato aperto su tre lati e costituito da due colonne sormontate da una volta a crociera. La struttura \u00e8 a navata singola ricoperta da una volta a botte, nella quale si aprono sei cappellette laterali. Il presbiterio, leggermente pi\u00f9 stretto, \u00e8 a pianta rettangolare. All'interno si possono ammirare sculture di scuola fantoniana, affreschi e stucchi del XVII e XVIII secolo tra cui una tavola di Rizzo di Santa Croce.\nChiesa parrocchiale di Santa Margherita in Valzurio.\nL'edificio, risalente ad un periodo prossimo alla fine del XV e l'inizio del XVI secolo, \u00e8 una costruzione irregolare ma si presenta bene inserita nell'ambiente, con un ampio portico che si sviluppa su due lati dell'edificio con eleganti colonnette in pietra locale.\nL'ingresso principale \u00e8 costituito da un portale settecentesco in pietra sagomata sormontato da uno stemma in marmo bianco fiancheggiato da due angioli e porta inciso il detto latino \"non ore orando solo\", mentre il portale laterale \u00e8 molto pi\u00f9 antico e reca la data del 1511.\nLa struttura, costituita da una breve aula a volta con il presbiterio a pianta ottagonale, custodisce numerose opere di buon pregio. Tra queste vi \u00e8 l'ancona in stucco che racchiude la pala raffigurante la \"Vergine Maria con il Bambino\" e ai lati la patrona Santa Margherita e Sant'Antonio abate. Degne di nota sono anche le statue lignee di scuola fantoniana che, commissionate nel 1777, rappresentano San Rocco e San Sebastiano.\nIl quadro dei santi \u00e8 di buona fattura, tanto che qualcuno lo attribuisce a Gerolamo da Santa Croce, ma venne seriamente deturpato da successive ridipinture.\nNella tazza \u00e8 dipinta la gloria di Santa Margherita e nei pennacchi i quattro evangelisti: si pu\u00f2 dire che siano stati rifatti a nuovo nel 1953 dai fratelli Manini insieme con la decorazione di tutto l'interno.\nL'altare maggiore di stile neoclassico \u00e8 di parecchio pi\u00f9 recente, databile verso la met\u00e0 del XIX secolo, mentre l'altare dei morti \u00e8 in legno ed \u00e8 sovrastato dalla pala di Bartolomeo Litterini (risalente al 1719) che raffigura la Trinit\u00e0 che incorona la Vergine con ai lati San Giuseppe e San Bernardino da Siena da un lato, e dall'altro l'angelo che libera le anime del purgatorio raffigurate alla base del quadro.\nIl vero gioiello della chiesa \u00e8 l'altare della Madonna del Rosario, un'opera di scuola fantoniana in marmo policromo con angeli adoranti, le statue di San Domenico e di Santa Caterina da Siena e un medaglione nel paliotto raffigura la fuga in Egitto. Nella nicchia al centro \u00e8 alloggiata la statua della Vergine del Rosario, pure questa fantoniana.\nNella stessa cappella ai lati, in nicchie, vi sono le statue di Santa Margherita e di Sant'Antonio da Padova, mentre sulla volta della navata vi \u00e8 il dipinto dell'Annunciazione della Vergine.\nSopra il portale di ingresso \u00e8 installato l'organo fabbricato dai Perolini di Villa d'Ogna nel 1839.\nIl campanile, situato a sinistra dell'edificio, \u00e8 in pietra locale e porta incisa la data del 1637 e fu sopraelevato di una campata nel 1961. In esso si trovano tre campane che, fuse a Crema dai Crespi nel 1823, furono consacrate del vescovo Pietro Mola nello stesso anno.\nAltri edifici.\nImportanti segni della devozione popolare sono riscontrabili in numerose localit\u00e0. Si va dalla \"Cappella di Bregn\", antico luogo di sosta dei carrettieri a met\u00e0 strada tra Nasolino e Valzurio e sottoposta a recupero nel 2008, alle piccole chiese ausiliarie collocate nelle contrade. Tra queste vi \u00e8 la chiesetta di san Giacomo Apostolo, posta in \nlocalit\u00e0 Colle Palazzo ad un'altezza di 1.267 m s.l.m. Edificata nel XV secolo, presenta affreschi di buon pregio, tra cui una \"Vergine con il bambino in fasce sulle ginocchia\", restaurato al termine del XX secolo, a fianco del quale sono rappresentati dipinti di san Giacomo, sulla destra, e sant'Antonio, sulla destra, quest'ultimo datato 1482, dipinti attribuiti a Giacomo Busca.\nA questa si aggiungono l'oratorio di Santa Maria al Dosso e la chiesa di san Francesco. Il primo, che fiancheggia la strada che conduce nell'omonima localit\u00e0 a monte di Nasolino, \u00e8 una costruzione risalente alla fine del XVI secolo, dalle dimensioni modeste e che possiede una struttura con una singola navata suddivisa in tre campate, l'ultima delle quali forma il presbiterio, nel quale si trova un altare marmoreo. La seconda \u00e8 collocata nella contrada Spinelli e venne edificata nella prima parte del XVI secolo in luogo di un piccolo edificio di culto preesistente. Presenta un lineamenti semplici ed una struttura a navata singola divisa in due campate.\nIn ambito civile, molto interessanti sono i numerosi borghi che costellano il territorio comunale. In essi sono presenti le caratteristiche edili tipiche delle costruzioni rurali alpine, riscontrabili presso le contrade \"Spinelli\", \"Dosso\" e \"Bricconi\", ma anche baite ed alpeggi nelle localit\u00e0 \"Verzuda\", \"Pagherola\", \"Pizzoli\", \"Campello\", \"Colle Palazzo\" e \"Baite del M\u00f6schel\".\nAree naturali.\nQuest'ultima localit\u00e0, composta da baite costruite in perfetto stile alpino in una verde conca posta dopo una fitta pineta alla base della Presolana, \u00e8 meta di numerose escursioni. Raggiungibile anche con auto fuoristrada, pu\u00f2 essere sia meta per una gita in mezzo alla natura, che sede di partenza per escursioni sui monti circostanti. Tra queste spiccano le vie che portano alle baite di Pagherola, poi al passo dello Scagnello ed al rifugio Albani, presso il quale si interseca il Sentiero delle Orobie Orientali (traccia C.A.I. numero 311), che corre sul crinale che segna il confine settentrionale del comune con il segnavia 401. Vi sono poi i sentieri che conducono al passo degli Omini e quindi in val Sedornia (traccia numero 314) ed al Rifugio Rino Olmo ed al Passo Pozzera (numero 320).\nDegno di nota \u00e8 anche il Sentiero dell'Alto Serio che, nonostante si mantenga a quote pi\u00f9 basse, tocca angoli dall'elevato impatto naturalistico. Proveniente dalla cima Blum, ridiscende presso il borgo di Valzurio, si snoda lungo il torrente Ogna fino alle baite del Moschel, per poi inoltrarsi nella pineta che conduce a Colle Palazzo, da cui si apre una visuale ad ampio raggio sui monti circostanti.\nDi grande impatto \u00e8 pure la valletta che attraversa quasi tutto il territorio, la cui bellezza pu\u00f2 essere riassunta dal nome del borgo posto all'imbocco della stessa: \"Valzurio\" deriva difatti da \"Valle azzurra\", che rende l'idea di una valle piena di tranquillit\u00e0 e poesia. Percorsa dal torrente Ogna, che forma dei suggestivi laghetti denominati \"laghetti azzurri\", \u00e8 anche chiamata \"valle del brivido\", per via delle correnti d'aria fresca che garantiscono refrigerio nei periodi estivi, ma anche grandi gelate nella stagione invernale.\nPopolazione.\nCon i suoi 171 abitanti, il comune si colloca all'86\u00ba posto tra gli Ultimi 100 comuni italiani per popolazione.\nEtnie e minoranze straniere.\nGli stranieri residenti nel comune sono 6, ovvero una percentuale pari al 3.5% della popolazione, una delle percentuali pi\u00f9 basse della zona.\nEconomia.\nEd \u00e8 proprio la bellezza del territorio che fornisce al paese una grande fonte di reddito grazie al turismo, non visto per\u00f2 come fenomeno di massa, ma come risorsa che permetta di garantire il pieno rispetto dei borghi e della natura. Difatti il paese non ha mutato la propria struttura per piegarsi alle esigenze turistiche, rimanendo fedele alla propria storia ed alle proprie tradizioni.\nUna storia umile, segnata dalla vita laboriosa degli abitanti, da sempre legati ai ritmi scanditi dalla natura e dai prodotti che essa fornisce, come il legname, l'allevamento ed i relativi prodotti caseari.\nGeografia antropica.\nSede comunale.\nNasolino\nFrazioni.\nValzurio\nContrade.\nDosso, Camai, Spinelli, Plazzo\nUrbanistica.\nIl comune \u00e8 un comune italiano sparso, ovvero composto da frazioni la cui denominazione \u00e8 diversa da quella della frazione in cui ha sede il municipio. Il nucleo abitativo principale \u00e8 Nasolino, ovvero il borgo posto pi\u00f9 a valle, nel quale si concentra il maggior numero di abitanti. Il secondo in ordine di grandezza \u00e8 Valzurio, posto poco pi\u00f9 a monte.\nMan mano che ci si addentra nella valle del torrente Ogna, si trovano altri piccoli agglomerati urbani, alcuni posti nel fondovalle, altri abbarbicati sulle pendici dei monti Ba e Timogno. Tra questi, gran parte dei quali ormai quasi completamente disabitati, si segnalano \"Spinelli\", \"Dosso\", \"Bricconi\", \"Pizzoli\", \"Campello\", \"Colle Palazzo\" e \"Baite del M\u00f6schel\". Numerose di queste contrade presentano baite tipiche costruite in perfetto stile alpino.\nAmministrazione.\nSimboli.\nStemma:\nBlasonatura del Gonfalone:"}
{"id": "33434", "revid": "2128848", "url": "https://it.wikipedia.org/wiki?curid=33434", "title": "Henry David Thoreau", "text": "Fu stretto amico di alcuni fra i membri principali della corrente del trascendentalismo di cui per\u00f2 non far\u00e0 mai parte. Fu influenzato in particolare da Ralph Waldo Emerson da cui successivamente si allontana per elaborare un suo proprio pensiero che si discosta dal trascendentalismo negando ogni idealit\u00e0 al di fuori dell'immanenza. La natura \u00e8 per Thoreau non un semplice strumento per il raggiungimento di conoscenze ideali di ordine superiore, bens\u00ec oggetto ultimo della pratica filosofica, fonte di benessere e soluzione esistenziale. \n\u00c8 principalmente noto per lo scritto autobiografico \"Walden ovvero Vita nei boschi\", una riflessione sul rapporto dell'uomo con la natura, e per il celebre saggio \"Disobbedienza civile\" in cui sostiene che \u00e8 ammissibile non rispettare le leggi quando esse vanno contro la coscienza e i diritti dell'uomo, ispirando in tal modo i primi movimenti di protesta e resistenza non violenta. Fu anche uno strenuo oppositore dello schiavismo, impegnandosi in prima persona ad aiutare gli schiavi fuggiaschi a raggiungere il Canada.\nIl filosofo Stanley Cavell lo considera, insieme a Ralph Waldo Emerson, una delle \u00abmenti filosofiche pi\u00f9 sottovalutate che l'America abbia prodotto\u00bb.\nBiografia.\nIl padre di Thoreau era un piccolo fabbricante di matite, la madre una gentildonna che prendeva pensionanti. Si laure\u00f2 all'Universit\u00e0 di Harvard nel 1837. Intrattenne una profonda amicizia con Ralph Waldo Emerson e con altri pensatori trascendentalisti. Vicino a tale concezione, il suo riformismo partiva dall'individuo, prima che dalla collettivit\u00e0, e difendeva uno stile di vita in profondo contatto con la natura.\nLa morte del fratello John, avvenuta nel 1842, fu per lui un grande dolore. La scrittura del libro-diario \"Una settimana sui fiumi Concord e Merrimack\" (1839\u20131849) lo aiut\u00f2 nel suo tentativo di superare la perdita del fratello e di tenerne viva la memoria. Forte il credo nel principio della reincarnazione, il quale percorre tutta l'opera attraverso puntuali digressioni sulle filosofie orientali e l'interessante uso simbolico del fiume come elemento di rinascita e continuit\u00e0, presente sia nelle filosofie Orientali che Occidentali. Nel 1845, per sperimentare una vita semplice e come forma di protesta contro il sistema (volont\u00e0 di svincolarsi dagli obblighi e dalle costrizioni della societ\u00e0, di non lasciarsi contaminare dalle scorie che il lavoro inevitabilmente produce), si stabil\u00ec in una piccola capanna da lui stesso costruita presso il lago di Walden (\"Walden Pond\"), nei pressi di Concord (Massachusetts). Qui pot\u00e9 dedicarsi a tempo pieno alla scrittura e all'osservazione della natura. Dopo due anni, nel 1847, lasci\u00f2 il lago di Walden per vivere col suo amico e mentore Ralph Waldo Emerson e la sua famiglia a Concord.\nNel 1846 Thoreau rifiut\u00f2 di pagare la tassa (poll-tax) che il governo imponeva per finanziare la guerra schiavista al Messico, da lui giudicata moralmente ingiusta e contraria ai principi di libert\u00e0, dignit\u00e0 e uguaglianza degli Stati Uniti. Per questo fu incarcerato per una notte e liberato il giorno successivo quando, tra le sue vibrate proteste, sua zia pag\u00f2 la tassa per lui. \nNel 1849 scrisse il saggio \"Disobbedienza civile\". Nel 1854 pubblic\u00f2 \"Walden, ovvero La vita nei boschi\", nel quale descriveva la sua esperienza di vita sul lago Walden.\nMor\u00ec di tubercolosi nel 1862 a Concord, la sua citt\u00e0 natale.\nVita personale.\nThoreau non si spos\u00f2 mai e non ebbe figli, e non ci sono prove che suggeriscano che abbia avuto relazioni fisiche con qualcuno; egli si sforz\u00f2 di dipingere se stesso come un ascetico puritano. Tuttavia, come il suo contemporaneo Walt Whitman, la sua sessualit\u00e0 \u00e8 stata a lungo oggetto di illazioni, gi\u00e0 da parte dei suoi contemporanei; i critici lo hanno ipotizzato eterosessuale, omosessuale o asessuale. Thoreau fu fortemente influenzato dai riformatori morali del suo tempo, e ci\u00f2 potrebbe avergli instillato ansia e senso di colpa per il desiderio sessuale. Uno studioso ritiene che, nella sua opera, \"le esperienze emotive con le donne siano poste sotto un camuffamento di pronomi maschili\", ma altri non sono d'accordo. Alcuni critici hanno fatto notare che i suoi scritti sono costellati di sentimenti omoerotici: nel \"Walden\", per esempio, il lungo peana dedicato al taglialegna franco-canadese Alek Therien, con le sue allusioni ad Achille e Patroclo, evidenzierebbe un'espressione di desiderio conflittuale.\nLe opere.\n\"Walden ovvero Vita nei boschi\".\n\"Walden ovvero Vita nei boschi\" \u00e8 il resoconto dell'avventura dell'autore, che dedic\u00f2 oltre due anni della propria vita, per l'esattezza dal 4 luglio 1845 al 6 settembre 1847, a cercare un rapporto intimo con la natura e insieme a ritrovare se stesso in una societ\u00e0 che non rappresentava ai suoi occhi i veri valori da seguire, ma solo l'utile mercantile. L'opera \u00e8 stata analizzata in prospettiva filosofica da Cavell in \"The Senses of Walden\", dove emerge come un autentico classico della filosofia americana e mondiale.\nIl suo fu un esperimento avente per obiettivo quello di cercare la conciliazione tra artista e il mondo naturale grazie all'ottimismo scaturito dal considerare l'uomo come artefice del proprio destino e come essere dipendente da sensazioni ed emozioni. Il libro fu scritto quasi interamente durante il soggiorno di Thoreau in una capanna, costruita in gran parte da solo, sulle sponde del lago Walden che si trova vicino alla cittadina di Concord in Massachusetts. Durante il suo soggiorno Thoreau descrisse la sua vita, soprattutto negli ambiti naturalistici, soffermandosi su una descrizione dettagliata del lago e della zona in cui soggiornava, caratterizzata dalla presenza di numerosi laghi di media e piccola dimensione. \n\"Walden\" fu per Thoreau il libro di maggior successo, il cui testo fu riscritto ben sette volte prima della pubblicazione avvenuta nel 1854. La sua fu una prova di sopravvivenza ed insieme una testimonianza all'umanit\u00e0: l'uomo riesce a vivere anche in condizioni di povert\u00e0 materiale e anzi da queste pu\u00f2 trarre una maggior felicit\u00e0 nel saper apprezzare maggiormente le piccole cose. Cavell ha inoltre rilevato somiglianze notevoli fra la riflessione sull'essere e l'abitare di Thoreau e quella di Martin Heidegger.\n\"Disobbedienza civile\".\nScritto nel 1849, il saggio \"Disobbedienza civile\" contiene il pensiero di Thoreau in merito agli ideali proclamati nel 1776 nella dichiarazione di indipendenza degli Stati Uniti d'America e la sua decisa opposizione alla guerra messicano-statunitense. Egli riteneva che il conflitto fosse ingiusto e ben sapeva che non poteva svolgersi se non col consenso e col contributo economico dei cittadini. Quindi decise di violare apertamente la legge e di non pagare le tasse, accettando la reclusione in carcere che questo gesto comportava. Nel saggio Thoreau si impegnava a negare il principio del potere assoluto della maggioranza, sostenendo l'esistenza di limiti che neppure la volont\u00e0 popolare pu\u00f2 oltrepassare e che consistono nei diritti fondamentali dell'uomo, in particolare delle minoranze: per questo Thoreau \u00e8 considerato uno dei padri del concetto giuridico di limite, alla base del costituzionalismo novecentesco. L'opera fu letta anche da Tolstoj, Gandhi e Martin Luther King per i quali fu fonte di ispirazione per la lotta nonviolenta."}
{"id": "33435", "revid": "322321", "url": "https://it.wikipedia.org/wiki?curid=33435", "title": "Oneta", "text": "Oneta (\"On\u00e9da\" in dialetto bergamasco) \u00e8 un comune sparso italiano di abitanti della provincia di Bergamo, in Lombardia. Ha una superficie territoriale con un'altimetria che arriva a 1.231 m s.l.m.\nSituato nella val del Riso, laterale della val Seriana, dista circa 32 chilometri a nord dal capoluogo orobico.\nOrigini del nome.\nIl toponimo attuale \u00e8 di derivazione latina, indicante la presenza della dominazione romana: \"alneta\" (o \"alnetum\") deriva infatti da \"alnus\" che tradotto sta a significare \"ontano\", pianta di cui il territorio era particolarmente ricca.\nStoria.\nI primi insediamenti umani presenti sul territorio risalgono ad epoche molto lontane: i resti archeologici pi\u00f9 antichi (del 2500-1200 a.C.) rinvenuti sul territorio circostante provano difatti lo stanziamento di popolazioni pre-celtiche in stretto contatto con la civilt\u00e0 dei Camuni. Dopo il 1200 a.C. anche a Oneta si insediarono popolazioni provenienti dall'Europa centrale: i Celti. Solo dopo molti secoli le miniere della zona (zinco e piombo) conoscono lo sfruttamento intensivo da parte degli Etruschi, popolo di cui Oneta subisce la pesante espansione del 600 a.C. In tal senso sono riportate testimonianze degli storici romani Strabone e Plinio il Vecchio (nel \u201cNaturalis Historia\u201d), i quali attestano l'esistenza di attivit\u00e0 estrattive nella zona.\nCon i Romani infatti Oneta stringe stretti rapporti a scopo difensivo a seguito della discesa dei Galli Senoni del 428 a.C. \u00c8 nel 196 a.C., anno della definitiva vittoria dei Romani sui Senoni che il paese assume il nome latino \"\u201cAlnetum\u201d\". Il popolo di tutta la valle entra quindi gradatamente a far parte del sistema municipale dipendente dai Romani.\nLe miniere fecero in modo che la zona prosperasse a lungo, sia in epoca medievale fino ai giorni nostri. Soltanto nella seconda parte del XX secolo queste caddero in disuso, provocando una grave crisi economica in tutta la valle del Riso.\nIl territorio subisce le invasioni dapprima dei Goti di Alarico (401 d.C.) e successivamente degli Unni di Attila (450), ma saranno i Longobardi di Alboino ad insediarsi stabilmente e a costituire l'etnia e la cultura di Oneta (cos\u00ec come in tutta la Langobardia Maior) fin dal 569.\nI primi documenti scritti che attestano l'esistenza del paese risalgono tuttavia all'anno 774, quando Carlo Magno in persona eman\u00f2 un editto in cui si impegnava a cedere gran parte delle terre dell'alta valle Seriana, tra cui appunto Oneta, all'Abbazia dei monaci di Tours.\nNel 1026, questi monaci permutarono a loro volta queste terre con altri terreni, a favore del vescovo di Bergamo. La costituzione del comune autonomo di Oneta, avvenuta nel XII secolo, fece s\u00ec che lo stesso vescovo donasse gran parte dei suoi beni (edifici e terreni) alla neonata entit\u00e0 amministrativa.\nIn epoca medievale il paese, appartenente alla \u2018'facta'\u2019 di San Lorenzo, risent\u00ec delle lotte tra fazioni guelfe e ghibelline, anche a causa della sua condizione strategica. Le lotte si protrassero fino al 1427 quando una delegazione di abitanti, unita ad esponenti di altri paesi limitrofi, si rec\u00f2 a Venezia, per porre fine alle vessazioni viscontee, affinch\u00e9 il paese passasse sotto la giurisdizione della Serenissima.\nInsieme con tutte le popolazioni bresciane e bergamasche che nel 1427 (battaglia di Maclodio) entrarono a far parte della Serenissima, il comune di Oneta vive un periodo di fiorente prosperit\u00e0 economica e culturale.\nSolo la sanguinosa discesa delle truppe napoleoniche, cui gli abitanti si opposero strenuamente, pose fine al lungo sodalizio con la Serenissima con il Trattato di Campoformio (1797). Napoleone infatti cedette i territori della Venetia occidentale (precipuamente Bergamo e Brescia) alla Francia, mentre il resto della Venetia pass\u00f2 sotto il dominio austriaco.\nAll'inizio del XIX secolo vi fu un accorpamento che vide coinvolti Gorno ed Oneta, ma la nuova entit\u00e0 amministrativa non dur\u00f2 pi\u00f9 di una decina di anni, a causa delle forti proteste degli abitanti.\nAl termine della Seconda Guerra Mondiale a Oneta cessa definitivamente l'attivit\u00e0 mineraria e le miniere vengono definitivamente chiuse e il paese soffre per alcuni decenni di una grave crisi economica.\nMonumenti e luoghi d'interesse.\nIl territorio comunale presenta una grande quantit\u00e0 di itinerari naturalistici adatti ad ogni esigenza: si va dalla tranquilla scampagnata adatta a chiunque, all'escursione riservata ad utenti pi\u00f9 esperti e allenati, ma anche a percorsi percorribili in mountain-bike. Durante il periodo invernale sono molti gli escursionisti che amano cimentarsi con lo sci alpinismo.\nDi notevole importanza \u00e8 il santuario della Madonna del Frassino, risalente al 1502. Posto sulle pendici del monte Alben, custodisce affreschi e sculture di buon pregio, ed \u00e8 tuttora meta di pellegrinaggio da parte degli abitanti.\nImportanti sono anche le chiese parrocchiali del capoluogo e delle frazioni Cantoni intitolata a sant'Antonio abate e Chignolo.\nLa prima risale al XVI secolo e, dedicata all'Assunta, possiede importanti opere tra cui alcune di Andrea Fantoni ed un campanile che originariamente era utilizzato come torre in epoca medievale.\nLa seconda chiesa parrocchiale \u00e8 dedicata a Sant'Antonio abate e documentata dal 1575, mentre la terza \u00e8 intitolata a San Bartolomeo e risale a un periodo compreso tra il XVII e il XVIII secolo.\nDa visitare anche il santuario della Madonna del Frassino situato a circa 2\u00a0km dal capoluogo Villa."}
{"id": "33436", "revid": "5695", "url": "https://it.wikipedia.org/wiki?curid=33436", "title": "Thoreau", "text": ""}
{"id": "33438", "revid": "322321", "url": "https://it.wikipedia.org/wiki?curid=33438", "title": "Onore (Italia)", "text": "Onore (\"Lan\u00f9r\" o \"Un\u00f9r\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato tra l'altopiano di Clusone e la Val Borlezza, precisamente all'imbocco della piccola Val Righenzolo, dista circa 41 chilometri a nord-est dal capoluogo orobico.\nGeografia fisica.\nTerritorio.\nOnore \u00e8 situato ai piedi di una scarpata naturale ad una altezza compresa tra i 636 metri e i 1.429 m s.l.m.\nSi trova in vicinanza della sponda sinistra del torrente Gera. Confina a nord con la strada che percorre la valle di Tede, a nord-est con il monte Pora, da est a sud - est col torrente Righenzolo, a sud con l'altopiano di Falecchio, ad ovest con il torrente Gera, a nord-ovest dalle frazioni di Poerza, Ombregno e Brugai.\nAd esclusione della piana, il territorio \u00e8 molto movimentato, pur non presentando rilievi e massicci di notevole rilevanza.\nRicordiamo in particolare alcuni rilievi:\nOrigini del nome.\nIl nome \"Onore\" deriva dall'attivit\u00e0 laniera, che in latino veniva espressa con il vocabolo \"lanorium\", volgarizzato in \"Lanore\" e poi traslato in \"Lonore\", fino all'attuale \"Onore\".\nAltre ipotesi pi\u00f9 recenti dicono che la parola derivi dal tipo di albero che lo popol\u00f2 nell'antichit\u00e0: \"alnus\" (ontano); oppure da \"Honore\" (complesso dei diritti del feudatario).\nStoria.\nIl paese ha origini molto antiche, risalenti addirittura al periodo romano, epoca in cui il nucleo abitativo era per\u00f2 molto ridotto.\nPer aspettare che il borgo assumesse le caratteristiche di un vero e proprio paese bisogna aspettare il medioevo, periodo in cui cominci\u00f2 ad acquisire una discreta importanza, soprattutto per il commercio della lana.\nGli abitanti infatti erano ottimi allevatori, e con i loro greggi rifornivano di materia prima i commercianti che giungevano fin quass\u00f9 per un tipo di lana considerata di ottima fattura.\nNei musei Vaticani e nella Galleria delle Carte Geografiche, \u00e8 indicato con il nome di \"Honore\".\nSempre in epoca medievale, le cronache ci raccontano che il paese si dot\u00f2 di una fortificazione, della quale ora non vi sono pi\u00f9 tracce.\nErano anni in cui le lotte tra le opposte fazioni dei guelfi e dei ghibellini insanguinavano gran parte della provincia bergamasco, ed anche Onore non ne fu esente.\nA tal proposito le memorie del tempo riferiscono che il livello di maggior recrudescenza degli scontri si ebbe nel 1378, quando l'intero paese, di fazione guelfa unitamente al vicino borgo di Songavazzo, fu messo a ferro e fuoco dai ghibellini.\nSoltanto con l'avvento della Serenissima il paese visse un'epoca di grande tranquillit\u00e0 e prosperit\u00e0 sociale, rilanciandosi anche a livello economico e dotandosi di un proprio statuto comunale, redatto nel 1417.\nI periodi successivi hanno interessato soltanto marginalmente il borgo di Onore, che ha seguito gli avvenimenti del resto della provincia orobica, mantenendo un'anima prevalentemente rurale.\nDurante il fascismo ad Onore venne affiancato il comune di Castione della Presolana e gli venne tolta la sua autonomia amministrativa. Nel 1958 venne finalmente ricostituita l'autonomia onorese grazie al decreto del Presidente della Repubblica.\nSoltanto nel corso del XX secolo si \u00e8 verificato un notevole incremento delle presenze turistiche, che ha portato un miglioramento economico ed uno sviluppo edilizio senza precedenti, riuscendo ad arginare lo spopolamento che avanzava da parecchi decenni.\nNello stemma riecheggia la storia del paesino: in alto troviamo i fusi utilizzati per la filatura della lana, in basso vi \u00e8 un bosco di abeti e una piccola pecoretta che ricorda il passato fiorente dell'economia del paese.\n\u00c8 gemellato con Garriguella, piccolo paese della Catalogna (Spagna).\nMonumenti e luoghi d'interesse.\nOltre alle bellezze naturalistiche, di cui Onore \u00e8 ricchissimo e che permettono un gran numero di escursioni adatte a tutte le esigenze, merita menzione la chiesa parrocchiale, dedicata a Santa Maria Assunta.\nEdificata nel corso del XIV secolo su una piccola collinetta posta all'ingresso del paese, sulle rovine di un precedente edificio di culto pagano.\nRicostruita nel 1721 su progetto di Andrea Fantoni, e ristrutturata nuovamente nel 1909 da Elia Fornoni, custodisce alcuni affreschi antichi di buon pregio, tra i quali spiccano la \"Madonna con i Santi Narno, Sebastiano e Rocco\" ed i \"Misteri del Rosario\" di Domenico Carpinoni, l\"'Adorazione dei Magi\" di Antonio Cifrondi e lo \"Sposalizio di Santa Caterina\" di Lattanzio Querena.\nEconomia.\nL'economia onorese \u00e8 basata soprattutto sul Turismo estivo, grazie ai bellissimi paesaggi che offre la natura, e a quello invernale, grazie alla pista di sci di fondo in paese e ai vicini impianti di risalita \"Presolana\" e \"Monte Pora\". Le basi del turismo onorese nascono da attivit\u00e0 commerciali ben organizzate e alle strutture pararicettive. in questi ultimi anni il comune di Onore si \u00e8 attrezzato per ospitare numerose attrezzature sportive sul suo suolo.\nRicordiamo specialmente il campetto di calcio a 11 con tribune coperte, ospitato dal centro sportivo comunale e il campetto a 7 ospitato dal territorio ecclesiastico; il centro sportivo inoltre ospita 2 campi da tennis in terra rossa, 2 campi da bocce al coperto, campi per pallacanestro, pallavolo, calcetto; sotto la zona chiamata \"dei corni\" \u00e8 presente la palestra naturale d'arrampicata libera e il Parco Avventura su roccia, il parco pubblico molto curato, il Campeggio Don Bosco, la palestra ospitata dalla scuola elementare, la pista di sci da fondo e vicino ad essa il percorso vita, il percorso \"orienteering, \"la biblioteca e altre numerose attrazioni, sportive e non, accolte dal paese.\nImportante associazione del paese di Onore \u00e8 l'Unione Sportiva Onore, conosciuta come USO."}
{"id": "33439", "revid": "125700098", "url": "https://it.wikipedia.org/wiki?curid=33439", "title": "Orio al Serio", "text": "Orio al Serio (\"\u00d6re al S\u00e8re\" , o pi\u00f9 semplicemente \"\u00d6re\", in dialetto bergamasco) \u00e8 un comune italiano di abitanti della provincia di Bergamo in Lombardia, conosciuto principalmente per il suo aeroporto. Il comune si trova a circa a sud-est del capoluogo orobico.\nStoria.\nRecenti studi, coadiuvati da scavi, hanno accertato che i primi insediamenti umani che interessarono il territorio di Orio al Serio furono quelli di alcune piccole trib\u00f9 del popolo dei Liguri, seguiti dagli Etruschi prima e dai Galli Cenomani poi.\nLa prima vera opera di urbanizzazione fu invece opera dei Romani, come si pu\u00f2 evincere dalla vicinanza di alcune strade che rendevano la zona particolarmente importante sia dal punto di vista militare che da quello dei trasporti.\nSi succedettero quindi le dominazioni dei Longobardi e dei Franchi. A quest'ultimo periodo risale il primo documento scritto che attesta l'esistenza del toponimo Orio: risalente all'anno 829, enuncia numerosi possedimenti della citt\u00e0 di Bergamo sul territorio comunale. A quel periodo risale anche la costruzione, documentata da atti del 986, di rogge derivate dal vicino fiume Serio, chiamate \"Seriole\" ed utilizzate per scopi irrigui.\nNel corso del 1233 il comune di Orio ottenne la propria autonomia, anch'essa riportata da documenti ora custoditi nella biblioteca civica di Bergamo.\nIn epoca medioevale il territorio risent\u00ec in modo minore, rispetto ad altri borghi posti nelle vicinanze, delle lotte fratricide tra guelfi e ghibellini, situazione che giov\u00f2 non poco alla popolazione. Tuttavia il borgo si dot\u00f2 comunque di edifici volti alla difesa del territorio, come testimonia la torre che ancora fa mostra di s\u00e9 nel centro storico, parte rimanente di un piccolo fortilizio.\nA partire dal XV secolo, il paese venne posto sotto la dominazione della Repubblica di Venezia che, con una serie di importanti decisioni, riusc\u00ec a migliorarne la condizione sociale ed economica. Durante tale periodo Orio venne infeudato dalla Serenissima alla nobile famiglia dei \"Martinengo-Colleoni\", discendenti del condottiero Bartolomeo Colleoni, che gest\u00ec il territorio fino al XVIII secolo senza particolari sussulti.\nDa quel momento non si verificarono pi\u00f9 episodi rilevanti sul territorio di Orio, che segu\u00ec le sorti politiche della citt\u00e0 di Bergamo, venendo inglobato nella Repubblica Cisalpina prima, nel Regno Lombardo-Veneto poi, per essere definitivamente inserito nel neonato Regno d'Italia nel 1859.\nSignificativa \u00e8 la presenza dell'aeroporto, a partire dal 1938, che, durante la seconda guerra mondiale, fu trasformato in scalo militare dalla Luftwaffe. Al termine del conflitto si cominci\u00f2 a porre le basi per convertire l'aeroporto da militare a civile, operazione completata nel 1970. Nonostante il conflitto d'interessi con gli scali di Milano, iniziato negli anni novanta, lo scalo inizi\u00f2 nell'autunno del 2002, la fase di rilancio definitiva, legata ai voli a basso costo. Alla fine del 2009 Orio al Serio \u00e8 diventato il 4\u00b0 scalo d'Italia per numero di passeggeri ed il primo scalo italiano per i voli low cost.\nNel 2013 il comune viene insignito del titolo di citt\u00e0.\nMonumenti e luoghi d'interesse.\nMolto interessante \u00e8 la chiesa parrocchiale di San Giorgio, risalente al XVI secolo e ristrutturata pi\u00f9 volte nei secoli successivi. Inizialmente intitolata a Santa Maria, si compone di un'unica navata con quattro piccole cappellette per ogni lato e presenta numerose opere pittoriche, tra le quali spiccano gli affreschi di Vincenzo Angelo Orelli e la \"Madonna col Bambino\" di Francesco Zucco. Nella chiesa parrocchiale infine \u00e8 presente un organo con delle caratteristiche timbriche e sonore rilevanti sebbene sia di modeste dimensioni.\nTra gli edifici civili spicca il \"Palazzo Malliani\", costruzione risalente al XVIII secolo ed eseguita per conto dell'omonima famiglia; dotata di linee molto raffinate ed eleganti, possiede un portico ad archi ed \"affreschi\" ormai danneggiati dal tempo e dall'incuria.\nInfine \u00e8 ben visibile la \"torre medievale\", parte rimanente di una fortificazione medievale, edificata interamente in pietra e alta ben 25 metri.\nAccanto all'aeroporto \u00e8 presente il centro commerciale Oriocenter, uno dei centri commerciali pi\u00f9 grandi in Italia.\nGeografia antropica.\nIl comune di Orio al Serio si pu\u00f2 suddividere in due zone distinte: la parte nuova, con moderne contrade e un forte sviluppo di attivit\u00e0 artigianali, e la parte vecchia, a carattere prevalentemente rurale, dove si possono incontrare antichi edifici. Vi sono poi altri nuclei abitati che hanno conosciuto, soprattutto negli ultimi dieci anni, un notevole sviluppo: sono, ad esempio, le localit\u00e0 \"Nuova Betosca\" e \"Portico\", che sorgono all'estremit\u00e0 territoriale comunale, la prima sul confine con Grassobbio e la seconda sul confine con Azzano San Paolo.\nSport.\nNel 1973 fu fondata la \"Polisportiva Orio\", attiva inizialmente con il calcio e la pallavolo. Nel 2003 la societ\u00e0 \u00e8 stata rifondata con il nome di \"A.S.D. Nuova Polisportiva Orio\" comprendente al suo interno le seguenti attivit\u00e0: calcio, pallavolo, ciclismo, karate e rugby. Presidente della societ\u00e0, dalla rifondazione fino al dicembre 2014, \u00e8 stato Pietro Sperati, gi\u00e0 allenatore della prima squadra di calcio. La prima squadra di calcio milita dalla stagione 2013/14 nel campionato di terza categoria della provincia di Bergamo dopo un'inattivit\u00e0 lunga 11 anni. Il pi\u00f9 alto livello del calcio dilettantistico raggiunto dalla Polisportiva Orio \u00e8 stata la prima categoria regionale, disputata nelle stagioni 1990/91, 1998/99 e 1999/2000."}
{"id": "33440", "revid": "1124164", "url": "https://it.wikipedia.org/wiki?curid=33440", "title": "Ornica", "text": "Orn\u00ecca (\"\u00d6rn\u00ecga\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato nella valle dell'Olmo, appartenente alla val Stabina, a sua volta laterale dell'alta Val Brembana, si trova a circa a nord-ovest del capoluogo orobico.\nGeografia fisica.\nTerritorio.\nIl borgo, posto alle pendici del Pizzo Tre Signori, (2.554 m) dove il torrente Valle D'Inferno, si incontra con il torrente che scende dal Monte Valletto (2.371 m), \u00e8 inserito in un contesto montano, presenta numerose possibilit\u00e0 di escursioni adatte a tutte le esigenze. Il principale \u00e8 indubbiamente la Valle d'Inferno, dalle quale partono numerosi itinerari naturalistici.\nGeografia antropica.\nContrade\nEcco l'elenco completo delle contrade :\nStoria.\nLe origini e il toponimo.\nSi pensa che i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti, al riparo dall'impeto delle orde conquistatrici. In particolar modo si presume che siano stati gli abitanti della vicina Valsassina ad arrivare per primi (presumibilmente attorno al VI secolo), come testimoniano alcuni toponimi uguali tra le due zone. In tal senso fu a lungo legata alla pieve di Primaluna, situata nella suddetta valle.\nIl toponimo ha origine proprio in questi periodi in cui la colonizzazione dell'uomo era ancora molto rada ed il territorio era ricoperto da estesissimi boschi di frassini (in latino \"fraxinus ornus\") che caratterizzavano il territorio a tal punto da darne il proprio nome.\nIl medioevo.\nNel IX secolo il territorio pass\u00f2 sotto il controllo del Sacro Romano Impero, il quale poi lo lasci\u00f2 alla diocesi di Milano.\nIn epoca medievale in questo piccolo borgo, unitamente ai vicini comuni della val Stabina, si svilupp\u00f2 una fiorente attivit\u00e0 estrattiva di materiali ferrosi, con il conseguente sviluppo di attivit\u00e0 ad esse legate, quali la lavorazione del ferro in chiodi tramite magli azionati dai numerosi corsi d'acqua che attraversano il territorio comunale. Si narra che il ferro arrivasse dalla Valle di Scalve e dalla val Seriana, e per la sua lavorazione venisse impiegato un elevato numero di addetti. In questo periodo il comune non godeva di autonomia amministrativa, ma era aggregato al grande comune della Valle Averara, che comprendeva anche Cassiglio, Mezzoldo, Santa Brigida, Cusio, Averara ed Olmo al Brembo.\nLo sfruttamento delle potenzialit\u00e0 del territorio mise questa piccola valle al centro delle mire delle signorie dei Torriani prima e dei Visconti poi. Questo grazie anche alla presenza del Passo di Salmurano che permetteva di mettersi in collegamento con il vicino territorio dei Grigioni, favorendo il commercio tra le due zone.\nEt\u00e0 moderna.\nIl tutto continu\u00f2 anche con l'arrivo della Serenissima che, a differenza dei predecessori, garant\u00ec numerosi sgravi all'intera zona. Nel 1647 il borgo ottenne l'autonomia amministrativa, separandosi dagli altri comuni limitrofi, proprio nel periodo in cui impervers\u00f2 un'epidemia di peste che stermin\u00f2 la popolazione, che si ridusse da 176 a 42 abitanti.\nIl termine della dominazione veneta ed il conseguente avvento della Repubblica Cisalpina port\u00f2 grandi cambiamenti ad Orn\u00ecca, che si trov\u00f2 inglobato nel cantone dell'alta Valle Brembana, con capoluogo a Piazza, e si vide revocati numerosi privilegi che la Repubblica di San Marco aveva assicurato per secoli all'intera zona.\nEt\u00e0 contemporanea.\nGli anni seguenti videro succedere alla dominazione francese quella austriaca, che si caratterizz\u00f2 per la costruzione della prima strada carrozzabile con la quale si poteva comodamente raggiungere il paese.\nDal 1859, Ornica venne annessa al Regno d'Italia, senza pi\u00f9 annoverare episodi di rilievo, se non la progressiva chiusura delle miniere, che diedero inizio ad un lento ma inesorabile processo di spopolamento. Questo venne parzialmente attenuato dallo sviluppo turistico che ha dato nuovo impulso all'economia locale, aiutata anche dal rilancio dei prodotti tipici locali, in particolar modo in ambito caseario.\nEconomia.\nTurismo.\nOrn\u00ecca \u00e8 sede del primo Albergo diffuso della Lombardia, gestito dalla Cooperativa Donne di Montagna, le cui stanze sono sparse tra le case del centro storico del paese."}
{"id": "33442", "revid": "322321", "url": "https://it.wikipedia.org/wiki?curid=33442", "title": "Osio Sopra", "text": "Osio Sopra (\"\u00d6ss de S\u00f9ra\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura centrale bergamasca, dista circa 10 chilometri a sud dal capoluogo orobico.\nStoria.\nLa storia del paese \u00e8 strettamente legata con quella di Osio Sotto, con il quale ha condiviso gran parte delle proprie vicende storiche.\nI primi insediamenti stabili si verificarono in epoca romana, quando sul territorio era presente un'importante via di comunicazione che partiva dalla citt\u00e0 di Milano e, passando dal \"Ponte corvo\" in localit\u00e0 di Marne, giungeva fino a Bergamo. Nel capoluogo l'ultimo tratto di questa strada era chiamato appunto \"via Osio\", fatto che ribadiva l'importanza del borgo osiense.\nIn quei tempi ad Osio si verific\u00f2 un'importante opera di centuriazione, con la quale si ebbe un primo sviluppo urbanistico del pagus, in cui ricopr\u00ec grande importanza la famiglia patrizia della \"gens Otia\" (o \"gens Oxia\"), da cui poi ebbe origine il toponimo.\nCon il termine dell'impero romano il territorio cominci\u00f2 a spopolarsi in seguito alle invasioni barbariche, che lo resero insicuro e pericoloso. Soltanto l'arrivo dei Longobardi acquiet\u00f2 la situazione, che conobbe un ulteriore sviluppo con il successivo avvento dei Franchi. Questi ultimi crearono i presupposti per la formazione del Sacro Romano Impero, istituzione che diede il via al feudalesimo.\nEd \u00e8 in questo periodo storico che appaiono i primi documenti scritti che attestano l'esistenza di Osio, menzionato in atti del X secolo.\nInizialmente affidato in gestione alla diocesi di Bergamo, il territorio fu presto al centro delle mire espansionistiche delle famiglie pi\u00f9 in vista, tanto da rendere obbligatoria la costruzione di un castello a scopi difensivi, in cui la popolazione poteva rifugiarsi in caso di attacco.\nNel mezzo di queste lotte di fazione tra guelfi e ghibellini, Osio sub\u00ec una serie di incursioni, dovute alla sempre maggiore importanza che il centro andava assumendo, anche per via delle attivit\u00e0 estrattive di salnitro. Sono documentati scontri tra le opposte fazioni nel 1299, anche se il massimo livello di recrudescenza del fenomeno si ebbe negli anni compresi tra il 1405 ed il 1407.\nLa situazione si tranquillizz\u00f2 quando, nel 1427, Osio entr\u00f2 a fare parte della Repubblica di Venezia. Questa eman\u00f2 una serie di decreti, tra cui la costruzione di canali artificiali (su tutti la roggia Colleonesca) utilizzati per scopi irrigui, che permisero un rapido sviluppo economico trainato dall'allevamento e dall'agricoltura, con un conseguente miglioramento delle condizioni sociali. \nI secoli successivi non videro pi\u00f9 accadere episodi di rilievo ad Osio, che segu\u00ec le sorti politiche del resto della provincia, inserita nella Repubblica Cisalpina nel 1797, trasferita nel 1815 nel Regno Lombardo-Veneto ed infine definitivamente unita al Regno d'Italia nel 1859.\nNel primo decennio del XX secolo in localit\u00e0 \"Rasica\", situata sul confine con Osio Sotto, si svilupp\u00f2 un piccolo aeroporto che tuttavia ebbe vita breve, dal momento che qualche anno pi\u00f9 tardi venne sostituito da quello sito ad Orio al Serio.\nSoltanto a partire dalla seconda met\u00e0 del XX secolo il territorio fu interessato da un progressivo abbandono delle attivit\u00e0 rurali, sostituite da un notevole incremento industriale.\nMonumenti e luoghi d'interesse.\nIn ambito religioso molto importante \u00e8 la \"chiesa parrocchiale di San Zenone\" che, risalente al medioevo, racchiude opere pittoriche di buon pregio di pittori lombardi. Si racconta inoltre che questo edificio sacro venne edificato con il materiale di un antico castello, di cui ora non esistono resti.\nSantuario della Madonna della Scopa.\nIn un quartiere di recentissima formazione il monumento pi\u00f9 notevole \u00e8 costituito dall'antico \"santuario della Madonna della Scopa\". La chiesa era inizialmente assai piccola, in seguito fu protetta sul frontale da un portico della profondit\u00e0 di circa 4-5 metri, successivamente incorporato nella costruzione globale, la quale era adorna di graffiti ed affreschi che si fanno risalire al 1400.\nEdificato nel XV secolo, inizialmente aveva dimensioni molto ridotte, per poi essere pi\u00f9 volte ampliato, l'ultima delle quali all'inizio del XX secolo, quando assunse l'attuale configurazione. Molto caratteristiche sono le sue pareti, completamente dipinte.\nLa tradizione vorrebbe farne risalire il nome al fatto che la Madonna dovette intervenire direttamente per pulire il vecchio edificio sacro lasciato in uno stato di abbandono.\nVicino alla chiesa verso la fine del Seicento sorse una fornace conosciuta col nome di \"fornace della scopa\" per la vicinanza del santuario omonimo. Questa fornace cavava terra sulla via per Levate e riforn\u00ec di laterizi il cantiere della chiesa parrocchiale.\nOggi intorno alla chiesetta si \u00e8 sviluppato un quartiere residenziale. Un viale alberato, accessibile solo a piedi o in bicicletta denominato \"Viale degli angeli\" collega il santuario al centro del paese.\nPalazzo Camozzi-Andreani.\nMerita una menzione il \"Palazzo Camozzi-Andreani\" (Villa Andreani), conosciuto anche come \"palazzo delle Gigine\", edificato nel XVIII secolo adibito a biblioteca grazie a Simone Ravizza.\nInfrastrutture e trasporti.\nFra il 1890 e il 1953 la localit\u00e0 era servita dalla tranvia Monza-Trezzo-Bergamo."}
{"id": "33444", "revid": "1935652", "url": "https://it.wikipedia.org/wiki?curid=33444", "title": "Osio Sotto", "text": "Osio Sotto (\"\u00d6ss de S\u00f3ta\" in dialetto bergamasco) \u00e8 un comune italiano di abitanti della provincia di Bergamo in Lombardia.\nIl comune si trova nella pianura centrale bergamasca e dista circa 10 chilometri in direzione sud-ovest rispetto al capoluogo orobico.\nGeografia fisica.\nIl comune di Osio Sotto si colloca sulla sponda orientale del fiume Brembo.\nConfina a nord con Osio Sopra, a est con Levate e Verdellino, a sud con Boltiere e Brembate, a ovest con Filago.\nIl paese fa parte dell'hinterland bergamasco\nSismologia.\nDal punto di vista sismico il comune presenta un rischio molto basso e distribuito in modo uniforme sul territorio. Il comune \u00e8 stato infatti classificato come zona 4 (bassa sismicit\u00e0) dalla protezione civile nazionale.\nClima.\nIl paese, come la vicina Bergamo, gode di un clima tipicamente temperato delle medie latitudini (Cfa), piovoso o generalmente umido in tutte le stagioni con estati molto calde ed inverni abbastanza rigidi tipici delle zone pedemontane. La sua vicinanza al Lago d'Iseo influisce in modo significativo sulle temperature invernali che si presentano decisamente pi\u00f9 elevate rispetto alla media della Pianura Padana; questi fattori permettono inoltre di evitare i fenomeni di nebbia invernale.\nOsio Sotto, per quanto riguarda la classificazione climatica rientra nella zona E, 2.428 GG.\nSimboli.\nStemma comunale.\nIl comune ha come simboli lo stemma e il gonfalone conferiti con Decreto del Capo del Governo del 26 maggio 1936.\nBlasonatura stemma:\nStoria.\nLa storia del paese \u00e8 strettamente legata con quella di Osio Sopra, con il quale ha condiviso gran parte delle proprie vicende storiche.\nL'antichit\u00e0.\nI primi insediamenti stabili si verificarono in epoca romana, quando sul territorio era presente un'importante via di comunicazione che partiva dalla citt\u00e0 di Milano e, passando dal Ponte corvo in localit\u00e0 di Marne, giungeva fino a Bergamo. Nel capoluogo l'ultimo tratto di questa strada era chiamato appunto \"via Osio\", fatto che ribadiva l'importanza del borgo osiense.\nIn quei tempi ad Osio si verific\u00f2 un'importante opera di centuriazione, con la quale si ebbe un primo sviluppo urbanistico del pagus, in cui ricopr\u00ec grande importanza la famiglia patrizia della \"gens Otia\" (o \"gens Oxia\"), da cui poi ebbe origine il toponimo.\nIl Medioevo.\nCon il termine dell'impero romano il territorio cominci\u00f2 a spopolarsi in seguito alle invasioni barbariche, che lo resero insicuro e pericoloso. Soltanto l'arrivo dei Longobardi acquiet\u00f2 la situazione, che conobbe un ulteriore sviluppo con il successivo avvento dei Franchi. Questi ultimi crearono i presupposti per la formazione del Sacro Romano Impero, istituzione che diede il via al feudalesimo.\nEd \u00e8 in questo periodo storico che appaiono i primi documenti scritti che attestano l'esistenza di Osio, menzionato in atti del X secolo.\nInizialmente affidato in gestione alla diocesi di Bergamo, il territorio fu presto al centro delle mire espansionistiche delle famiglie pi\u00f9 in vista, tanto da rendere obbligatoria la costruzione di un castello a scopi difensivi, in cui la popolazione poteva rifugiarsi in caso di attacco.\nNel mezzo di queste lotte di fazione tra guelfi e ghibellini, Osio sub\u00ec una serie di incursioni, dovute alla sempre maggiore importanza che il centro andava assumendo, anche per via delle attivit\u00e0 estrattive di salnitro (o nitrato di potassio), che veniva utilizzato nella produzione della polvere da sparo in quell'epoca. Sono documentati scontri tra le opposte fazioni nel 1299, anche se il massimo livello di recrudescenza del fenomeno si ebbe negli anni compresi tra il 1405 ed il 1407.\nL'et\u00e0 moderna.\nLa situazione si tranquillizz\u00f2 quando, nel 1427, Osio entr\u00f2 a fare parte della Repubblica di Venezia. Questa eman\u00f2 una serie di decreti, tra cui la costruzione di canali artificiali (su tutti la roggia Serio e la roggia Colleonesca) utilizzati per scopi irrigui, che permisero uno sviluppo economico trainato dall'allevamento e dall'agricoltura, con conseguente miglioramento delle condizioni sociali.\nNel 1596 Giovanni da Lezze, conte di Croce della Repubblica di Venezia, compose una particolareggiata descrizione di Bergamo e del suo territorio. Le notizie principali che ritenne scrivere a proposito di Osio Sotto furono:\nI secoli successivi non videro pi\u00f9 accadere episodi di rilievo ad Osio, che segu\u00ec le sorti politiche del resto della provincia, inserita nella Repubblica Cisalpina nel 1797, trasferita nel 1815 nel Regno Lombardo-Veneto ed infine definitivamente unita al Regno d'Italia nel 1859, solo nel 1810 ci fu un passaggio molto importante per la storia del paese: Napoleone fond\u00f2 il Comune di \"Osio Sotto e Uniti\" con Boltiere e Ciserano ma l'esperimento dur\u00f2 pochi anni. Subito dopo la caduta dell'Imperatore i tre comuni tornarono autonomi, ma nel frattempo Osio pot\u00e9 ospitare, nell'attuale Piazza Agliardi, la caserma della Gendarmeria a cavallo.\nL'et\u00e0 contemporanea.\nNel primo decennio del XX secolo in localit\u00e0 \"Rasica\", situata sul confine con Osio Sopra, e in localit\u00e0 \"Pascolo\" si svilupp\u00f2 un piccolo aeroporto che tuttavia ebbe vita breve, dal momento che qualche anno pi\u00f9 tardi venne sostituito da quello sito ad Orio al Serio e tuttora operante.\nSoltanto a partire dalla seconda met\u00e0 del XX secolo il territorio fu interessato da un progressivo abbandono delle attivit\u00e0 rurali, sostituite da un notevole incremento industriale. Inoltre, sempre nella seconda met\u00e0 del Novecento, Osio amministra una porzione del territorio Zingonia.\nLuoghi d'interesse.\nChiesa di San Zenone.\nIn ambito religioso il principale edificio \u00e8 la chiesa parrocchiale di San Zenone. Edificata nel corso del XII secolo e riedificata a met\u00e0 del XVIII secolo in stile barocco, presenta un'imponente facciata in barrocchetto puro progettata da Antonio Maria Pirovano e un campanile in cotto a vista. All'interno presenta numerose opere, tra le quali spiccano le statue marmoree, i dipinti di Federico Ferrario, di Giovanni Raggi e di Gioacchino Manzoni, nonch\u00e9 un prezioso organo Serassi del 1778 \"Opus 107\".\nIl campanile in cotto a vista, fu iniziato nel 1715 e terminato attorno al 1765. La copertura della parte terminale fu rinnovata in rame nel 1963, con pieno rispetto delle forme originarie. Il concerto di dieci campane, il pi\u00f9 poderoso e imponente della diocesi, era stato fuso nel 1923. Dopo la spoliazione bellica esso venne completamente rifuso e reintegrato ospita un concerto di 10 campane in Labemolle2 grave di Carlo Ottolina di Seregno nel 1950 e la campana pi\u00f9 piccola (Do4) \u00e8 stata rifusa dalla allanconi nel 2013.\nA fianco si trova la piccola \"chiesa dell'Addolorata\", risalente al XIX secolo ed edificata in luogo dell'area della parrocchiale un tempo adibita a sepolture.\nChiesa di San Donato.\nMolto interessante \u00e8 la \"chiesa di San Donato\", risalente ad un periodo compreso tra il XIV ed il XV secolo. Tuttavia il momento di maggior importanza per questo edificio fu nel XVII secolo quando, nel mezzo dell'ondata di peste di manzoniana memoria, gli abitanti si affidarono a San Donato ricevendo la liberazione dal morbo.\nI lavori di ampliamento del colonnato furono eseguiti nel 1742 ma i lavori maggiori, quelli che hanno dato la forma attuale alla chiesa, furono realizzati tra la fine dell'Ottocento e il 1935. Il Santuario fu infatti allungato, alzato e sfiancato i a mo' di croce latina, fu costruita la facciata, decorata tutta la chiesa con stucchi, affreschi e quadri, tra i quali due opere dell'osiense Abramo Spinelli, e si pose mano al nuovo campanile.\nChiesetta di San Giorgio - Saore.\nMerita menzione anche la \"chiesetta di San Giorgio\", chiamata comunemente in dialetto \"chiesetta di Saore\" che, collocata in un'area posta al confine con Levate ed immersa tra i campi, pare risalire al XIV secolo.\nCome attestano documenti scritti, la forma bergamasca \"Saore\" \u00e8 la deformazione dialettale di \"ecclesia Sancti Georgii\", espressione latina con cui era denominata la chiesa. La gente del tempo (si pensi al 1300-1400) pi\u00f9 abituata al dialetto che al latino prese ben presto a riconoscere il tempietto come \"Santi Jori\" e poi con un ulteriore adattamento alle proprie esigenze fonetiche come \"Saiore\" e quindi, senz'altro, come \"Saore\".\nCastello.\nAd Osio esisteva un castello nel centro del paese, lo sappiamo grazie alla notizia della sua presa da parte dei Colleoni nel 1407;\nNella relazione degli ambasciatori veneti sul territorio bergamasco appena conquistato da Venezia nel 1428 laddove si attesta che \"terra de Usso habet modicum fortilicii\", un piccolo castello, da paesotto contadino.\nNumerosi atti notarili del 1400-1500 riportano che tale costruzione avesse la \"fossa\", il \"muraglio\", una specie di \"terrapieno\", il \"ponte\", una \"torre\" e un \"recetto\"\nIl castello serv\u00ec egregiamente da rifugio per animali e persone durante le scorrerie degli ultimi eserciti agli inizi del Cinquecento. Nel XVII secolo, per\u00f2, mancando di un vero padrone il castello venne smantellato dagli abitanti, rimase solo il fossato, sempre pi\u00f9 degradato, e ad eliminarlo ci pens\u00f2 il Comune alla fine del Seicento. Nei pressi era ubicato un mulino a due ruote sulla roggia Serio Piccolo (\"S\u00e8re\").\nOsiride addormentato.\nDal 2007 \u00e8 presente l'opera d'arte dello scultore Igor Mitoraj nella piazza antistante al comune. All'inaugurazione della scultura in bronzo, era presente il critico d'arte Vittorio Sgarbi, oltre allo stesso artista. L'opera and\u00f2 a sostituire il vecchio monumento alla memoria dei Caduti per la Patria.\nAltri luoghi d'interesse.\nNel quartiere \"Giardino\", il pi\u00f9 popoloso della cittadina con oltre duemila abitanti, si trovano sia la \"chiesetta di San Carlo Borromeo\", eretta nel 1617, che l'adiacente \"palazzo Olmo\". Tra il 1904 e il 1910 il Giardino fu sede della Colonia agricola per giovani di don Brizio Casciola, prete di idee molto avanzate per l'epoca, un sostenitore del quale era il famoso scrittore Antonio Fogazzaro il quale pi\u00f9 volte venne in Osio in quegli anni\nNecessario ricordare anche \"villa Alborghetti\", elegante edificio costruito dall'omonima famiglia nel XVII secolo con un bel giardino, e il \"bosco dell'Itala\", ricco patrimonio naturalistico.\nGi\u00e0 presente nel 1754, la piccola \"edicola campestre del Campellino\" era dedicata ai morti della peste del Seicento. Alla fine di quel secolo, essendo in cattivo stato fu restaurata e si colse l'occasione per affrescarne l'interno. La tribulina era ubicata non lontano da un borgo con una segheria, una fornace e un torchio da olio mosso dall'acqua della vicina roggia \"Brembilla\".\nA nord del territorio comunale, nel 1996 \u00e8 stato creato il \"PLIS (Parco Locale di Interesse Sovracomunale) del Brembo\", noto anche come \"Parco del Brembo\". Vi aderiscono i comuni di Boltiere, Bonate Sotto, Dalmine, Filago, Madone, Osio Sopra e Osio Sotto.\nL'accordo tra i comuni definisce il parco come \u00aboasi\u00bb naturale da riportare ai suoi tratti originari e da tramutare in scudo di fronte all'alta densit\u00e0 abitativa e industriale della zona a est e ovest del basso corso del fiume.\nGeografia antropica.\nLocalit\u00e0\nSecondo lo Statuto Comunale, la circoscrizione comunale non comprende frazioni.\nSono presenti comunque molte cascine e molte localit\u00e0 rurali. Una piccola parte dell'abitato di Zingonia \u00e8 localit\u00e0 del territorio comunale.\nAmministrazione.\nDi seguito si riporta l'elenco dei sindaci osiensi che si sono avvicendati dalla nascita della Repubblica ad oggi.\nCultura.\nMusica.\nDegno di nota \u00e8 il \"Corpo musicale San Donato\", che tiene numerosi concerti in ambito cittadino (tra i quali il caratteristico concerto natalizio e quello in occasione della festa di san Donato) e anche nei paesi limitrofi\nMedia.\nNell'episodio \"zona cesarini\", della serie tv Nebbia in Val Padana con Cochi e Renato, alcune scene sono state girate allo stadio comunale di Osio Sotto.\nDialetto.\nIl dialetto parlato ad Osio \u00e8 il bergamasco.\nUsanza tipica del dialetto di Osio e di tutta la Provincia di Bergamo \u00e8 quella di troncare le parole: prestin\u00e9r (panettiere), mareng\u00f9 (falegname), s\u00ecndech (sindaco), franc\u00e9s (francese), ingl\u00e9s (inglese). Nel caso dei vocaboli riguardanti i lavori \u00e8 frequente l'utilizzo di -\u00e9r alla fine.\nInfrastrutture e trasporti.\nIl trasporto pubblico locale \u00e8 svolto dalla societ\u00e0 TBSO mediante autoservizi che servono la zona sud-ovest della provincia di Bergamo.\nFra il 1890 e il 1953 la localit\u00e0 era servita dalla tranvia Monza-Trezzo-Bergamo.\nSport.\nCalcio.\nLa squadra calcistica principale di Osio Sotto \u00e8 la storica A.C. Voluntas Osio Sotto, fondata nel 1929, nella stagione 2010/2011 ha militato in Eccellenza. Le partite casalinghe vengono disputate allo stadio comunale di Via Delle Industrie. I colori sociali sono il giallo ed il nero.\nLa compagine osiense ha toccato il punto pi\u00f9 alto della sua storia nella stagione 2005/2006 perdendo la finale per la promozione in serie D\nLa societ\u00e0 nel 2009 ha festeggiato l'80\u00ba anniversario di fondazione.\nNel luglio del 2011 la prima squadra viene sciolta dopo che l'assetto societario ha dato le dimissioni. Dalla stagione 2011-2012 la nuova societ\u00e0 A.C. Giovani Voluntas A.S.D. si occupa solo dell'attivit\u00e0 giovanile.\nDalla stagione 2012-2013 la nuova societ\u00e0 ASD Voluntas Osio parteciper\u00e0 al campionato di seconda categoria.\nPallanuoto.\n\"Gruppo Nuoto Osio\". La squadra femminile milita nel campionato di serie A2, mentre la squadra maschile milita nel campionato di serie C. Le partite casalinghe vengono disputate nella piscina Aquadream di Osio Sotto.\nPallacanestro.\nEsiste una sezione sportiva di pallacanestro, il \"Basket Osio Sotto\", le cui partite casalinghe si disputano presso il palazzetto Aldo Moro in via Camozzi.\nNella Stagione 1985/1986 conquist\u00f2 una storica promozione in serie B (attuale Serie A Dilettanti).\nNella stagione sportiva 2009/2010 la squadra under 17 si \u00e8 classificata al 2\u00ba posto del campionato provinciale FIP, dopo le \"final four\" tenutesi al palazzetto del comune di Verdello nei giorni di sabato 8 e domenica 9 maggio.\nNegli ultimi anni la societ\u00e0 sportiva, fondata nel 2001, si \u00e8 espansa anche in diversi comuni limitrofi, fondando diversi centri minibasket con l'obiettivo di far crescere tra le proprie fila giovani promettenti da inserire in futuro nella squadra \"senior\". Attualmente, la societ\u00e0 conta oltre 150 tesserati.\nAltri sport.\nAd Osio esistono altre associazioni sportive:\nA Osio, allo stadio comunale, i Lions Bergamo hanno disputato per anni le loro partite casalinghe di football americano."}
{"id": "33447", "revid": "1714743", "url": "https://it.wikipedia.org/wiki?curid=33447", "title": "Jaropolk I di Kiev", "text": "Giovent\u00f9.\nLa data precisa della nascita di Jaropolk rimane sconosciuta. Figlio di Svjatoslav I di Kiev, Jaropolk viene ricordato nella Cronaca degli anni passati quando, nel 968, Ol'ga con tre suoi pronipoti (tra i quali Jaropolk) rimase a Kiev durante l'assalto dei Peceneghi.\nSvjatoslav I affid\u00f2 al figlio Jaropolk la citt\u00e0 di Kiev, nominandolo knjaz nel 969, quando part\u00ec per la sua campagna militare contro l'impero bizantino.. Svjatoslav progettava di tornare a regnare sulla Rus' di Kiev dopo aver conquistato Preslav, in Dobrugia.\nLa nonna di Jaropolk, Ol'ga, si era convertita al cristianesimo e cercava di convincere il nipote ad abbracciare la nuova fede. Ciononostante, Jaropolk prefer\u00ec rimanere fedele alla religione tradizionale slava.\nNel 972 il generale Sveneld rientr\u00f2 a Kiev con la notizia della morte di Svjatoslav sulle rapide del Dnepr, per mano dei Peceneghi. Cos\u00ec, da quell'anno, Jaropolk divenne gran principe della Rus' di Kiev.\nContatti con Occidente.\nGi\u00e0 dai tempi di Svjatoslav era in atto una forte tensione tra la Rus' di Kiev e l'impero bizantino. Per questo motivo Jaropolk tent\u00f2 di allacciare contatti con i nemici dell'impero bizantino nell'Europa occidentale.\nNel 973, per esempio, alcuni ambasciatori di Jaropolk si presentarono all'imperatore germanico Ottone I di Sassonia e parteciparono alla dieta di Quedlinburg.\nNel 979 alcuni ambasciatori del Papa di Roma fecero una visita a Kiev.\nMorte.\nJaropolk, istigato dalla cerchia dei suoi collaboratori pi\u00f9 fedeli, tra i quali il generale Sveneld, tent\u00f2 di consolidare il suo potere su tutto il territorio della Rus' di Kiev. Per questo, nel 977 uccise suo fratello Oleg durante l'assalto alla capitale drevljana Ovru\u010d.\nSubito dopo conquist\u00f2 anche Velikij Novgorod, cacciandone il fratello Vladimir.\nNel 979 Vladimir, con l'aiuto di un contingente di Variaghi, riconquist\u00f2 Velikij Novgorod ed entr\u00f2 vincitore anche a Kiev.\nJaropork fu costretto a ritirarsi fino alla cittadella di Roden', nei pressi di Kaniv, dove fu ucciso da sicari di suo fratello. \u00c8 molto probabile che Jaropolk sia stato sepolto in un kurgan tra Roden' e Tagan\u010di.\nNel 1044 Jaroslav il Saggio ordin\u00f2 di portare i resti di Jaropolk nella Chiesa delle Decime di Kiev. \u00c8 anche probabile, per\u00f2, che questo sepolcro di Jaropolk nella chiesa ormai distrutta, fosse soltanto un cenotafio."}
{"id": "33452", "revid": "125302199", "url": "https://it.wikipedia.org/wiki?curid=33452", "title": "Belvedere di Spinello", "text": "Belvedere di Spinello (IPA: , \"Bervid\u00ecri o Spiniaddru\" in calabrese) \u00e8 un comune italiano di abitanti della provincia di Crotone in Calabria.\nGeografia fisica.\nTerritorio.\nComune della media valle del Neto, il cui territorio si estende nella fascia collinare pliocenica alle falde del versante ionico della Sila Grande. Belvedere sorge sul pendio settentrionale di un poggio monte Castello (381\u00a0m) che domina la confluenza del fiume Lese con il Neto; l'abitato nel suo nucleo originario si protende in basso verso un sottile istmo a N del quale, sul ciglio di un ripiano terrazzato, si allunga il contiguo centro di Spinello.\nOrigini del nome.\nL'attuale denominazione deriva dall'unificazione dei comuni di Belvedere e di Spinello, avvenuta nel 1863.\nIl toponimo \"Belvedere\" sarebbe sorto in concomitanza con la realizzazione, da parte di Roberto il Guiscardo, di una fortificazione costruita in posizione dominante sulla valle del Neto e funzionale in preparazione all'assedio dell'allora citt\u00e0 di Siberene (l'odierna Santa Severina).\n\"Spinello\" fa invece riferimento a Carlo Ferrante Spinelli, capitano generale della Calabria al tempo di Carlo V.\nStoria.\nBelvedere, citato nel XV secolo come Belvedere di Levante o Malapezza da un feudo rustico poco distante, e Monte Spinello, fecero parte dello Stato di Cer\u00e8nzia.\"\" Nello stesso periodo, fu interessato dall'insediamento da parte di alcuni migranti albanesi.\"\"\nFeudo dei Carafa di Santa Severina, nel 1533 fu venduto a Marcantonio Lucifero di Crotone, ai cui discendenti rimase fino al 1603. Fu quindi dei Barbaro (1603), dei Rota (1613), degli Sculco e e infine, per successione femminile, dei Giannuzzi-Savelli (1785).\"\" L'autonomia comunale avvenne nel 1799.\"\"\nI due centri, Belvedere e Spinello, vennero unificati nel 1863 e assunsero la denominazione attuale.\nLe chiese parrocchiali dei due centri, entrambe di fondazione sei-settecentesca, furono rifatte nel corso del XIX secolo.\nMonumenti e luoghi d'interesse.\nArchitetture religiose.\nSantuario della Madonna della Scala.\nCostruito nel XVIII secolo ma rimaneggiato nel successivo, il santuario della Madonna della Scala \u00e8 l'elemento caratterizzante di Belvedere di Spinello. Ritenuto come luogo di pace e tranquillit\u00e0, erge nella parte finale del paese con uno scenario intatto ed immerso nella natura incontaminata che ospita al centro del parco una quercia di circa 400 anni con un tronco di 4 metri e un'altezza pari a 20 metri. La Chiesa, parte predominante di tutto il paesaggio, ha la forma a croce latina e con la facciata principale rivolta in direzione ovest, presenta un'unica navata con rientranze laterali a formare una T, in stile normanno-basiliano e risale al 1000-1200, accanto alla chiesa sono ben visibili le nicchie rupestri a sepolture tipo \u201cgrotta\u201d. Con gli anni, la struttura \u00e8 divenuta pi\u00f9 maestosa vista la realizzazione di un anfiteatro, di bagni pubblici, viali di collegamento, finanziati da un'associazione non a scopo di lucro fatta dai numerosi fedeli. Grazie ai fondi \u00e8 stato possibile creare un parco che si affaccia sul mar Ionio, in cui sono presenti ulivi, pini, gelsi, querce secolari, e varie specie di fiori. Sempre nell'area del santuario, troviamo un Romitorio ovvero un insediamento rupestre e religioso, probabilmente del X secolo, che \u00e8 limitrofo ad una cappella, testimonianza della diffusione del monachesimo italo-greco.\nChiesa della Santissima Trinit\u00e0.\nCostruita intorno al 1700, la chiesa della santissima Trinit\u00e0 fu restaurata nel XIX secolo. La chiesa \u00e8 a navata unica e sull'altare \u00e8 custodito un dipinto di notevole importanza artistico-culturale risalente a met\u00e0 del 700, che raffigura la santissima Trinit\u00e0. Insieme al dipinto della santissima Trinit\u00e0 troviamo lo stemma dei Rota, caratterizzato da uno sfondo azzurro con un'aquila coronata, una ruota d'oro ad otto raggi (nel centro) ed il simbolo di Belvedere che richiama lo stendardo attuale. Sotto influenza dei Rota, si suppone, con scarsa attendibilit\u00e0, che la salma del principe don Tommaso Rota venne sepolta all'interno della chiesetta \"Santa Maria della Piet\u00e0\" posta nelle vicinanze che per\u00f2 non riscontra alcuna influenza di questo casato. Presente, sempre negli interni, la statua del santissimo Rosario e quella della Madonna Della Piet\u00e0, patrona di Belvedere. L'esterno \u00e8 stato restaurato pi\u00f9 volte e come elemento settecentesco ritroviamo le pietre usate per la costruzione.\nChiesa di San Salvatore.\nSorge a Spinello ed \u00e8 l'edificio pi\u00f9 antico del paese, in quanto, costruito nei primi anni del '700. Nel corso degli anni Sessanta, la facciata fu oggetto di un profondo cambiamento che ha fatto perdere alla struttura le sue caratteristiche originarie. Nel restauro, non vi comprese l'architettura del campanile che nei primi anni dell'800 fu rifugio per le milizie francesi che attaccavano la popolazione di Spinello in preda ad una ribellione. Successivamente, i briganti riuscirono ad entrare, uccidendo le milizie. Nel 2010, il campanile fu colpito da un fulmine che ne provoc\u00f2 la caduta e in seguito fu ricostruito. All'interno della struttura \u00e8 custodita una riproduzione della statua della Madonna Della Scala (la copia originale \u00e8 conservata nel santuario della Madonna Della Scala) e dei dipinti antichi che raffigurano l'Ascensione e la Madonna della Catena. All'entrata della struttura troviamo sei colonne con dei capitelli dorici e la porta lievemente scalpita.\nSociet\u00e0.\nEtnie e minoranze straniere.\nAl 31 dicembre 2018 i cittadini stranieri residenti a Belvedere di Spinello sono 155, cos\u00ec suddivisi per nazionalit\u00e0:\nStorie di emigrazione.\nLa tematica dell'emigrazione, che ha riguardato l'Italia sin dal 1800, comprende anche Belvedere Spinello. I belvederesi partirono in vari posti formando negli anni delle colonie, tra le quali le pi\u00f9 importanti sono:\nEconomia.\nL'economia belvederese \u00e8 intensificata maggiormente sulla produzione agricola fatta da numerosi uliveti, vigneti, frutteti i cui ricavati si esportano sul territorio nazionale (soprattutto olio d'oliva). Un'economia basata anche nel settore zootecnico, tanto che Belvedere Spinello \u00e8 stato indicato come uno dei migliori centri in Calabria per la produzione del bovino da carne, e la manifestazione fieristica che si tiene ogni anno il 25 aprile sin dal 1983 ne \u00e8 la prova. Di interessamento nazionale \u00e8 anche la miniera di salgemma presente sul territorio. Il turismo \u00e8 sostenuto pienamente dal Santuario della Madonna della Scala, circondato da un maestoso e suggestivo parco, che ospita ogni anno molti eventi.\n\u00c8 anche presente una sorgente termale nei pressi dell'abitato.\nMiniera di salgemma.\nNei pressi della valle del Neto \u00e8 presente una miniera di salgemma. Le prime notizie ci rimandano al XVI-XVII secolo in cui a Crotone c'era il Fondaco del Sale. Le miniere sopravvissero fino all'epoca borbonica (1826), quando furono chiuse perch\u00e9 ritenute poco controllabili e non pi\u00f9 necessarie per il fabbisogno del Regno. Dopo molti anni nel 1969, la Montedipe (attuale Eni) investe su Belvedere Spinello, comprando a basso prezzo gran parte degli appezzamenti di terreno limitrofi alla miniera e facendo iniziare cos\u00ec le estrazioni.\nLe estrazioni erano fatte con la tipologia a \"pozzi multipli\", ovvero, introdurre ad alta pressione dell'acqua al fine di sciogliere lo strato salino (salgemma) che faceva emergere la salamoia poi raffinata divenendo sale. Un sale quasi puro con circa il 99,97% di cloruro di sodio, e quindi, usabile in campo elettrolitico.\nUn metodo di estrazione vantaggioso ma rischioso, infatti, nel 1984 ci fu un collasso minerario che provoc\u00f2 gravi danni al territorio. Le estrazioni durarono per anni a pieno ritmo, ma nel 2009 con la chiusura dello stabilimento di Marghera, la miniera di salgemma di Belvedere di Spinello insieme allo stabilimento di Cir\u00f2 Marina dovettero chiudere i battenti.\nControversie legate ad essa.\nNel corso degli anni ci furono molte proteste per la miniera. Tra le prime, abbiamo quella del 1984, in cui, i cittadini belvederesi hanno lottato per l'assunzione di qualche concittadino. La protesta non fu molto efficace , infatti ci furono solo 5 assunzioni. Dal 1985 gli amministratori, tentarono con una serie di ricorsi alle autorit\u00e0 competenti, di far chiudere la miniera visti i danni causati dal collasso, ma che non andarono in porto. Infine, nel 2013 delle fuoriuscite di salamoia hanno obbligato le istituzioni a provvedere per la chiusura della strada provinciale SP30.\nFiera zootecnica del 25 aprile.\nPer valorizzare la densit\u00e0 zootecnica dal 25 aprile 1983 si tiene in localit\u00e0 Timpa del Salto la manifestazione fieristica famosa in tutta la Calabria. Il posto \u00e8 diviso in vari chilometri con quattro zone. Una prima che racchiude al meglio il tema della fiera in cui troviamo l'esposizione dei bovini, equini, suini, ovini, caprini esibiti nei box. Una seconda adibita per gli stand di degustazione dei prodotti tipici. Una terza riservata all'esposizione, all'artigianato, alle macchine agricole. Una quarta data ai venditori ambulanti. Inizia con il consueto saluto del Sindaco e dall'Amministrazione insieme a tutte le associazioni che vi partecipano, in seguito, la degustazione completamente gratuita della carne del vitello locale fa accorrere numerose persone. Ogni anno il paese attende centinaia di persone che possono usufruire di vari servizi messi a disposizione dell'Amministrazione.\nSport.\nCalcio.\nLo sport pi\u00f9 praticato \u00e8 il calcio. Nel 1975 nasce la societ\u00e0 \"AS Belvedere Spinello\" che ha svolto ininterrottamente l'attivit\u00e0 sportiva fino al 1992. Disput\u00f2 16 campionati consecutivi e fu promossa, nel (90/91) in prima categoria insieme all'attuale societ\u00e0 del Crotone calcio. Da qui una parabola discendente, con tre promozioni in 20 anni dalla terza alla seconda, ma con altrettanti fallimenti e cambi di denominazione. Nel 2005, nasce la societ\u00e0 \"FC Belvedere\" con sei partecipazioni consecutive di cui due in seconda categoria. Dopo gli svariati problemi burocratici, nel 2012 nasce la societ\u00e0 \"FC Nuova Belvedere\" che disput\u00f2 solo un campionato. A distanza di due anni, nel 2014, nasce la societ\u00e0 \"SC Belvedere Spinello ASD\" che milita nel campionato di terza categoria."}
{"id": "33454", "revid": "120677389", "url": "https://it.wikipedia.org/wiki?curid=33454", "title": "Carfizzi", "text": "Carfizzi (IPA: , \"Karfici\" in arb\u00ebresh\u00eb) \u00e8 un comune italiano di abitanti della provincia di Crotone in Calabria.\nSi trova ad un\u2019altitudine media di 512 m s.l.m. su una collina tra il Parco Nazionale della Sila e la costa ionica. Confina con i comuni di Cir\u00f2, Melissa, Pallagorio, San Nicola dell'Alto e Umbriatico.\nStoria.\nBench\u00e9 non vi siano n\u00e9 documenti scritti n\u00e9 reperti archeologici che possano attestare l'esistenza di Carfizzi in tempi antichi\nCarfizzi (lat.: Scarfitium o Carfidae), spesso denominato Scalfizzi, fu fondato dagli abitanti dei tre villaggi di Sancta Venere, Lucrivium (Lu Trivio) e Carfidi.\nI primi documenti riguardanti il territorio, dove oggi si trova Carfizzi, risalgono all\u2019inizio della dominazione angioina (1282-1362) quando, nel 1276, \"Lucrivium cum Sancta Venera\" vennero tassati per circa 150 abitanti.\nI territori di Sancta Venere e quello del vicino Lu Trivio, facevano parte del Giustizierato di Valle di Crati e Terra Giordana e furono dati in concessione a diversi vassalli. Nel 1284 erano feudi del cavaliere \"Petrus Follusus\"; alla sua morte, senza lasciare eredi, nel 1285, ritornarono alla Regia Curia. Nel 1291, re Carlo II d'Angi\u00f2, concesse a Giovanni Vigerio i casali di \"Torlocii, Sancti Leonis, Lutrurii et Sancte Venere\" (Torlocio, San Leone, Lutrivio e Sancta Venere). Nel 1292 troviamo infeudato il milite Andrea de Pratis con i casali di \"Cutrinii et Sancti Veneris\" in Val di Crati.\nAgli inizi del '400 i feudi appartenevano alla famiglia Morano di Catanzaro, baroni di Cotronei, concessogli da Antonio Centelles, vicer\u00e9 della Calabria dal 1437. Il 23 dicembre del 1444, re Alfonso I riconobbe a Giannetto de Morano la successione nei beni feudali paterni siti in Calabria, e cio\u00e8 [\u2026] un feudo nelle terre di Cir\u00f2 e Melissa denominato Santa Venere.\nIl feudo di \"Carfidi\" rimase in potere della famiglia Morano fino al 1563 quando fu ceduto ai Badolato di Cosenza. Ma nel 1576 il feudo ritorn\u00f2 ai Morano e, nel 1630, da Aurea Morano, padrona delle terre di Cotronei e Scarfizzi, pass\u00f2 al pronipote Orazio Sersale juniore, barone di Belcastro che, nel 1640, lo vendette alla famiglia de Filippis.\nIl feudo rimase alla famiglia de Filippis sino al 1687, quando Innocenza de Filippis vendette \"la Terra di Carfizzi\" a Scipione Pisciotta di Casabona. Il feudo di Carfizzi pass\u00f2 poi al duca di Belcastro Fabio Caracciolo, che lo tenne un solo anno (1696), e quindi, nel 1697, al patrizio napoletano Scipione Moccia.\nIl feudo rimase ai Moccia sino al 1766 quando fu venduto a Nicola Malena di Rossano. I Malena, col titolo di marchesi di Carfizzi, mantennero il feudo fino all\u2019eversione della feudalit\u00e0 da parte di Giuseppe Murat nel 1806.\nCon la legge del 19 gennaio 1807, Carfizzi fu riconosciuto Universit\u00e0 (comune) del Governo di Strongoli, mentre nel 1811 divenne frazione di San Nicola dell\u2019Alto. Nel 1816 fu trasferito dalla provincia di Cosenza a quella di Catanzaro, mentre nel 1904 il paese divenne comune autonomo.\nL\u2019arrivo degli Albanesi.\nSul finire del XV secolo il feudo, appartenente ai Morano, venne ripopolato con gente albanese. Da allora \u201cCarfidi\u201d comparir\u00e0 nelle numerazioni dei fuochi, dalle quali risulta tassato nel 1508 per 23 fuochi albanesi. Nella prima met\u00e0 del '500 \"Carfidi\" era abitato da una ottantina di Albanesi e del doppio nella seconda met\u00e0 del '500. Si ritiene tuttavia che la popolazione, che viveva in \"pagliari\", era senz\u2019altro di molto superiore; infatti era consuetudine che, all\u2019avvicinarsi dei contatori regi, gli Albanesi disfacevano parte delle loro povere abitazioni di paglia e quindi, avvenuta la numerazione, le ricostruivano nuovamente.\nTra il 1662 e il 1666, avvenne il passaggio al rito latino. Cos\u00ec scriveva il vescovo Vitaliano Marescano durante il vescovato del catanzarese: \"[\u2026] Il villaggio di Carfizzi \u00e8 abitato similmente da Greci aventi un proprio principe ed un proprio parroco arciprete latino, che presiede all'unica chiesa matrice e parrocchiale sotto il titolo di S. Veneranda [\u2026]\". Oggi Carfizzi \u00e8 fra i paesi che hanno conservato la lingua, la cultura e le tradizioni del paese di origine, ma ha perso il rito greco-bizantino.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 50 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nCarfizzi detiene il primato di gemellaggi e di contatti con il paese d'origine, l'Albania. Infatti ogni anno, tra il paese balcanico e il piccolo centro del marchesato Crotonese, si intrattengono una serie di visite con scambi culturali, che via via si stanno intensificando di numero, coinvolgendo sempre pi\u00f9 persone e istituzioni, con l'organizzazione e lo svolgimento di manifestazioni teatrali e musicali nel neo anfiteatro.\nIl paese nel periodo estivo \u00e8 arricchito dalla presenza di molti stranieri per il Festival dei Popoli, organizzato dall'amministrazione, che si svolge da qualche anno. In periodo estivo si pu\u00f2 assistere a varie manifestazioni folcloristiche con le donne che indossano i costumi tradizionali albanesi ornati di preziosi monili d'oro tramandati di madre in figlia. La festa patronale in onore di Santa Veneranda si svolge il 27 luglio.\nEconomia.\nL'economia di Carfizzi si basa prevalentamente sull'agricoltura (viti e ulivi in particolare) e sull'allevamento (capre e pecore).\n\u00c8 tradizione della popolazione dedicarsi alla tessitura a telaio soprattutto di coperte variopinte e disegni orientaleggianti. Importante \u00e8 anche l'oreficeria tradizionale."}
{"id": "33455", "revid": "123370619", "url": "https://it.wikipedia.org/wiki?curid=33455", "title": "Casabona", "text": "Casabona (IPA: , \"Casivonu\" in dialetto casabonese) \u00e8 un comune italiano di abitanti della provincia di Crotone in Calabria.\nGeografia fisica.\nIl paese di Casabona si trova su un colle di tufo marino, collocato in un territorio solcato dalle acque del Neto e del torrente VItravo.\"\"\nOrigini del nome.\nSulle origini del nome sono state elaborate diverse teorie.\nAlcuni ritengono che Casabona, un tempo \"Casinova\", \"Terra Casiboni\", \"Casalbuono\", deriverebbero dal latino \"Casabundia\", ossia \"vicina a cadere\", a indicare uno stato di precariet\u00e0 degli edifici in seguito a un terremoto (forse quello del 1638 o quello del 1783).\"\"\nSecondo altri, il toponimo non deriverebbe, come sembrerebbe a un primo esame, dall'espressione \"casa\" (nel senso di abitazione) \"buona\", ma dal latino \"caseus\", attraverso il calabrese \"casu\", a indicare una zona dove si produceva buon formaggio. A favore di questa tesi sarebbero le indicazioni toponomastiche che, fino al 1508, riportano il luogo come \"Caso Bono\", nome successivamente ritrovato come \"Casal Buono\" o \"Casu bono\".\nStoria.\nStrabone narra che nel territorio vivessero i Choni,\"\" antico popolo le cui origini forse riportano ai Chaones dell'Epiro.\nI molti reperti della prima et\u00e0 del ferro provenienti dal territorio e conservati nel Museo archeologico nazionale di Crotone, nel Museo archeologico nazionale di Reggio Calabria, unitamente a quelli appartenenti alla \"Collezione Tallarico\" (oggetto di furto, recuperati in parte e depositati da anni presso la Soprintendenza per i Beni Archeologici della Liguria), fanno pensare che la zona fosse abitata da popolazioni di ceppo enotrio.\nLe prime attestazioni documentate su Casabona sono per\u00f2 del 1198, quando Papa Innocenzo III conferm\u00f2 a un tal Nicodemo l\u2019esistenza, sul territorio di Casabona, una serie di beni tra cui una chiesa dedicata a San Dionigi (della quale oggi cui non resta tuttavia alcuna traccia).\nL'area territoriale in cui \u00e8 situato il borgo, in et\u00e0 magno-greca fu oggetto, verosimilmente, di intense frequentazioni, volte, soprattutto, allo sfruttamento delle saline di Zinga, e, quale area di transito per il pellegrinaggio verso l'area sacra individuata nei pressi del Vitravo (reperti esposti nel Museo Archeologico Nazionale di Crotone). In quest'area sorgeva, infatti, un tempio dedicato al culto di Herakles, oggi completamente franato a causa dello smottamento idrogeologico del territorio. Molti reperti sono stati saccheggiati, data la totale assenza di controlli della Soprintendenza alle Belle Arti di Catanzaro. Ancora oggi, nelle case di alcune famiglie di Casabona, tali antichi reperti sono conservati ed esposti come soprammobili.\nIn et\u00e0 romana nascono, lungo la valle del Vitravo, numerosi insediamenti produttivi ed agricoli, ancora oggi riconoscibili ed oggetto di studio. Alcune ville d'et\u00e0 romana conservano resti monumentali, purtroppo molto danneggiati da scavi illegali e da lavori agricoli condotti senza sorveglianza archeologica.\nI numerosi complessi di grotte artificiali, presenti nell'attuale centro abitato e nel territorio,\"\" potrebbero risalire ad et\u00e0 alto medioevale.\nL'attuale insediamento abitativo \u00e8 di origine altomedievale, costituitosi su resti di fattorie sparse di et\u00e0 pi\u00f9 antica.\nIn seguito a un terremoto - anche se ci sono pareri discordanti se si trattasse di quello del 1638 o di quello del 1783 - del nucleo originario di Casabona sopravvisse solamente un convento dedicato a San Bernardino.\"\" Attorno a questo convento, situato accanto all'attuale chiesa di Santa Maria ad Nives, si svilupp\u00f2 un nucleo di cento fuochi che and\u00f2 a formare il cosiddetto centro di \"Casabona il nuovo\", nella quale pian piano confluirono anche gli abitanti che, dopo il terremoto, avevano provato a ricostruirsi un futuro nel vecchio abitato.\"\" Le mura perimetrali del convento, detto \"dell'Annunziata\", furono demolite nel 1966 per far posto all'attuale casa parrocchiale.\"\"\nLa Riforma agraria comport\u00f2 opere di bonifica del territorio che portarono a debellare la malaria, oltre ad opere idrauliche quali l'irrigazione delle terre a sinistra del Neto e la realizzazione dell'acquedotto del Lese.\"\"\nLa frazione di Zinga.\nDel territorio del Comune di Casabona fa parte il borgo storico di Zinga (anticamente Cinga), che sorge a 393 metri s.l.m. nei pressi della cima omonima (Promontorio di Cinga o Motta di Cinga). La data di fondazione \u00e8 sconosciuta e il primo documento in cui si parla del borgo \u00e8 datato 1325.\nRiportato come \"Motta\" o \"Castrum\", Zinga era munita di una fortificazione a controllo della strada che, dalla bassa valle del Neto, portava verso Umbriatico attraverso la sponda sinistra del Vitravo.\nSempre molto poco popolato, il feudo passer\u00e0 di mano pi\u00f9 volte e la sua economia sar\u00e0 prevalentemente agricola, oltre che basata sullo sfruttamento dei diapiri salini presenti a valle dell'abitato.\nDopo il terremoto del 1659 l'abitato fu ricostruito poco pi\u00f9 a monte.\nPerse la sua autonomia nel 1807 diventando \"luogo\" di Strongoli e, dal 1811, frazione di Casabona.\nMonumenti e luoghi d'interesse.\nArchitetture civili.\nVilla Tallarico.\nNel territorio comunale \u00e8 presente la villa Tallarico, con annesso giardino botanico, del naturalista, medico e politico casabonese Giuseppe Tallarico. Nel giardino della villa costruita alle pendici del Timpone di Montagnapiana, il naturalista speriment\u00f2 la coltivazione di diverse specie, alcune rare, tra cui Hevea brasiliensis e Araucarie.\nEx-convento Annunziata.\nAttuale casa parrocchiale, risale al XV secolo. Dell'impianto originale conserva solo l'arco d'ingresso al cortile. Il convento, attivo fino al 1644, fu probabilmente un dono della regina Bona, discendente della famiglia Sforza.\nArchitetture religiose.\nAltro.\nLungo la strada che conduce a Casabona \u00e8 possibile osservare centinaia di grotte scavate nella roccia.\"\"\nAll'interno del borgo, la maggior parte delle abitazioni \u00e8 da secoli dotata di sotterranei finalizzaza alla conservazione di insaccati di maiale e altri generi alimentari.\nEconomia.\nCasabona \u00e8 un territorio dalla vocazione spiccatamente agricola.\"\" Vi si coltivano ulivi, vigne, cereali, favette, agrumi, ortalizi.\"\"\nSviluppato \u00e8 anche l'allevamento di bestie.\"\""}
{"id": "33458", "revid": "104265", "url": "https://it.wikipedia.org/wiki?curid=33458", "title": "Cir\u00f2", "text": "Cir\u00f2 (IPA: ) \u00e8 un comune italiano di abitanti della provincia di Crotone in Calabria. Fino al 1952 ha avuto come frazione Cir\u00f2 Marina.\nGeografia fisica.\n\u00c8 un comune della cinta collinare costiera dell'alto Mar Jonio, in Calabria.\nStoria.\nI rilevanti reperti archeologici emersi, in specie, resti di armi, manufatti, mura e tombe, risalenti ad un periodo compreso tra il XIII e X sec. a.c. ,venute alla luce nelle contrade \"Cozzo Leone\", \"S. Elia\" e \"Serra Sanguigna\", fanno risalire l'origine di Cir\u00f2 all'et\u00e0 del Bronzo.\nLe testimonianze storico-letterarie (Strabone, Apollodoro, Licofrone, Antioco di Siracusa, Stefano di Bisanzio) indicano la presenza di abitati precedenti alla fondazione di Kroton, fondati dall'eroe omerico Filottete, Krimisa nell'area costiera e di Chone nell'area collinare.\nL'area monumentale arcaica sorgeva, verosimilmente, in Cir\u00f2, nella contrada \"Cozzo Leone\", mentre l'area necropolare si estendeva in prossimit\u00e0 della contrada \"S. Elia\". L'estensione dell'area urbana lungo la costa sino a Punta Alice, avvenne verosimilmente, in et\u00e0 classica, quando oramai la citt\u00e0 aveva raggiunta una notevole floridezza economica che le assicurava una sufficiente difesa e controllo militare del territorio.\nLa citt\u00e0 conobbe un fiorente periodo e vennero eretti alcuni templi per il culto in varie zone del territorio; quello dedicato ad Apollo Aleo \u00e8 il pi\u00f9 famoso grazie ai pochi ma inequivocabili rinvenimenti di alcuni capitelli e vari elementi architettonici ad opera dell'archeologo Paolo Orsi. Oggi infatti molte aree e zone presentano nomi locali che richiamano all'antichit\u00e0 ellenica nel dialetto locale degli abitanti: Santa Venere ne \u00e8 un esempio molto esaustivo.\nDurante le guerre puniche la citt\u00e0 di Krimisa fu predata e saccheggiata ad opera dei Romani e dei Cartaginesi e distrutta diverse volte durante le guerre greco-gotiche.\nIntorno al IX secolo il territorio fu inoltre interessato dagli attacchi perpetrati via mare dagli Arabi.\nA causa di tali devastazioni e saccheggi, la citt\u00e0, nella parte costiera, fu gradualmente abbandonata al suo destino e gli abitanti si rifugiarono sulle colline che rappresentavano un'ottima posizione strategica, contribuendo, cos\u00ec, a ripopolare il nucleo antichissimo dell'attuale cittadina di Cir\u00f2.\n\u00c8 all'et\u00e0 bizantina che \u00e8 ascrivibile la modificazione del toponimo in Cir\u00f2, come desumibile dalle seguenti attestazioni. \n1) in atto scritto in latino del 1.115 d.C. il conte normanno Riccardo Senescalco concedeva un terreno sul promontorio dell'Alice, a monte dell'attuale Cir\u00f2 Marina, al Cenobij Sancti Salvatoris de Monte Thabor. Il terreno di trovava \u201c\"inter Liciam et Castellum quod dicitur Psichro\"\u201d.\n2) Al Idrisi nel Libro di re Ruggero (in arabo), completato intorno al 1154, indica Cir\u00f2 come .b.s.h.r\u00fb\n3) In un ben noto documento della cancelleria di Federico II del 1239, da lui sottoscritto, si indicano tra gli assegnatari dei prigionieri lombardi (i capi dell'esercito della Lega Lombarda appena sbaragliata) del Giustizierato di Val di Crati e Terra Giordana: la comitissa de Coriliano, Apollonius de Morano, Paolinus de Tarsia, Roggerius de Matera, Roggerius de Guardia, Francus de Mediolano, Mattheus de Tarsia, Parisius de Ypsicr\u00f2.\nIn epoca feudale, il territorio di Cir\u00f2 pass\u00f2 pi\u00f9 volte di mano. Nel 1496 ai Ruffo subentrarono i Carafa, conti di Santa Severina, ai quali si deve la costruzione di un sistema di difesa costituito dall'omonimo castello e da fortificazioni situate in localit\u00e0 Madonna d'Itria e Madonna di Mare. In un secondo momento fu la volta degli Spinelli.\nCir\u00f2 ottenne la liberazione dall'infeudazione il 2 agosto 1806.\nDall'Unit\u00e0 dItalia alla seconda guerra mondiale la Marina di Cir\u00f2 andava man mano sviluppandosi a scapito del comune collinare: nel dopoguerra la Marina aveva gi\u00e0 una popolazione pi\u00f9 numerosa dell'abitato collinare di Cir\u00f2, ponendosi le condizioni per il distacco dal centro antico. La separazione consensuale si verific\u00f2 con delibera del 31 dicembre 1951 da parte del Consiglio comunale di Cir\u00f2.\nMonumenti e luoghi d'interesse.\nArchitetture civili e militari.\nCastello Carafa.\nPosto nella parte alta del vecchio borgo e si presenta con una vasta pianta a forma trapezoidale, con due torri angolari circolari scarpate e un bastione pentagonale merlato. Alla corte interna, con all\u2019intorno magazzini e stalle che sovrastano i sotterranei, si accede mediante un androne con una volta a botte. Il lastricato della corte presenta nel disegno una stella a nove punte attribuita al matematico astronomo Luigi Lilio. L\u2019epoca in cui viene collocato il castello fa capo ai secoli XIV-XVI. \u201cRicordato in epoca angioina, a cui possono risalire le torri tonde scarpate, fu rinforzato dai Carafa in epoca aragonese con la costruzione del baluardo pentagonale\u201d. Nel tempo si susseguirono diversi interventi di restauro: \u201cnel 1712 fu aggiunto un corpo a due livelli tra il bastione e il corpo ad est. Nel 1842 fu consolidato il lato ovest. Nel 1923 furono rifatti gli interni\u201d. \u201cL\u2019edificio trasformato in palazzo fu abitato fino alla met\u00e0 degli anni \u201850\u201d ed ospit\u00f2 personaggi illustri quali Casoppero, Re Carlo III di Borbone, Luigi Lilio che contribuirono ad accrescere la sua fama.\nPalazzo Adorisio.\nPosto nella parte meridionale del paese, in Via Ilio Adorisio, l'antica via di S. Giuseppe, \u00e8 uno dei pochi palazzi storici di Cir\u00f2 ancora esistenti, si sviluppa su quattro piani, di cui due di cantine con ambienti specializzati, vino e olio, forno, granaio, legnaia, ecc. Costruito sulle arcate delle vecchie mura di cinta di Cir\u00f2, il complesso \u00e8 completato da un grande orto a gradoni e dalla chiesa di S. Giuseppe, eretta dalla famiglia e messa a disposizione dei cirotani. I piani abitati, rimasti come erano in origine, sono due e sono completati da una terrazza panoramica. Gli affacci sono due, entrambi splendidi, uno sul 'cratere' dell'abitato con vista anche sul duomo e l'altro, una splendida vista 'a volo d'uccello' sulla campagna circostante, senza una sola abitazione visibile per chilometri, fino al coronamento azzurro del Mar Ionio.\nCultura.\nCucina.\nIl Cir\u00f2 Rosso DOC e il Rosato DOC sono prodotti con uve \"gaglioppo\", il Cir\u00f2 Bianco con uve \"greco bianco\". Uvaggi di trebbiano toscano sono consentiti in misura massima del 5% per i rossi e del 10% per i bianchi.\nPasta a base di neonato di sarda (\"bianchetto\"), sale, peperoncino e semi di finocchio selvatico. Originaria di queste zone (tra Crucoli e Cir\u00f2 Marina), molto prelibata e facilmente conservabile grazie al peperoncino, la \"sardella\" ha garantito alle popolazioni locali un importante apporto nutritivo in termini di antiossidanti e proteine. Si consuma spalmandola su pane, in tal caso \u00e8 servita in piattino da portata guarnita con pezzettoni di cipolla, oppure usandola come condimento (crudo o saltato lievemente, a volte con mollica di pane tostato) per gli spaghetti.\nRicetta a base di Sardine del Mar Jonio, con l'aggiunta della Sardella per un contrasto di sapori eccezionale, le pitte (che sono delle girelle salate) vengono cotte al forno (possibilmente a legna)\nRicetta a base di peperoni di specie locale e patate fatte cuocere in padella con abbondante olio d'oliva e in alcune varianti con aggiunta di cipolla e pomodori freschi tagliati a pezzettini e aggiunti a fine cottura.\nBucce di fava sbollentate in acqua e aceto e successivamente saltate con fave e cipolle.\nla carne di maiale viene trattata con pi\u00f9 spezie (origano, limone) poi viene messa nell'intestino del Maiale che costituir\u00e0 la buccia (prima l'intestino subisce una lunga disifezione, a base di erbe naturali e metodi che la lasciano pulita e priva di parassiti).\nAmministrazione.\nIl 21 gennaio 2015 il TAR del Lazio in accoglimento del ricorso degli ex amministratori del comune di Cir\u00f2, ha annullato il provvedimento di scioglimento dell'Amministrazione com. ex art.143 TUEL emesso il 21/10/2013, ripristinando la precedente Amministrazione con Sindaco Mario Caruso."}
{"id": "33460", "revid": "123613338", "url": "https://it.wikipedia.org/wiki?curid=33460", "title": "Cotronei", "text": "Cotronei (IPA: , \"Cutrunii\" in dialetto cotronellaro, \"Kutrun\u00e8i\" in greco bizantino) \u00e8 un comune italiano di abitanti della provincia di Crotone in Calabria.\nGeografia fisica.\nNel territorio di Cotronei, caratterizzato dalla presenza di pini secolari, abeti e betulle, si trova il lago Ampollino.\nOrigini del nome.\nIl toponimo \"Cotronei\" sarebbe una declinazione al genitivo del termine \"Cotrone\", antica denominazione dell'odierna Crotone. Letteralmente, \"Cotronei\" significherebbe pertanto \"di Crotone\".\nStoria.\nNonostante la presenza di caverne sul territorio cotronellare potrebbe far pensare a un'origine antica, le origini di Cotronei risalgono con alta probabilit\u00e0 al periodo medievale. Nello specifico, alcuni studiosi attribuiscono la costruzione di Cotronei alla necessit\u00e0 degli abitanti di Cotrone di avere un avamposto di controllo e segnalazione in caso di un'invasione dalla terra, fondazione che altri studiosi datano al XIII secolo.\nDurante il fascismo, la realizzazione della centrale idroelettrica di Timpagrande diede un forte impulso alla crescita di Cotronei rispetto ai comuni limitrofi.\nEconomia.\nL'economia si basa prevalentemente sul turismo nel periodo autunnale, in concomitanza con la raccolta delle castagne e dei funghi.\nInfrastrutture e trasporti.\nCotronei \u00e8 attraversata dalla Strada provinciale 61 Trepid\u00f2.\nSport.\nCalcio.\nA Cotronei esistono ben cinque squadre di calcio; presenza notevole, considerato il numero di abitanti.\nLa principale squadra di calcio della citt\u00e0 \u00e8 l'A.S.D. Cotronei 1994: nata nel 1994, milita nel campionato di eccellenza. I colori sociali sono il giallo e il rosso.\nL'altra squadra di calcio della citt\u00e0 \u00e8 l'A.S. Calcio Cotronei 1962, che milita nel girone C di Seconda Categoria calabrese grazie alla vittoria ottenuta il 18 maggio 2014 al Comunale di Cotronei contro la Castellese.\nCi sono tre squadre che partecipano al Campionato \"Amatori\" e, in ordine di fondazione, sono: Amatori Cotronei Calcio, Longobarda Calcio e T.V. Cotronei.\nInoltre, da far presente \u00e8 pure la ricca presenza di squadre nei vari settori giovanili: \"primi calci\", esordienti, giovanissimi e allievi.\nSport invernali.\nNella frazione di Trepid\u00f2 si trova il villaggio Palumbo, ove si trovano impianti di risalita per gli sport invernali, una pista di bob e un palaghiaccio."}
{"id": "33461", "revid": "460080", "url": "https://it.wikipedia.org/wiki?curid=33461", "title": "Crucoli", "text": "Cr\u00f9coli (IPA: , \"Ocruculum\" in latino -da \"ocriculum\"- , \"piccolo monte\", che deriva a sua volta da \"ocris\", cio\u00e8 monte) \u00e8 un comune italiano di abitanti della provincia di Crotone in Calabria.\nIn passato la localit\u00e0 era nota per le proprie attivit\u00e0 artigianali, fra cui l'arte dei tessuti dai bei disegni caratteristici e quella del vimini finalizzata alla realizzazione di pregevoli cesti.\nOggi \u00e8 maggiormente conosciuta per il borgo antico e come localit\u00e0 balneare, oltre che per le produzioni eno-gastronomiche.\nGeografia fisica.\nIl territorio di Crucoli ha una superficie di ed \u00e8 prevalentemente collinare se si esclude la fascia costiera pianeggiante; raggiunge l\u2019altezza massima di circa 530 metri sul livello del mare in corrispondenza di Monte Lelo la cui cima separa i territori dei comuni di Crucoli, Umbriatico, in provincia di Crotone, e di Scala Coeli in provincia di Cosenza.\nIl centro abitato di Crucoli \u00e8 posto a un'altezza di circa , mentre la frazione Torretta si articola lungo la linea ferrata, la Strada statale 106 Jonica e il limitrofo arenile.\nLa fascia litoranea, con circa di spiaggia, \u00e8 generalmente pianeggiante, con profondit\u00e0 che si va allargando verso nord in prossimit\u00e0 della foce del fiume Nic\u00e0 che delimita il confine comunale oltre a costituire il confine provinciale fra la provincia di Crotone (cui appartiene Crucoli) e la provincia di Cosenza.\nIl fiume Nic\u00e0 \u00e8 il corso d\u2019acqua pi\u00f9 importante che interessa il territorio comunale, assieme al torrente Cappellieri che lo delimita a sud; esistono poi alcuni fossi a carattere torrentizio che solcano trasversalmente la fascia costiera.\nViabilit\u00e0.\nLa rete viaria principale che interessa il territorio comunale \u00e8 costituita da:\n- Strada statale 106 Jonica che corre longitudinalmente alla costa, e che attraversa la frazione di Torretta\n- strada provinciale S.P.1 \"crucolese\" che collega la frazione Torretta a Crucoli Centro;\n- strada provinciale S.P.6 \"Grisica\" che collega la S.P.1 con Umbriatico;\nLa linea ferrata ionica attraversa longitudinalmente tutta la costa dividendo in due parti l\u2019insediamento urbano della Frazione Torretta, dove \u00e8 dislocata la stazione ferroviaria di Crucoli.\nSismicit\u00e0.\nClassificazione sismica: zona 2 (sismicit\u00e0 medio-alta), Ordinanza PCM n. 3274 del 20/03/2003\nDagli archivi dell\u2019Istituto nazionale di Geofisica e Vulcanologia (INGV) si rileva che l\u2019area di Crucoli \u00e8 stata interessata da alcuni degli importanti terremoti che hanno devastato la Calabria, ma le ricerche negli archivio stoici indicano che tali terremoti non hanno provocato effetti devastanti.\nClima.\nIl clima temperato \u00e8 tipico dell\u2019area ionica, le precipitazioni sono limitate quasi esclusivamente ai mesi invernali, l\u2019umidit\u00e0, elevata nelle zone costiere, si mantiene nei valori normali nella zona collinare.\nClassificazione climatica: zona D, 1547 Gradi giorno, Altezza m s.l.m. 380.\nPeriodo di accensione degli impianti termici: dal 1\u00ba novembre al 15 aprile (12 ore giornaliere), salvo ampliamenti disposti dal sindaco.\nStoria.\nCome quasi tutti i centri della costa ionica della Calabria, Crucoli era originariamente abitata dalle popolazioni indigene di stirpe italica (i pochi ritrovamenti in localit\u00e0 Cozzo del Lampo risalgono all'et\u00e0 del bronzo); fu interessata dalla presenza dei coloni provenienti dall'antica Grecia gi\u00e0 in et\u00e0 arcaica (VII a.C.). Si trattava comunque di popolazioni molto limitate, vista la limitatezza dei reperti trovati.\nIl torrente Fiumenic\u00e0, inizialmente denominato Hylia dai coloni Greci, rappresentava fino al 510 a.C. il limite settentrionale del territorio Crotonitide, sotto il dominio di Kroton, ovvero il limite meridionale del territorio di Sibari fino alla sua distruzione. Un tempo si riteneva che proprio in prossimit\u00e0 del Nic\u00e0 avvenne la battaglia finale tra Kroton e Sybaris, conclusa con la vittoria (nike in greco) dei crotoniati, da cui il nome del fiume; tale informazione \u00e8 scorretta in quanto la battaglia avvenne sul Traente (Trionto).\nNel periodo ellenistico (IV-III sec. a.C.) le aree pi\u00f9 interne furono interessate dall'arrivo dei Brettii, particolarmente presenti con centri fortificati posti lungo la linea tra Pru\u00ecia di Terravecchia (prossimo a Fiumenic\u00e0), Muraglie e Cerasello di Pietrapaola e Castiglione di Paludi, centri che costituivano un sistema di dominio territoriale di tipo cantonale, articolato in luoghi fortificati collegati visivamente, ubicati su alture isolate naturalmente difese e vicine a corsi d'acqua. Gli Insediamenti rurali brettii, accertati soprattutto con rinvenimenti sepolcrali, sono stati documentati anche a Crucoli.\nLa dominazione romana e Paternum.\nLe tracce archeologiche pi\u00f9 consistenti tuttavia risalgono al periodo della dominazione romana: intorno alla stazione itineraria (mansio) di Paternum della strada romana jonica - individuata nell'itinerarium antoninii (redatto verso la fine del III secolo d.C.) tra le stazioni di Roscianum e Meto - si form\u00f2 un centro abitato posto in corrispondenza dell'attuale abitato della frazione Torretta. Numerosi sono i ritrovamenti archeologici di quel periodo. Questa fase insediativa \u00e8 avvenuta nel periodo a cavallo tra il periodo repubblicano ed il periodo imperiale (I sec. a.C.-IV sec. d.C.) secondo il modello delle \"ville rustiche schiavistiche\", favorite sia dalle condizioni pedologiche che facilitavano la coltivazione della vite, cereali e uliveti, sia dalla prossimit\u00e0 con la viabilit\u00e0 stradale romana.\nLa Soprintendenza archeologica ha condotto scavi su almeno 3 ville a Torretta di Crucoli: in loc. Manele, loc. Cassia ed in loc. Piano di Mazza. L'identificazione definitiva di Paternum \u00e8 recente (1998), essendo stata in passato attribuita agli studiosi anche a Cir\u00f2, Cariati e Umbriatico, e precisamente la localizzazione della statio \u00e8 presso la villa Piano di Mazza.\nTracce archeologiche di Paternum sono presenti fino all'alto medioevo, dopo la caduta di Roma fino al secolo VIII.\nAmbigua \u00e8 la presenza di una sede episcopale. Se ne trova traccia solo nei regesti Regesti dei Romani pontefici, che parlano di un \"\"Abundantio Episcopo civitatis Paternensis\", vescovo presente al Concilio di Roma del 680 e poi inviato da papa Agatone al Concilio Ecumenico III di Costantinopoli del 680 d.C., ma che si firma anche come \"episcopus Tempsa provinciae Bruttiorum\"\", per cui Paternum potrebbe essere solo il suo luogo di origine, ovvero che si sta riferendo alla Temsa ionica riportata nella Tavola peutengeriana, od anche che Abundantio reggeva contemporaneamente sia la diocesi di Paternum sia quella di Tempsa (ionica o tirrenica).\nNell'Alto Medioevo Paternum fu distrutta dalle incursioni dei Saraceni ed abbandonata tra i secoli VIII-IX, durante il periodo dell'impero bizantino. Gli abitanti si rifugiarono nell'entroterra di Crucoli e a Cir\u00f2. In tale periodo per\u00f2 non si hanno notizie storiche o tracce archeologiche della presenza di abitati nel territorio di Crucoli. Delle vicende della \"diocesi di Paternum\" e delle ipotesi localizzative a lungo si sono occupati ed ancora oggi si occupano gli storici e gli eruditi.\nOrigine di Crucoli.\nTito Livio cita \"Ocruculum\" come uno dei sette insediamenti occupati dai bretti e, pertanto, abitati da \"ignobiles\", cio\u00e8 gente non nobile\".\"\nIl toponimo di Crucoli lo si trova nei documenti e nei testi antichi citato come Cruccoli, Cruculi, Cruculo, Cruculu, Curuculum, Curuculi, Curuculo, Carciculum, Charocolum, Carachulum, Carunculum, Cuculum, \"Charocalum\" , \"Coraculum\", \"Cruculum\", il che dimostra una certa difficolt\u00e0 di rappresentazione letterale da parte dei diplomatici - in genere stranieri al servizio del governo del Regno di Napoli. L'attestazione pi\u00f9 antica \u00e8 in un documento pubblico del 1257 in sono citati il dominus \"Riccardus de Tarsia\" e il procurator \"Iohannes de Manuele\" delle \"\"Terre Curucoli et Campane\".\nSulle origini del centro storico di Crucoli nell'alto medioevo - sotto l'Impero Bizantino o i Normanni non si hanno elementi storici certi, n\u00e9 rinvenimenti archeologici illuminanti.\nProbabilmente, dopo la distruzione e l'abbandono di Paternum, una parte degli abitanti si rifugi\u00f2 nelle colline soprastanti, dapprima in localit\u00e0 Silipetto ove \u00e8 stata rinvenuta una necropoli proto-bizantina del VII secolo, e poi nei secoli successivi pi\u00f9 nell'interno sulla collina ove sorge l'attuale abitato. L'altura \u00e8 di difficile accesso dalla costa, e nascosta dalla vista dalle imbarcazioni degli invasori, con difese naturali costituite da ampie pareti di arenaria, e con aree coltivabili e sorgenti idriche facilmente raggiungibili. \"Nel mezzogiorno d'Italia il delinearsi della nuova trama degli insediamenti umani dopo il IX secolo che, attraverso complesse trasformazioni, \u00e8 divenuta quella moderna, ha interessato la quasi totalit\u00e0 degli abitati. La maggior parte di essi ha avuto origine per il progressivo spontaneo addensarsi di uomini e di attivit\u00e0 in determinati punti del territorio meglio difendibili, oppure situati all\u2019intersezione di vie di comunicazione o in prossimit\u00e0 delle aree pi\u00f9 facilmente coltivabili\".\nNel Pieno Medioevo venne perci\u00f2 probabilmente realizzata una motta castrale dai Normanni, nei pressi dell'attuale quartiere \"Motta\"\". Si trattava di una struttura fortificata che si diffuse rapidamente fra i secc. 11\u00b0 e 12\u00b0 in Europa, ed in particolare in Calabria; era realizzabile con i limitati mezzi a disposizione della piccola nobilt\u00e0 e significativamente ebbe fortuna in contesti storico-geografici caratterizzati dalla debolezza dell'autorit\u00e0 centrale e dalla frammentazione territoriale. Su questa prima fortificazione normanna venne costruito il castello e da essa si \u00e8 sviluppato l'abitato di Crucoli.\nLo storico Pericle Maone, nel libro \"Dominatori e dominati nella Storia di Crucoli\" nel tentativo di individuare dalle fonti storiche documentali le origini del paese ipotizza che l'addensamento avvenne per opera dei monaci della Chiesa del Santo Salvatore di Monte che avevano ricevute donazioni di terre nel territorio della Diocesi di Umbriatico, per fondare una mansio per \"ripopolare, sul promontorio dell'Alice, a monte dell'attuale Cir\u00f2 Marina, il castro o borgo fortificato di Alichia\". Questi monaci potrebbero anche avere costituito la struttura del \"Venerabile Ospedale\", struttura effettivamente esistente per tutto il medioevo nei pressi della Porta di Sant'Elia e che era amministrato in un primo tempo dai religiosi e poi dall'Universit\u00e0.\nIl feudo di Crucoli.\nNella fase storica dell'incastellamento, che fece seguito alla conquista dei normanni della Calabria, da questi vennero introdotti i diritti feudali. La prima fase feudale di Crucoli, nel periodo relativo alla dominazione normanna ed angioina, ricostruita dallo storico Pericle Maone, ha pi\u00f9 ipotesi e congetture che non fatti certi. Maggiori certezze sono reperibili nei \"Regesti\" dei Registri della cancelleria angioina. Quando Carlo I d'Angi\u00f2 si insedi\u00f2 sul trono del Regno di Napoli, dovendo rimunerare i fedeli cavalieri che lo avevano seguito nella sua impresa, cominci\u00f2 ad assegnare in feudo citt\u00e0 e paesi sotto il suo dominio. Di tali assegnazioni vi \u00e8 traccia certa dal 1269 nei Registri Angioini. Il territorio del Feudo di Crucoli coincise con l'attuale limite del territorio comunale e non fu mai aggregato ad altri possedimenti confinanti, anche se molti dei feudatari in realt\u00e0 possedevano pi\u00f9 feudi quasi sempre molto distanti da Crucoli.Riassumiamo le famiglie dei \"dominatori\" che si sono succedute sul feudo di Crucoli:\nCrucoli fu, fino all'avvento degli Amalfitano, una baronia, ovvero il livello pi\u00f9 basso della gerarchia feudale. Nel 1649 Filippo IV re di Spagna, concedeva il titolo di marchese sulla terra di Crucoli a Diego Amalfitano per s\u00e9 e per i suoi eredi, per i meriti suoi e della sua famiglia. La concessione era in effetti pi\u00f9 un'onorificenza che non la costituzione di un marchesato di grandi dimensioni. I marchesi Amalfitani possedettero il feudo di Crucoli sino all'eversione della feudalit\u00e0 (1806).\nIn precedenza Giacomo Battista, l'ultimo dei d'Aquino a possedere Crucoli, con privilegio del 14 maggio 1635 Giacomo d'Aquino aveva ottenuto il titolo di principe sulla Terra di Crucoli; il privilegio arrivava tardivamente poich\u00e9 egli l\u2019aveva gi\u00e0 venduta nel 1631 agli Amalfitano. Per conservare il titolo per\u00f2 gli fu concesso che la terra di San Giacomo, un suo casale in Terra d'Otranto, venisse rinominato in Crucoli; da questo momento il titolo nobiliare di principe di Crucoli si trov\u00f2 a girovagare nel Regno di Napoli, senza avere pi\u00f9 alcun'attinenza con la cittadina da cui aveva avuto origine il nome.\nMonumenti e luoghi d'interesse.\nArchitetture religiose.\nNell'abitato di Crucoli vi sono state in passato 6 chiese attive.\nAl tempo del vescovo Zaccaria Coccopalmeri (1779-1784) le fonti citano:\nSantuario di Manipuglia.\n\"Fuori le mura\" a circa dal paese, lungo la strada provinciale, trovasi il Santuario di Manipuglia, in passato anche denominato Chiesa \"Santa Maria del Mare\" o \"Santa Maria di Maripuglia\" o di \"Santa Maria de Manu Puglia\u201d, che \"\u00e8 meta ricercata della popolazione ed \u00e8 lodevole sia per la devozione dei fedeli, che per gli ornamenti e le suppellettili sacre di cui \u00e8 munita\".\nOriginariamente semplicemente \"Chiesa di Manipuglia\", \u00e8 divenuto santuario mariano diocesano con decreto del 12 maggio 1963 di Orazio Semeraro vescovo di Cariati.\nNell'abitato della frazione Torretta vi sono invece altre due chiese di costruzione pi\u00f9 recente (come, del resto, tutto l'abitato):\nArchitetture civili.\nIl Castello del Marchese.\nIl centro abitato di Crucoli si svilupp\u00f2 nel medioevo come un'area fortificata, delimitata da mura, dirupi e porte d'accesso. Al centro dell'abitato, sul promontorio che domina il paese, venne realizzato una Torre a pianta quadrata, che fu ampliata poi in un castello sede baronale prima e dei marchesi poi. Dall'eversione della feudalit\u00e0 (1806) il castello venne abbandonato, ed oggi restano solo le possenti mura e le torri circolari a testimoniarne l'esistenza.\nLa matrice originaria del castello, la torre quadrata, a parere unanime degli storici, pu\u00f2 essere fatta risalire all\u2019epoca normanna, verosimilmente agli anni tra il 1158 ed il 1166, durante le dominazioni di Guglielmo I il Malo e Guglielmo II il Buono, quando era gi\u00e0 da tempo avviato il processo di \u201cincastellamento\u201d delle campagne. Di questo primitivo nucleo normanno, successivamente ampliato e stravolto, oggi rimangono ancora ben visibili l\u2019impianto costruttivo della torre a pianta quadrata posta a sud-est della struttura e gli adiacenti contrafforti. L\u2019importanza cui, nei secoli successivi, dovette assurgere il baluardo difensivo crucolese, nell\u2019ambito delle strutture difensive locali, pu\u00f2 essere comprovata anche dalla sua menzione nella nota carta geografica del Regno di Napoli del 1583 realizzata da Cola Antonio Stigliola e, successivamente, anche all\u2019interno delle tavole illustrate nell\u2019\u201cAdditamentum quintum Theatri orbis terrarum\u201d dell\u2019Ortelio del 1595, dove trova puntuale indicazione la struttura fortificata qui in esame. \nHanno invece struttura pi\u00f9 recente le torri circolari delimitanti il perimetro della struttura da attribuirsi all\u2019epoca della successiva dominazione aragonese.\nNella stratigrafia della struttura emergono, infatti, i segni dei numerosi rifacimenti di cui la stessa, in particolar modo tra il XV ed il XVII secolo quando il feudo di Crucoli fu retto dalle famiglie D\u2019Aquino prima ed Amalfitani poi. Il rifacimento fu necessario dapprima dopo che il 14 dicembre 1674 un incendio divampato casualmente aveva avvolto l\u2019intera struttura e poi, appena ricostruito, il 20 agosto 1697, dopo che un assalto di pirati turchi aveva apportato nuovamente danni significativi. Al momento dell'incendio il castello era \"consistente di ventitr\u00e9 stanze\".\nNel Catasto onciario di Crucoli del 1784 il castello del Marchese \u00e8 descritto come \u201c\"magnifico ed inespugnabile castello, posto in mezzo all\u2019abitato, che certamente ha dovuto essere di regia erezione, e per tale nelle antiche croniche viene portato. In questo castello si sale per una nobil insilciata, e lunga, che fa un falso piano, per cui anco vi si pu\u00f2 salire in carozza. Infine della grada vi \u00e8 un atrio scoverto, e questa fabbrica \u00e8 separata dal castello, col quale comunica per mezzo d\u2019un ponte di legname. Tal castello \u00e8 fortificato da sei bastioni, o turrioni, che guardano in differenti punti dell\u2019orizzonte... In mezzo di tal castello v\u2019\u00e8 una specie di rocca, o sia fortezza, e le muraglie tutto che antichissime, ed abbandonate pure si mantengono per pi\u00f9 secoli. Per comodo di questa gran fortezza vi sono tre cisterne, cantine, guardarobe, quartini abitabili al piano del gran cortile, e quarti nobili superiori, talch\u00e9 in caso di necessit\u00e0 possonci acquarterare fino a mille persone\"\u201d.\nL\u2019utilizzo del castello quale dimora \u00e8 durato fino alla prima met\u00e0 del XIX secolo. L'abbandono del territorio degli Amalfitano ha comportato la cessione della struttura e la sua trasformazione d'uso dapprima come deposito del grano per il locale Monte Frumentario, e poi a sede delle vasche dell'acquedotto municipale, sancendone la definitiva decadenza.\nDue traverse dell'odierna via Verdi riportano soprannomi legati al castello: la prima, situata laddove un tempo si trovava un ponte levatoio, \u00e8 detta \"Sotto il ponte\"; nella seconda, conosciuta come \"Coppo di guardia\", trovava invece posto la sede della guarnigione che si occupava della difesa del castello.\nPalazzo Palopoli.\nAmpia struttura civile, separata dal castello, ospitante attivit\u00e0 economiche dei feudatari, da alcuni ritenuta nei sec. XV-XVI un monastero dei frati dell\u2019Ordine dei Minimi (notizia non attestata), che venne acquisita agli inizi del XIX secolo dalla famiglia Palopoli, che la ampli\u00f2 trasformandola nella principale residenza signorile del comune. Nella seconda met\u00e0 del XX secolo, i proprietari si spostarono definitivamente in Loc. Ciuran\u00e0; il palazzo venne frazionato e ceduto a diversi proprietari; la principale parte \u00e8 propriet\u00e0 del Comune (met\u00e0 piano terra, primo e secondo piano), e ospita la sede del Municipio. Al primo piano \u00e8 possibile ammirare gli affreschi risalenti all\u2019800.\nDal 1996 ha subito diversi e importanti interventi di ristrutturazione e di recupero, sia interno che esterno, riportando l'edificio al suo originale splendore.\nVilla Palopoli a Ciuran\u00e0.\nScendendo da Crucoli verso la frazione Torretta si incontra Villa Ciuran\u00e0, palazzo settecentesco che mantiene ancora intatta la sua struttura, di propriet\u00e0 della famiglia Palopoli. Si compone di tre piani e di un belvedere; presenta soffitti affrescati. Al piano terra ospita ora il museo archeologico \"Melissa Palopoli\", dove sono custoditi i reperti della collezione Palopoli, che si compone di circa 2000 reperti locali di varie epoche.\nLa Torretta d'Aquino-Amalfitani, Palazzo Clausi.\nNella frazione di Torretta \u00e8 invece presente un edificio della seconda met\u00e0 del XV secolo, denominato la \"Torretta\", costruito nel periodo in cui Crucoli fu sotto la baronia dei D'Aquino. Probabilmente se ne decise la costruzione come struttura difensiva dopo il saccheggio di Crucoli del febbraio 1577 dei turchi. La posizione nel territorio \u00e8 tale da non fare supporre la funzione di avvistamento delle invasioni dal mare, delegata alla Torre di Fiumenic\u00e0 (anche detta di Policaretto), nei pressi della Punta di Fiumenic\u00e0 e oggi distrutta) in connessione alla Torre Vecchia di Punta Alice. La torretta aveva lo scopo di proteggere le tenute feudali alla marina e di custodire le derrate alimentari (grano) destinate ad essere poi spedite via mare dai feudatari ai mercanti napoletani. Situata sulla strada pubblica costiera, fu utilizzata dagli Amalfitani anche come luogo di accoglienza, come casino di caccia e come \u201cluogo di delizia e di piacere\u201d.\nL'edificio compare nei documenti solo nel Relevio presentato nel 1590 dal feudatario Carlo D\u2019Aquino, tra le entrate feudali (\"Taverna della torretta alla marina, ghiande ed erbaggi delle difese Torretta\", \u2026). Nei secoli successivi la Torretta venne ampliata fino a diventare una residenza signorile e deposito di derrate alimentari.\nIl 30 gennaio 1735 ospit\u00f2 il Re Carlo III di Borbone, di passaggio durante il suo viaggio nei territori del Regno di Napoli, diretto verso la Sicilia.\nNel XVIII secolo la struttura ospitava granaglie anche per conto di terzi e non solo del feudatario e il 27 febbraio del 1764, fu saccheggiata da un gruppo di cittadini oriundi di Rossano che portarono via tutto il grano presente.\nNel secolo successivo fu ceduta ai signori Clausi, ed \u00e8 parte del palazzo che ancora oggi abitano.\nAree naturali.\nBosco di Gatta.\nIl Bosco di Gatta \u00e8 un'area boschiva naturale di circa 100 ettari, caratterizzata da una vegetazione tipica della macchia mediterranea: olivi selvatici, lecci, querce, arbusti come cisto, lentisco e ginepro ed erbe come il ciclamino e il colchico.\nNel bosco, che si estende in zona collinare compresa tra i 180 e i 300 m.s.m., si possono trovare mammiferi quali cinghiali, volpi, tassi, porcospini, rettili quali testuggini, ramarri e vipere, e uccelli come civette, gufi, allocchi e tordi.\nCultura.\nCucina.\nCrucoli \u00e8 il paese della \"sardella\". \u00c8 qui che si \u00e8 particolarmente sviluppata preparazione di questa specialit\u00e0 tipica, secondo un'antica tradizione, che utilizza un sapiente dosaggio di ingredienti naturali: neonati di sarda, sale, peperoncino macinato e finocchio selvatico. Dopo la lavorazione a mano \u00e8 necessaria una conservazione in luoghi non umidi al riparo della luce per alcuni mesi. Tutti gli anni, la seconda domenica di agosto, si svolge nel centro storico la \"Sagra della Sardella\", istituita nel 1972.\nAltri piatti tipici della gastronomia crucolese sono: \"pipi e patati\", \"maccarruni a' ferretti\", \"crispeddri\" (o \"pitti fritti\") e i \"crustuli\".\nDialetto.\nIl Dialetto crucolese \u00e8 ricco di vari influssi (greco, latino, arabo, francese, spagnolo) come tutte le varianti del Dialetto Calabrese, ed in particolare al Dialetto calabrese centrale, nella dimensione diatopica del dialetto del crotonese. Le forme scritte pi\u00f9 note si rinvengono nelle liriche di Emanuele Di Bartolo, poeta nato a Crucoli il 25 marzo 1901 e nelle pi\u00f9 recenti di Giuseppe Barberio\nGeografia antropica.\nFrazioni.\nTorretta \u00e8 la principale e unica frazione di Crucoli. Essa ha 2.369 abitanti.\nInfrastrutture e trasporti.\nCrucoli \u00e8 attraversata dalla SS 106 Ionica.\nCollegamenti esterni.\nVisitcrucoli.com | Il Portale turistico di Crucoli Torretta"}
{"id": "33462", "revid": "125920270", "url": "https://it.wikipedia.org/wiki?curid=33462", "title": "Cutro", "text": "Cutro (IPA: , \"\u039a\u03bf\u03cd\u03c4\u03c1\u03bf\" in greco, \"Cutru\" in calabrese) \u00e8 un comune italiano di abitanti della provincia di Crotone in Calabria.\n\u00c8 soprannominata la \"citt\u00e0 degli scacchi\" o la \"citt\u00e0 del pane e degli scacchi\". Si fregia del titolo di citt\u00e0 per titolo onorifico concesso nel 1575 dal re Filippo II di Spagna, poich\u00e9 un proprio concittadino divenne il primo campione di scacchi \"d'Europa e del Nuovo Mondo\".\nTra aprile e maggio ogni anno si svolge il \"Torneo Internazionale di Scacchi\".\nGeografia fisica.\nIl paese \u00e8 situato su un altopiano a 220 metri sul livello del mare, nell'entroterra ionico calabrese. La collocazione collinare offre un clima temperato e mite per tutta la durata dell'anno.\nIl territorio comunale \u00e8 attraversato da una serie di fiumare, tra cui il fiume Tacina che delimita il confine ovest con la provincia di Catanzaro. Possiede circa 7\u00a0km lineari di costa, affacciata sul mar Ionio, costituiti da spiagge di sabbia bianca.\nCutro dista dal capoluogo di provincia, Crotone, circa 16\u00a0km. Situato nella Calabria centrale, dista 55\u00a0km dal capoluogo di regione, Catanzaro, 120\u00a0km da Cosenza, 120\u00a0km da Vibo Valentia e 289\u00a0km da Reggio Calabria. Dista 14\u00a0km dall'Aeroporto di Crotone e 85\u00a0km dall'Aeroporto di Lamezia Terme.\nOltre al capoluogo, fanno parte del territorio comunale anche due frazioni:\nCutro \u00e8 nota anche per i suoi \"calanchi\", una serie di basse collinette ben visibili dall'altopiano, che, grazie al loro colore giallastro (dovuto alla coltivazione del grano), ripropongono lo scenario delle \"dune del deserto\". Pier Paolo Pasolini decise di girare in questo paesaggio alcune scene del film \"Il Vangelo secondo Matteo\".\nOrigini del nome.\nCutro in greco veniva chiamata \"Kyterion\", \"Koutro\"/\"Kudros\" in epoca latina, probabilmente dal significato di \"Vasaio\" in greco, per la natura argillosa di Cutro si produceva molta ceramica.\nStoria.\nCutro ha origine come antica localit\u00e0 della Magna Grecia, fondata con il nome greco di \"Kyterion\".\nTuttavia, secondo Ecateo da Mileto, nei pressi dell'attuale Villa Margherita si trovava un tempio religioso edificato ben prima dell'arrivo dei greci.\nDa Cutro proviene un ripostiglio di monete brettie e tesoretti di bronzo.\nSotto il dominio spagnolo, intorno al 1551 viene venduto al duca Ferrante Carrafa \u201cla motta seu casale di Cutro\u201d, dove viene fondata una Universit\u00e0 demaniale (\"Universit\u00e0\" non \u00e8 da intendersi con il significato attuale, cio\u00e8 luogo di ricerca ed insegnamento, in passato stava per \"denotare i comuni feudali\" ed \u00e8 la traduzione di \"unione di citt\u00e0\"), rendendo il proprio territorio autonomo da Santa Severina, ottenendo propri statuti comunali. \nProprio in questo periodo il paese diventa il centro granaio pi\u00f9 importante della zona.\nNel 1575 ottenne dal re di Spagna Filippo II il titolo di \"citt\u00e0\" e un'esenzione ventennale dalle tasse, in seguito alla vittoria in una sfida scacchistica che si tenne presso la corte e nella quale il cutrese Gi\u00f2 Leonardo Di Bona, detto \"il Puttino\" per la bassa statura, vinse contro Ruy Lopez. La sfida fu immortalata in una tela del pittore toscano Luigi Mussini (\"Sfida scacchistica alla Corte di Spagna\"), conservata presso il Monte dei Paschi di Siena.\nL'8 marzo del 1832, all'1:15 del mattino, la citt\u00e0 venne distrutta da un disastroso terremoto del 10\u00b0 della scala Mercalli: buona parte delle case e dei fabbricati del paese fu rasa al suolo e centinaia di persone morirono sotto le macerie.\nFino alla met\u00e0 del Novecento Cutro era il pi\u00f9 popoloso centro della zona, ma in seguito sub\u00ec una notevole emigrazione inizialmente verso la Germania e in seguito verso l'Italia settentrionale: in particolare in Emilia-Romagna e in Lombardia attualmente risiedono circa 20\u00a0000 persone d'origine cutrese. La pi\u00f9 folta comunit\u00e0 d'origine cutrese si trova a Reggio Emilia, dove, ormai presente da pi\u00f9 generazioni, dopo le difficolt\u00e0 iniziali si \u00e8 attualmente integrata nel tessuto sociale e svolge soprattutto attivit\u00e0 imprenditoriale nel campo dell'edilizia.\nSimboli.\nLa scudo \u00e8 sormontato da un elmo di foggia seicentesca, a riconoscimento dell'importante ruolo militare che Cutro assunse come \"piazza d'armi\" nella lotta antiturca. Due stelle ai lati della torre simboleggiano la luce che guida e illumina il cammino.\nMonumenti e luoghi d'interesse.\nCalanchi.\n\u00c8 stata recentemente riqualificata una vecchia strada, un tragitto suggestivo che porta sui Calanchi del Paese.\nNel mese di Agosto viene proposto un giro guidato con musica popolare a seguire.\nChiesa madre.\nDedicata alla Santissima Annunziata venne ricostruita nel 1832 dopo che era stata distrutta dal terremoto dell'anno precedente. La chiesa presenta tre navate. La navata centrale porta al settecentesco altare marmoreo il quale \u00e8 sormontato da una stampa in oro zecchino del Cristo di Giotto. Ai lati dell'altare due nicchie ospitano le statue lignee di Santa Lucia e San Francesco di Paola. Due tele del Pollani di Andali, poste sulle pareti laterali del presbiterio, l'una la Madonna del Carmine (1858/9) l'altra la Nativit\u00e0 (1854).\nLe origini della chiesa, dedicata all'Annunciazione, non sono del tutto certe. Sembra che esistesse gi\u00e0 nel 1400. Nel 1700 fu sede arcipretale; conquist\u00f2 una posizione di prestigio nell'arcidiocesi di Santa Severina quando, nel 1732/33, per interessamento dell'abate Fabio Di Bona presso papa Clemente XII, divenne \"insigne collegiata\", con un corpo capitolare composto da venti membri. Fu completamente ricostruita dopo il sisma del 1832 che l'aveva rasa al suolo; ampliata, fu riaperta al culto nel 1859. Nel corso del tempo \u00e8 stata oggetto di numerosi restauri. In quello realizzato negli anni sessanta, venne demolita un'artistica cupola e deturpata la facciata che con il restauro del 1997 \u00e8 stata riportata allo splendore originale.\nIl convento dei Frati Minori.\nIl convento dei Frati Minori presenta un campanile con una grande campana di bronzo. All'interno si trova il famoso Crocifisso ligneo risalente al XVII secolo; di questo ne fu autore frate Umile Pintorno da Petralia Soprana (Palermo). Lo scultore venne chiamato a Cutro da Padre Benedetto e Padre Daniele. Frate Umile, dopo aver abbozzato la statua, cominci\u00f2 a modellarla secondo l'immagine che aveva sempre presente nella mente e nel cuore.\nLa costruzione del convento risale al secolo XVI, come afferma lo storico P. Primoldo Coco. Da altri documenti risulta che nel secolo XIII, nell'orto che tuttora si chiama \"Vignale di San Basilio\", sorgeva a Cutro un monastero che per molto tempo venne custodito da monaci greci appartenenti all'ordine di San Basilio. Risulta che nell'anno 1315 il Papa Martino V pass\u00f2 questo monastero ai Frati Francescani che lo fecero sempre pi\u00f9 progredire dotandolo di molte opere d'arte. Il convento, che ospitava i religiosi appartenenti al ramo dei riformati, prese il nome di \"Riforma\", nome che \u00e8 rimasto in uso ancora oggi. Pi\u00f9 volte distrutto, a causa di terremoti, il convento risorse sempre per volont\u00e0 dei frati minori, ai quali mai manc\u00f2 l'aiuto della popolazione. I Frati apportatori di miglioramenti al convento sono stati: P. Antonio Campanella che lo dot\u00f2 di opere pregevoli; P. Pacifico Zaccaro che realizz\u00f2 il bellissimo campanile e install\u00f2 una grande campana di bronzo inaugurata l'otto dicembre 1949 e tenuta a battesimo dai baroni Emma Fabiani e Giovanni Barracco.\nChiesa di Santa Maria della Piet\u00e0.\nFu edificata nel 1730. In essa si conserva una tela raffigurante la Piet\u00e0, opera di un discepolo della scuola del domenicano Mattia Preti di Taverna. Cappella privata dei marchesi Di Maida, originari anch'essi di Taverna, fu distrutta dal terremoto dell'otto marzo 1832. Fu riedificata e ampliata nel 1839. Nella cappella \u00e8 conservata una tela che raffigura S. Alfonso M. Dei Liguori fondatore dei padri Redentoristi e il cui corpo si trova nel duomo di Pagani in provincia di Salerno. Il fonte battesimale, a forma di conchiglia in marmo, \u00e8 del 1887; la pavimentazione \u00e8 in mattonelle di disegno orientale. Adesso viene aperta al pubblico soltanto in occasione di qualche festa. Rimane attualmente uno dei pi\u00f9 antichi edifici di Cutro.\nChiesa di Santa Chiara.\nAll'ingresso si pu\u00f2 ammirare un portale esterno in bassorilievo di pietra tufacea bianca in stile rinascimentale e di grande valore artistico. Si accede alla chiesa attraverso una scalinata composta da sei gradoni in pietra. L'ingresso \u00e8 costituito da un piccolo vano trapezoidale che immette al campanile. Attualmente la chiesa, che fino a qualche anno fa versava in condizioni gravissime, precarie e di abbandono, risulta ristrutturata magnificamente e riportata agli antichi splendori.\nLa chiesa di Santa Chiara, o delle Monachelle, fu costruita intorno al 1500 sulle stesse rovine della chiesa di Santa Caterina. Con molta probabilit\u00e0, parte dell'impianto della chiesa precedente fu mantenuto intatto e vi si aggiunsero altri elementi per adattare la pianta della nuova chiesa alle funzioni che doveva svolgere in collegamento con il Monastero che ad essa fu annesso. Infatti, annesso alla chiesa delle Monachelle si trovava il monastero di Santa Chiara.\nOggi, la sede dell'ex monastero delle Clarisse (le cosiddette \"monachelle di Santa Chiara\") \u00e8 adibita a sede del Municipio di Cutro.\nChiesa di San Rocco.\nLa struttura presenta una sola navata. All'interno vi si trova la statua di San Rocco.\nFu costruita nel 1600 con le donazioni del popolo, accanto al convento dei Cappuccini edificato nel 1500. La prima pietra fu benedetta dal vescovo di Isola Mons. Monteallegro. Originariamente ere dedicata all'Assunta. La chiesa segu\u00ec le stesse sorti del convento, infatti l'intero complesso fu distrutto dal terremoto del 1783. Fu riaperto nel 1828, nuovamente chiuso nel 1860, riapr\u00ec nel 1865. All'inizio del Novecento fu abbandonato dai frati e restituito al Municipio. La chiesa fu affidata ad un prete di Cutro e il convento fu adibito ad ospizio fino al 1920, anno in cui fu abbattuto perch\u00e9 pericolante. La chiesa fu restaurata nel 1930: fu rifatto il tetto, l'abside dell'altare maggiore e il campanile.\nPalazzo Grisi.\nPalazzo Grisi si eleva su tre livelli. L'accesso \u00e8 consentito da una bella scala che giunge fino al portale lapideo. Ampie finestre rendono luminoso l'interno. Al centro della facciata una vetrata su cui \u00e8 scolpito uno stemma.\nLa Torre e il Fortino di Chirizzi.\nA causa delle scorrerie degli Ottomani, nel XII secolo, Cutro che gi\u00e0 era un importante centro di approvvigionamento del grano, divenne piazza d'armi, autonoma anche rispetto a Crotone. Tale stato, se da un lato rendeva pi\u00f9 tranquilla e serena la vita dei cittadini, dall'altro comportava conseguenze negative, soprattutto sul piano economico, dato che le spese di alloggio e mantenimento dei militari erano a carico dell'universit\u00e0 di Cutro. Con molta probabilit\u00e0, i soldati, oltrech\u00e9 dormire nelle case nobiliari, occupavano il fortino di Chirizzi, costruito verso la fine del Quattrocento, periodo in cui Cutro divent\u00f2, per la prima volta piazza d'armi. Di forma quadrangolare con torrette pentagonali agli angoli, il fortino apparteneva alla famiglia Guaranj. Versa attualmente in stato di abbandono come l'altro rudere, la Torre quadrata, che venne costruita tra il 1597 e il 1603, in localit\u00e0 Mascino, posizione strategica per il controllo della costa che va da Steccato a Le Castella. Torri di guardia marittime furono costruite, in quel periodo, lungo tutto il litorale ionico. Erano rifornite di polvere da sparo e di palle da cannone. Erano comandate da un caporale assistito da due guardiani i quali, nel caso di avvistamento di navi sospette, dovevano segnalarle e bersagliarle con l'artiglieria, mentre i cavalieri allertavano la popolazione con segnali di avvertimento concordati, approntavano le prime difese, davano il passaparola. La presenza delle torri di guardia non valse a fermare le incursioni turchesche, infatti nel 1644 tutta la fascia costiera del Marchesato era spopolata e l'abitato di Le Castella abbandonato per ordine della corte regia.\nPalazzo Santa Chiara.\nAttuale sede del consiglio comunale. Originariamente faceva parte del monastero di Santa Chiara, che fu costruito per volere e con il consistente lascito del sacerdote cutrese Gio Leonardo Quercia. La costruzione incominci\u00f2 nel 1660 e dur\u00f2 ben 25 anni. Inizialmente poteva ospitare dodici monache, in seguito arriv\u00f2 ad ospitarne 23. Ovviamente le monache erano ragazze provenienti da famiglie nobili. Per poter accedere alla professione di clarisse la famiglia della novizia doveva pagare la somma di 200 ducati. La comunit\u00e0 delle clarisse possedeva discrete propriet\u00e0 fondiarie e svolgeva, oltre ad un'attivit\u00e0 educativa a favore delle figlie dei nobili, anche e soprattutto un'attivit\u00e0 creditizia a favore del ceto nobiliare ed ecclesiastico. Il fabbricato si sviluppava intorno al chiostro quadrato ancora esistente. Al piano terra erano ricavate i locali di refettorio, cucina, foresteria, cappella privata delle suore e vari magazzini. Al secondo piano erano situati gli alloggi delle suore. Il terremoto del 1832 distrusse il secondo piano lasciando intatti il piano terra, il chiostro e alcune volte che coprivano i locali del piano terra. Fu ricostruito dopo parecchi anni. L'attivit\u00e0 del monastero dur\u00f2 appena 115 anni. Durante il periodo dell'occupazione francese del Regno di Napoli, le monache lo abbandonarono per salvarsi dalla furia dei rivoluzionari e si rifugiarono a Crotone. Nel 1808 fu soppresso e mai pi\u00f9 riaperto. Divent\u00f2 quindi di propriet\u00e0 del Comune e per molto tempo fu abbandonato. Soltanto verso la fine dell'Ottocento fu deciso di utilizzarlo; infatti in una parte, quella su via Roma, fu trasferito il Municipio, l'altra fu utilizzata come sede provvisoria del ginnasio di Cutro. Il Municipio il 27 novembre 1967 fu dato alle fiamme dopo una manifestazione di protesta popolare che lo distrusse quasi completamente. Ristrutturato, \u00e8 stato aperto al pubblico nel 1998.\nVilla Margherita.\nVilla Margherita \u00e8 ritenuta una delle pi\u00f9 belle ville del crotonese. \u00c8 situata in localit\u00e0 Sant'Anna e si affaccia su un ampio giardino. La struttura \u00e8 di stile ottocentesco. Fino al 1800 fu di propriet\u00e0 del barone De Nobili di Catanzaro e del barone Doria di Massanova; in seguito fu acquistata dalla famiglia Barracco. \u00c8 una vera oasi di pace; vi si trovano alberi secolari, che insieme ad altre piante, formano una boscaglia quasi impenetrabile. Il barone Guglielmo Barracco la utilizz\u00f2 come sua abituale residenza. Trascurata per diversi anni, fu fatta ristrutturare intorno al 1930 dal barone Luigi Barracco che la denomin\u00f2 \"Villa Margherita\" in onore della regina Margherita o forse di una sua figlioletta scomparsa in tenera et\u00e0. Nella villa sorge una cappella dove si pu\u00f2 ammirare il busto di una giovane fanciulla. Negli anni cinquanta l'edificio con i terreni annessi furono espropriati dallo Stato, i locali utilizzati dall'O.V.S. (Opera Valorizzazione Sila) per l'amministrazione dell'Ente. La Villa pu\u00f2 essere raggiunta attraverso la S.S. 106. In essa si ritrovano animali di ogni genere in particolari uccelli che si fermano per nidificare.\nSociet\u00e0.\nEvoluzione demografica.\nNel 2008, per la prima volta dopo il 1981, si \u00e8 rilevata un'inversione di tendenza passando da 10.168 abitanti a 10.176. Da allora, il numero degli abitanti ha ripreso a crescere fino a raggiungere i 10.536 abitanti nel novembre 2014.\nEtnie e minoranze straniere.\nGli stranieri residenti nel comune sono 446, ovvero il 4,3% della popolazione. Di seguito sono riportati i gruppi pi\u00f9 consistenti:\nTradizioni e folclore.\nIl Crocifisso di Cutro.\nNel santuario dei frati minori francescani \u00e8 custodita una statua lignea raffigurante il \"Cristo sulla Croce\", scolpita nel XVII secolo da frate Umile Pintorno da Petralia. \u00c8 particolare la triplice espressione del volto a seconda delle angolazioni da cui lo si osserva: dal centro sorridente, da sinistra sofferente, da destra l'aspetto del Cristo morto. La scultura \u00e8 stata dichiarata \u201cmonumento nazionale\u201d nel 1940 ed \u00e8 stata restaurata nel 1999.\nLa tradizione popolare narra che nel 1854 vi fu una forte siccit\u00e0, che colp\u00ec fortemente le colture di cereali. I contadini si rivolsero ai frati del santuario affinch\u00e9, grazie alle loro preghiere, il Santissimo Crocifisso mandasse la pioggia tanto desiderata. Mons. Antonio Piter\u00e0, primicerio della collegiata e futuro prelato, decise di portare la statua in processione per le vie del paese, in segno di penitenza, e durante la processione, finalmente arriv\u00f2 la pioggia che pose fine alla siccit\u00e0, salvando il raccolto, le abbondanti e improvvise precipitazioni costrinsero i Cutresi ad interrompere la processione e portare il Crocifisso al riparo nell'edificio pi\u00f9 vicino, cio\u00e8 la chiesa della Santissima Annunziata, ivi rimase fino alla fine delle piogge, cio\u00e8 il 3 maggio, giorno in cui fu riportata nel santuario con sentita devozione e giubilo.\nIn seguito, la festa del Santissimo Crocifisso \u00e8 diventata la festa patronale del paese, celebrata ogni anno nella giornata del 3 maggio, preceduta da 9 giorni di preghiere, la cosiddetta \"Nuvena\" (tipica per le litanie in dialetto cutrese) in memoria delle penitenze che i cutresi e i frati francescani fecero per ricevere il cos\u00ec desiderato miracolo. Inoltre, in ringraziamento per la grazia ricevuta fu deciso di celebrare ogni sette anni una festa speciale che dura dal 30 aprile al 3 maggio. Nella sera del 30 vi \u00e8 la cosiddetta \"Calata\", durante la quale il Crocifisso viene traslato dall'altare e disteso, fissato alla portantina, per poi essere issato, richiamando simbolicamente la scena del martirio sul Golgota.Nei tre giorni seguenti vi sono le due processioni, nelle quali, oltre al crocifisso, vengono portate a spalla le statue di San Giuliano (ex patrono del paese), San Rocco (protettore dell'omonimo rione), San Giuseppe e la Beata Vergine assunta in cielo. La prima processione, cio\u00e8 quella del 1\u00ba maggio, \u00e8 di penitenza, accompagnata dal suono di marce funebri e va dal Santuario del Crocifisso alla chiesa Madre (lungo le vie principali e storiche del paese) al termine della quale vi \u00e8 l'ostensione del Crocifisso nella chiesa Madre che dura fino al 3 maggio. La seconda processione, cio\u00e8 quella del 3, invece, seguendo il tragitto inverso, \u00e8 caratterizzata da segni di giubilo per il dono divino. Una festa straordinaria si \u00e8 svolta nel 2000, in occasione del Giubileo. L'ultima festa settennale ordinaria si \u00e8 svolta invece nel 2016; la prossima si terr\u00e0 nel 2023.\nGli scacchi.\nLa sfida scacchistica che vide la vittoria di Gi\u00f2 Leonardo Di Bona \u00e8 stata riscoperta negli anni novanta, in un programma di recupero culturale: la piazza centrale del paese \u00e8 stata intitolata al vincitore ed \u00e8 stata costruita una scacchiera pavimentale gigante in marmo, con un obelisco dedicato al \"Puttino\". Dal 1997 ogni anno, la sera del 12 agosto si svolge una grande rievocazione storica dell'impresa scacchistica: centinaia di figuranti tra scacchi viventi, cavalli, personaggi coinvolti nell'evento cortigiano e gruppi d'animazione si alternano sulla scacchiera gigante per uno spettacolo suggestivo.\nDal 1995, inoltre, Cutro ospita ogni anno un torneo internazionale di scacchi, che si svolge dal 24 aprile al 1\u00ba maggio e a cui partecipano campioni provenienti da tutto il mondo.\nEconomia.\nL'economia della citt\u00e0, nel corso della sua storia, \u00e8 stata basata fondamentalmente sull'agricoltura e sul commercio. Particolarmente importante era la produzione del grano, tant'\u00e8 che Cutro si guadagn\u00f2 nel tempo l'appellativo di \"\u201cGranaio della Calabria\u201d\".\nPi\u00f9 recentemente, \u00e8 stata istituita una piccola zona industriale (\"Valle del Tacina\"), a servizio di tutto il comprensorio. L'area \u00e8 sorta grazie all'utilizzo di agevolazioni statali (misure di \"Sovvenzione globale\" e \"Contratto d'area\").\nUn altro progetto di sviluppo \u00e8 quello della costruzione della caserma militare dell'Esercito Italiano: Cutro \u00e8 stata scelta come sede per l'insediamento di un reggimento di fanteria che, a regime, dovrebbe ospitare circa mille militari. I lavori di costruzione sono iniziati nel 2003.\nA partire dagli anni '80, la citt\u00e0 ha creato una cosca in Emilia-Romagna, il cui centro vitale era localizzato nel capoluogo. I clan cutresi infiltrarono i loro fiduciari nel settore dell\u2019edilizia, poi delle professioni (commercialisti e consulenti finanziari), dell\u2019amministrazione pubblica (amministratori, dirigenti pubblici e persino rappresentanti delle forze dell\u2019ordine), quindi pi\u00f9 in generale della politica e persino dell\u2019informazione (giornalisti). Secondo la Direzione distrettuale antimafia di Bologna, \u00abil gruppo emiliano \u00e8 portatore di autonomia e localizzata forza di intimidazione derivante dalla percezione, sia all\u2019interno che all\u2019esterno del gruppo stesso, dell\u2019esistenza e operativit\u00e0 dell\u2019associazione nell\u2019intero territorio emiliano come un grande ed unico gruppo \u2018ndranghetistico con suo epicentro in Reggio Emilia (anche quale propagine della \u2018locale\u2019 di riferimento di Cutro)\u00bb.\nProdotti tipici.\nIl pane di Cutro.\nCutro \u00e8 rinomata in tutto il territorio regionale per la produzione del pane, caratterizzato da una freschezza a lunga durata. Tale prodotto \u00e8 stato candidato per ricevere il marchio D.O.P..\nPasta e vermituri.\nTipico piatto di Cutro \u00e8 anche la cosiddetta \"pasta e vermituri,\" un piatto di pasta condito con un particolare tipo di lumaca che durante il periodo primaverile ed estivo vive sottoterra in letargo.\nInfrastrutture e trasporti.\nIl comune \u00e8 interessato dalle seguenti direttrici stradali:\nSport.\nHa sede del comune la societ\u00e0 di calcio A.S. Cutro Calcio, fondata nel 1965, che ha disputato campionati dilettantistici regionali.\n\u00c8 la squadra con maggior numero di presenze in serie eccellenza.\nLa A.S.D. Pallavolo Cutro, fondata nel 1986, \u00e8 stata insignita della medaglia di bronzo al merito sportivo del CONI e raggiunse il suo culmine del campionato di Serie B2 nel 2012."}
{"id": "33463", "revid": "1355461", "url": "https://it.wikipedia.org/wiki?curid=33463", "title": "Isola di Capo Rizzuto", "text": "Isola di Capo Rizzuto (IPA: ) \u00e8 un comune italiano di abitanti della provincia di Crotone in Calabria.\nStoria.\nIl relativamente tardivo sviluppo di Isola di Capo Rizzuto si deve alla condizione d'isolamento infrastrutturale che il centro visse fino agli anni '60, quando la vecchia strada statale 106 venne fatta passare per il paese.\nDa un punto di vista ecclesiastico, fino al 1818 ospit\u00f2 una sede vescovile.\nMonumenti e luoghi d'interesse.\nNel borgo di Isola vi sono avanzi del complesso fortificato cinquecentesco del Castello Feudale (in via S. Marco), eretto in periodo medievale, ampliato nel 1549, dal feudatario napoletano Giovanni Antonio Ricca; resti di torri quadrilatere angolari speronate; Reliquie delle muraglie della cortina perimetrale con pivellini; \"l'Orologio\", la Porta del borgo medievale, sormontata da una torretta dell'orologio posteriore, che divide la zona antica da quella pi\u00f9 moderna.\nLa chiesa matrice, che anticamente adempiva le funzioni di duomo, \u00e8 caratterizzata da una facciata barocca, aperta da un portale sormontato da uno stemma vescovile. Al suo interno si conservano un coro settecentesca e una \"Madonna Greca\" dipinta a olio su tela.\nNella frazione di Le Castella, si trova la celebre fortificazione, di origine cinquecentesca, protesa su una piccola penisola sul mare. Fu costruita per contrastare le frequenti invasioni. Importantissime sono le monumentali cave di blocchi e di rocchi di colonna di et\u00e0 greca (VI-III secolo a.C.) sulla Punta Cannone e nell'area del porto. Da esse sono stati presumibilmente estratti i rocchi delle colonne del Tempio di Hera Lacinia, posto sul promontorio di Capo Colonna.\nSulla costa sorge la \"Torre Vecchia\", una torre cilindrica, con massiccia cordonatura a conci lapidei, eretta nel sec. XVI a guardia costiera contro le incursioni barbariche. La torre era custodita da un caporale e da un milite, che avevano il compito di vigilare giorno e notte e segnalare la presenza di navi sospette con particolari segnali: fumo durante il giorno e fal\u00f2 la notte. L'accesso all'interno della torre avveniva mediante un rustico ponte levatoio in legno.\nIl Santuario della Madonna Greca, in localit\u00e0 Capo Rizzuto, \u00e8 dedicato alla Protettrice di Isola di Capo Rizzuto. Semplice e maestoso, \u00e8 di nuova costruzione: la posa della prima pietra \u00e8 datata infatti 1991. La superficie del Santuario \u00e8 di circa 800 m2 e si arricchisce di altri 200 m2 di balconate.\nSul promontorio di Capo Piccolo, compreso tra Capo Rizzuto e Le Castella, nel 1977 l'archeologo Domenico Marino ha scoperto, e successivamente scavato, un insediamento del Bronzo antico 2 e del Bronzo medio 1-2 che ha restituito alcuni frammenti di ceramica minoico-micenea, tra i pi\u00f9 antichi rinvenuti nella penisola italiana, testimonianza certa di contatti tra i popoli indigeni enotrio-japigi e il mondo minoico-miceneo. I reperti sono esposti e conservati nel Museo archeologico nazionale di Crotone.\nSociet\u00e0.\nEtnie e minoranze straniere.\nGli stranieri residenti nel comune sono , ovvero il 13,3% della popolazione secondo dati del 1\u00ba gennaio 2018. Di seguito sono riportati i gruppi pi\u00f9 consistenti:\nEconomia.\nTurismo.\nRisorse naturali.\nOltre 37\u00a0km di coste, intervalla da scogliere e spiagge di sabbia finissima color giallo oro. Castello Aragonese di Le Castella, Porticciuolo Turistico,\nMolto attiva in ambito turistico, sono presenti diverse infrastrutture alberghiere, inoltre, \u00e8 possibile fare escursioni nell'Area naturale marina protetta Capo Rizzuto.\nProdotti tipici.\nI prodotti tipici di questa citt\u00e0 sono i formaggi, i \"frigulimiti\" (impasto ottenuto dagli scarti del maiale e aromatizzato alla salvia) e la \"gnelatina\" (gelatina di maiale), oltre al \"sazizzu\" (salsiccia), \"supprissata\" (soppressata), \"nduja\" (prodotto solamente calabrese).\nInfrastrutture e trasporti.\nLa citt\u00e0 \u00e8 attraversata dalla Strada statale 106 Jonica.\nAmministrazione.\nIl 9 maggio 2003 il consiglio comunale di Isola di Capo Rizzuto, guidato dal sindaco Damiano Milano \u00e8 stato sciolto per infiltrazioni mafiose con decreto del presidente della Repubblica (d.lgs. 267/2000 art.143); il comune viene nuovamente sciolto per infiltrazioni mafiose il 24 novembre 2017 con Gianluca Bruno sindaco. Il 10 novembre 2019, in seguito alla tornata di ballottaggio, Maria Grazia Vittimberga, con una lista civica di centrosinistra, sostenuta da \"Isola in Rete\" e \"Liberi di Ricominciare\" viene eletta sindaco ed \u00e8 attualmente in carica.\nSport.\nCalcio.\nLa principale squadra \u00e8 l\"'F.C. Isola Capo Rizzuto\", fondata nel 1966, che \u00e8 stata promossa in Serie D il 23 aprile 2017 vincendo il campionato di Eccellenza Calabrese, insieme alla Supercoppa Calabria. Attualmente partecipa al campionato di Eccellenza e ha nel suo organico anche la rappresentativa Juniores e Allievi Regionali. \nEsiste anche un'altra realt\u00e0 calcistica che \u00e8 Le Castella Calcio, societ\u00e0 presente nell'omonima frazione, che ha nel suo statuto due differenti squadra, una iscritta al campionato di Seconda Categoria e l'altra al campionato regionale Amatori. Presenti anche diverse scuole calcio, tra cui le pi\u00f9 importanti sono Academy Isola e Juventus Club."}
{"id": "33465", "revid": "125745661", "url": "https://it.wikipedia.org/wiki?curid=33465", "title": "Mesoraca", "text": "Mesoraca (IPA: , \"Misuraca\" in dialetto mesorachese, \"Mesor\u00e0chion\" in greco bizantino) \u00e8 un comune italiano di abitanti della provincia di Crotone in Calabria.\nGeografia fisica.\nMesoraca \u00e8 situata nella parte occidentale della provincia di Crotone, e si sviluppa da nord-ovest verso sud-est con una lunghezza di quasi , mentre in larghezza \u00e8 all'incirca 3\u00a0km, raggiungendo una superficie totale di circa . Situata ai piedi del Monte Giove (Sila Piccola), sulle falde orientali del monte Femminamorta. La cittadina arriva a circa 415 m s.l.m. ed \u00c8 attraversata da due corsi d'acqua, il \"Vergari\" e il \"Reazio\", entrambi affluenti del fiume Tacina.\nMorfologicamente \u00e8 formato da due parti: la prima parte che viene chiamata \"marina\", \u00e8 situata nella parte bassa del territorio ed \u00e8 formata da un terreno pianeggiante e collinare che arriva ad una quota massima di 200 metri sul livello del mare. La seconda parte \u00e8 formata da elevazioni molto sensibili e va dai 400 metri sul livello del mare fino ad arrivare al monte Gariglione a quasi 1765 me s.l.m..\nMesoraca comprende anche una frazione: Filippa, dove risiedono circa 1500 persone. In questa frazione vi sono il santuario del SS. Ecce Homo e la chiesa di San Michele Arcangelo. Nel suo territorio e presente anche un villaggio tipicamente montano alto sui 1468 metri s.l.m. chiamato Fratta di notevole estensione, dove i mesorachesi hanno costruito delle residenze. \u00c8 adiacente al Parco nazionale della Sila in un luogo di grande interesse naturalistico.\nOrigini del nome.\nMesoraca, sotto la dominazione greca, ovvero nel V secolo a.C., fu chiamata \"Mesorach\u00econ\" e cambi\u00f2 al latino \"Mesoreacium\". Mesoreacium significava per i latini e i greci bizantini \"terra tra due fiumi\", appunto perch\u00e9 era tra il Vergari ed il Reazio, mentre per i Greci antichi significava \"luogo delizioso\". Nel corso della sua storia ha cambiato varie volte il proprio nome; da Reatium in Messurga, Maioraca ed infine Mesoraca. Secondo alcuni storici il nome Messurga deriva da Messurgus che significa \"allegro\" con il significato probabilmente di cantore, mentre per altri deriva da Messorius che significa \"mietitore\" o dall'arcaico: \"Dio delle messi\", perch\u00e9 gli abitanti, grazie alla fertilit\u00e0 della terra e abbondanza dei prodotti, vivevano cantando e mietendo, cio\u00e8 in letizia.\nStoria.\nLa sua fondazione si fa risalire agli Enotri, 1600 anni prima di Cristo, che dal fiume la chiamarono \"Reatium\"; altri studiosi propendono a far derivare il suo toponimo da Rea, moglie di Saturno e madre di Giove e di questo ancora si ricorda l'omonimo monte. Fu abitata dai Greci e dai Romani. A conferma di ci\u00f2, lo storico locale Andrea Fico vissuto nel settecento, asserisce nel suo libro \"Notizie storiche della patria di S.Zosimo Pontefice romano 1760\" di aver trovato i resti allora numerosi di due templi: uno dedicato a Giove nei pressi dell'omonimo monte e uno dedicato a Venere Amatunzia, sulla collina di \"Matuntiu\".\nPartecip\u00f2, al fianco di Crotone, alla guerra contro Locri, divenendo membro della Repubblica di Crotone. La popolazione non solo aiut\u00f2 la citt\u00e0 di Crotone, ma anche la citt\u00e0 di Catanzaro quando fu assediata dai francesi. Per questi due avvenimenti i cittadini del Reatium si meritarono due anagrammi: \"Piena Doctrinis\" e \"Sar\u00e0 Meco\", che in sostanza era una dichiarazione, fatta ai mesorachesi, di grande lealt\u00e0 e di estrema fiducia. Il paese ha dato i natali a Papa San Zosimo, papa dal 417 al 418. Nel periodo bassomedioevale la vita religiosa e socio-culturale di Mesoraca \u00e8 fortemente legata alla gloriosa abbazia di Sant'Angelo de Frigillo. L'abbazia, veniva tutelata dall'imperatore Federico II e dai Papi che subbentrarono nei secoli fino alla sua decaduta.\nDal 1292 fu territorio dei Ruffo di Calabria, mentre dal 1523 entr\u00f2 a far parte del Marchesato di Crotone come possesso dei Caracciolo. Alla famiglia Caracciolo \u00e8 legato uno degli episodi pi\u00f9 noti e cruenti della storia mesorachese: nel 1527 a causa del malcostume del signore e nella messa in pratica del diritto Ius primae noctis, una congiura aliment\u00f2 una rivolta contadina che caus\u00f2 lo sterminio di parte dei componenti della famiglia ad eccezione delle figlie Isabella e Porzia, che riuscirono a scappare a Catanzaro; la rivolta fu repressa e vendicata dal principe Ferrante Spinelli, il quale spos\u00f2 la marchesina Isabella Caracciolo per ripristinare il feudo, conservato dalla famiglia Spinelli fino al 1584, data in cui si instaura il dominio degli Altemps, perpetuatosi, tra alterne vicende, fino al 1806. Da Isabella Caracciolo e Ferrante Spinelli nasce Troiano che subentro' al padre. \u00c8 famoso a Mesoraca per aver fondato sul finire del sec. XVI un villaggio nelle campagne della cittadina, Vico Troiano,che successivamente venne saccheggiato e raso al suolo dai turchi. In questo villaggio aveva dimora una ragazza, figlia della nobile famiglia Rossi di Mesoraca, si chiamava Sara e durante le incursioni turche, fu deportata in schiavitu' insieme ad altre compaesane. Il triste avvenimento si trasform\u00f2 in felicit\u00e0 nel momento in cui il sultano si innamor\u00f2 della giovane donna, descritta \"bruna, dalle greche forme, di una disumana bellezza\". La ragazza in cambio della sua mano chiese di mantenere il proprio credo religioso e le venne concessa per amore la libert\u00e0 di culto, diventando sultana di Costantinopoli. Sara Rossi invi\u00f2 ingenti somme di denaro nella sua terra nat\u00eca attraverso un suo cappellano, con la raccomandazione di ingrandire e ristrutturare il convento dei domenicani, tali somme non arriveranno mai a Mesoraca ma furono usate a Napoli per altri lavori.\nIl periodo di massimo splendore della vita culturale di Mesoraca, si pone senz\u2032altro a cavallo tra il XVIII ed il XIX secolo, nel corso del quale nascono Don Matteo Lamanna (1710), fondatore della Chiesa del Ritiro, ed il filosofo Vincenzo de Grazia (1785). In questo periodo culturalmente florido vennero fondate tre accademie: \"risvegliati, addormentati ed ecclesiastici\". Nel 1815 il Ritiro venne elevata a Collegio Reale di scuola secondaria,in questo prestigioso istituto confluirono e si formarono studenti da tutta la Calabria, alcuni di essi diventarono molto influenti tra cui Raimondo La Rosa nato a Mesoraca nel 1800, si formo' alla scuola del Ritiro ed insegno' nello stesso istituto. Durante i moti del Risorgimento, diviene gran maestro della Carboneria, muore in carcere a Napoli nel 1845.\nIl terremoto dell'8 marzo 1832 devast\u00f2 il territorio del Marchesato, provocando rovine e lutti in tutti i paesi. Questo port\u00f2 alla ristrutturazione del centro storico di Mesoraca, con la creazione di nuovi rioni a ridosso delle mura di cinta e di una frazione staccata dal paese: Filippa.\nStemma.\nLo stemma di Mesoraca \u00e8 costituito da uno scudo sul quale sono raffigurate tre torri, dalla cima delle quali scintilla una fiamma di fuoco. Le torri sono circondate da montagne. Le torri rappresentano la triplicata fortezza del Castello Reazio, le rupi la costanza con la quale si segnalarono quelle popolazioni, il fuoco il fervore col quale solevano i medesimi anticamente combattere.\nMonumenti e luoghi d'interesse.\nArchitetture religiose.\nChiesa dell'Annunziata.\nLa chiesa matrice dell'Annunziata sorge nella parte alta del centro storico, nel rione omonimo vicino all'antico Castello. La chiesa, nella forma attuale, risale molto probabilmente agli inizi del XVIII secolo, quando vennero aggiunte le due navate laterali. La chiesa venne gravemente danneggiata dal terremoto dell'8 marzo 1832. La facciata in stile romanico, \u00e8 abbellita da tre portali in pietra arenaria a tutto sesto e due rosoni. Il portale centrale \u00e8 sormontato da una nicchia nella quale \u00e8 posta una Madonna con Bambino attribuita ad Antonello Gagini, nella parte bassa della statua e precisamente sulla base \u00e8 scolpito un basso rilievo con la scena dell'annunciazione. Sul lato destro \u00e8 affiancato il campanile, poderosa struttura a pianta quadrata, originariamente a cuspide, la parte alta croll\u00f2 durante un terremoto. Fu ricostruita pi\u00f9 bassa, intozzendo tutta la struttura. All'interno sono conservati due monumentali altari in legno, una grande cornice e un crocifisso, tutte opere di intaglio di rilievo provengono dalla chiesa dei cappuccini e risalgono al secolo XVII, il crocifisso \u00e8 attribuito a Fra' Diego da Careri. Sono presenti anche alcuni affreschi sulla volta e sulle pareti dell'abside, un dipinto di Cristoforo Santanna e una tela che rappresenta il mesorachese Papa Zosimo del sec. XVIII.\nChiesa del Ritiro.\nLa Chiesa del Ritiro, ubicata nella parte bassa del paese nel cuore del \"rione Campo\", \u00e8 senza dubbio uno degli esempi pi\u00f9 validi dello stile tardo barocco in Calabria. \u00c8 stato edificato grazie all'opera del Sacerdote Don Matteo Lamanna (1710-1772), Missionario Apostolico nativo di Mesoraca il quale, con l'aiuto dei fedeli calabresi, riusc\u00ec ad iniziare i lavori della chiesa nel 1761 per poi terminarli nel 1767, aprendola poi al culto il 6 agosto 1772.\nDagli anni trenta del Novecento \u00e8 stata dichiarata Monumento di Interesse Nazionale con la Legge n\u00ba1089 del 1\u00ba giugno 1939 (abrogata col Decreto Legislativo n\u00ba490 del 29 ottobre 1999). La pianta \u00e8 a croce latina, l'interno \u00e8 decorato con ben nove altari in marmi policromi di rinomati maestri marmorari napoletani, con bassorilievi e sculture di Angeli in marmo di carrara.Nella navata sopra ogni altare \u00e8 posto un dipinto su tela di Francesco Colelli. Nel transetto all'interno di due grandi cornici di stucchi vi sono due affreschi di Vitaliano Alf\u00ec e sugli altari due grandi tele commissionate a Napoli di scuola solimenesca,nell'abside un ciclo di affreschi di Pietro Basile al centro dei quali troneggia la particolare e rara tela, Madonna allattante di autore ignoto, La cupola raffigura 125 personaggi. Sulla volta della navata, in una imponente cornice di stucchi, si trova il grande dipinto dell'Assunta, di Pasquale Griffo da Borgia,nel soffitto del transetto due grandi medaglioni con la Madonna divina pastora e la sacra famiglia. Pregevoli gli arredi della sagrestia, i due cori e il pulpito: tutte opere di intaglio di Emanuele Grimaldi da Catanzaro. L'esterno \u00e8 decorato da una facciata in pietra in stile neoclassico con tre portali (realizzata da Andrea Pignanelli) e un monumentale campanile sul lato sinistro, nel quale sono ubicate le grandi campane Marinelli del 1770. A destra della facciata si trova la Pia Aedes, il palazzo settecentesco, sempre edificato da Don Matteo Lamanna, dei \"Sacerdoti Missionari figli di Maria santissima\", e i resti dell'Oratorio dell'Addolorata, primo tassello del complesso monumentale del Ritiro.\nSantuario del SS. Ecce Homo.\nNella parte sud-ovest del territorio, alle pendici del monte Giove, sorge il Santuario del SS. Ecce Homo: monastero francescano posto su un poggio verdeggiante e circondato da un bosco murato, dono degli Altemps al tempo del loro dominio. La data precisa di costruzione avvenne nel decennio compreso tra il 1419 e il 1429 sulle rovine di un'antichissima chiesa basiliana del IV secolo, per mano di Tommaso Bellacci, noto come Beato Tommaso da Firenze, con l'autorizzazione del Papa Martino V di cui si conserva ancora oggi la bolla originale nel monastero. Secondo la tradizione,durante il periodo basiliano, pare vi abbia soggiornato Papa Zosimo, eletto pontefice il 18 marzo 417. Il nome del monastero \u00e8 dovuto alla presenza della \"Sacra Effigie del SS Ecce Homo\", statua in legno scolpita da Frate Umile da Petralia nel 1630. L'interno della chiesa \u00e8 ricco di opere d'arte tra cui spicca la Madonna delle Grazie, in marmo bianco di Carrara, datata 1504 e firmata Antonello Gagini. Numerose sono le opere pittoriche, tra le pi\u00f9 importanti: le cinque pale di altare su tela di Cristoforo Santanna nella navata, sec.XVIII, le sei tele di Francesco Giordano che decorano la cappella del S.S.Ecce Homo sec.XVIII, le sette tele del coro del Capocchiano sec XVIII, i sei affreschi della volta di Domenico Leto sec. XVIII, i paliotti degli altari finemente decorati da scagliola e marmo intarsiato da Domenico Costa 1739, le due tele di Giovanni De Simone da Mesoraca sec XVII, i numerosi dipinti della sagrestia e del refettorio. L'imponente coro il pulpito i 4 confessionali e gli arredi della sagrestia vennero realizzati da alcuni maesti intagliatori dell'ordine nel sec.XVIII. Nel XVI secolo soggiorn\u00f2 come novizio Sant'Umile da Bisignano: la sua cella, da dove esegui diversi miracoli, \u00e8 conservata e ora adibita a cappella. Nel 2010 nel boschetto del santuario \u00e8 stata collocata una statua in bronzo che raffigura San Francesco d'Assisi, la statua alta circa 2 metri e mezzo realizzata dallo scultore Carlo Cistaro.\nAbbazia di Sant'Angelo in Frigillo, ruderi.\nIl monastero di Sant'Angelo in Frigillo o in Frigido (in luogo freddo) sorgeva nella localit\u00e0 omonima, non lontano dal centro abitato, a 700 metri sul livello del mare. Il primo documento che attesta l'esistenza del monastero risale al 1188 anche se uno storico accreditato (G. Fiore) fa risalire al 500 la nascita del monastero. Fu l'abate dell'abbazia di Santa Maria della Sambucina Luca Campano, poi vescovo di Cosenza, a volere il monastero cistercense come centro abbaziale autonomo al quale venivano aggregate, in qualit\u00e0 di obbedienza, li chiese di Santo Stefano del Vergari, Santa Maria Archelao e San Nicola de Pineto. Nello stesso periodo il monastero veniva dotato di un centro scrittorio e un porticciolo in localit\u00e0 Le Castella. Tra il 1200 e il 1300 \u00e8 stato un periodo dove c'era la disputa se la funzione religiosa doveva essere in lingua greca o in lingua latina, \u00e8 in questo periodo che Federico II accoglieva sotto la sua protezione il monastero legittimandone tutti i lasciti che i nobili facevano. In tale periodo si accrebbe il patrimonio di Sant'Angelo, considerato il pi\u00f9 famoso e prestigioso monastero calabrese dell'epoca. Infatti il monastero oltre a godere del grande prestigio imperiale, era anche tutelato dal Vaticano, papa Onorio III nomin\u00f2 personalmente l'abate di Sant'Angelo a cui diede grandi poteri. Nel 1498 Sant'Angelo risulta, grancia dell'abbazia di Santa Maria della Matina e tale rimane probabilmente fino alla perdita di tutti i suoi possedimenti e alla rovina degli edifici monastici. Di tutta la struttura rimangono i muri che delimitano la pianta della chiesa, \u00e8 alcuni elementi decorativi in pietra, tipici dell'architettura monastica cistercense, altre parti in pietra sono conservate nella chiesa di San Michele a Filippa di Mesoraca, una antichissima campana nel campanile del Ritiro, inoltre sono numerosi i libri miniati trascritti dai monaci di Sant'Angelo, conservati nella biblioteca vaticana.\nChiesa di San Michele Arcangelo.\nLa parrocchia di San Michele Arcangelo \u00e8 ubicata nella frazione Filippa, fu edificata per sostituire la vecchia chiesetta ottocentesca, ormai diventata angusta data la crescita della popolazione.realizzata in stile moderno, ha sub\u00ecto nel tempo una serie continua di interventi, portati avanti da Padre Reginaldo Tonin, originario di Chiampo, con il decisivo contributo della popolazione di Filippa. Inaugurata nel 1958, la Chiesa (dedicata all'Arcangelo Michele, raffigurato in una statua a destra dell'altare maggiore) \u00e8 dotata di cinque altari in marmo. Alle pareti sono raffigurate le 13 tappe della Via Crucis, in quadretti lignei di pregevole fattura. Dietro l'altare maggiore fa bella mostra un mosaico luminoso raffigurante Ges\u00f9 in croce consolato dalla Madonna e da San Giovanni. La Chiesa \u00e8 adornata anche da 7 statue, scolpite a mano su legno pregiato provengono da maestranze di Ortisei. Negli anni novanta fu realizzato il nuovo campanile sul piazzale, \u00e8 decorato alla base da un bassorilievo in bronzo che rappresenta San Francesco e il lupo di Gubbio, la cella campanaria e munita da un'imponente concerto di campane una delle quali \u00e8 dedicata all'emigrante,in cima una croce luminosa di 4 metri e l'orologio che scandisce le ore.\nChiesa di Santa Maria della Candelora (o della Purificazione).\nLa chiesa parrocchiale della Candelora (SS. Purificazione), intitolata ai Santi Nicola e Giovanni Battista, si apre su una piccola piazzetta nei pressi del fiume Vergari, tra i palazzi Cappa e Marescalco. Venne edificata nel XVII secolo, l'interno \u00e8 a tre navate, con eleganti e ampie arcate a tuttosesto, in pietra locale, sugli altari sono presenti alcune pregevoli statue tra cui la statua del patrono San Nicola e alcuni dipinti su tela di notevole fattura,rispettivamente:San Giovanni Battista e San Francesco di Paola del sec.XVII, inoltre \u00e8 conservata l'opera pittorica pi\u00f9 antica di Mesoraca, la presentazione di Ges\u00f9 al tempio del secolo XVI di autore ignoto e sulla volta a botte alcuni affreschi del sec.XIX. L'esterno \u00e8 abbellito da tre portali in pietra ognuno di diversa forma, e di un magnifico campanile a cuspide. Fino alla fine del Settecento si trovava sotto il titolo di \"Santa Maria della Purificazione\" ed era una cappella della adiacente chiesa matrice di San Niccol\u00f2. Dopo il sisma del 1783, i sacerdoti abbandonarono la gi\u00e0 diruta chiesa matrice di San Niccol\u00f2 e cos\u00ec la Purificazione, incorporando anche la parrocchia di San Giovanni Battista venne intitolata ai due santi.\nConvento dei Cappuccini.\nDove oggi \u00e8 ubicato il cimitero comunale (sulla destra del fiume Reazio, in un piccolo colle lungo la ss 109) sorgeva un tempo il Convento dei Cappuccini, i cui frati si dedicavano all'assistenza degli infermi e dei malati. Il Convento venne costruito nella seconda met\u00e0 del Cinquecento ad opera del Duca di Mesoraca. Dopo alterne vicende il convento venne soppresso definitivamente nel 1863 e consegnato al Comune di Mesoraca. Di tutta la struttura rimane la chiesa rinascimentale perfettamente conservata e buona parte dei pregevoli arredi: due altari in legno, un crocifisso, una grande cornice del XVII secolo trasferiti nella chiesa dell'Annunziata. La grande tela della Madonna degli angeli di, Giovanni Angelo d'Amato, fu trafugata negli anni sessanta. Dell'adiacente convento restano: sul fianco destro un vano inferiore con entrata murata dal lato della chiesa, sicuramente si trattava della sacrestia, e uno superiore recentemente ristrutturato e adibito ad ossario comunale. Idem sul lato sinistro dove si notano ampie porzioni dei muri perimetrali e del refettorio, una parete del chiostro con il caratteristico porticato ad archi e il pozzo centrale del chiostro, interrato con i residui dei crolli gi\u00e0 dagli anni quaranta. La tradizione vuole che in questa chiesa fu seppellita Isabella Caracciolo, moglie di Ferrante Spinelli, duchessa di Mesoraca.\nChiesa della Santissima Immacolata.\nLe origini della chiesa risalgono alla prima met\u00e0 del 1700. Infatti il 28 dicembre 1735 un gruppo di 8 confratelli sotto il titolo dell'Immacolata Concezione, richiesero e ottennero l'autorizzazione a costruire la chiesa e a dotarla di tutto il necessario. I lavori di costruzione terminarono intorno al 1742. Alcuni studiosi di inizio Novecento teorizzarono la sua fondazione nel periodo romanico, quindi ancor prima della adiacente chiesa dell'Annunziata, in riferimento al fatto che il quartiere dove si trova, insieme al castello risulterebbe la zona pi\u00f9 antica del paese. La Confraternita fu confermata ufficialmente il 14 giugno 1781 con Real Decreto di Sua Maest\u00e0 Ferdinando IV di Borbone. Come primo Priore venne eletto Marco De Grazia. Da allora la chiesa \u00e8 gestita dall'omonima Confraternita con un Priore laico che ne cura l'amministrazione insieme al Consiglio direttivo. La Confraternita \u00e8 legata ad uno degli eventi religiosi pi\u00f9 importanti per tutta la comunit\u00e0 mesorachese e non solo: la tradizionale processione del Venerd\u00ec Santo. La Congrega ne cura l'organizzazione da oltre un secolo. La chiesa si trova nella parte alta del centro storico, su uno sperone roccioso in una posizione elevata rispetto alla strada pubblica, per cui si accede salendo due alte rampe di scale ad ellisse, la chiesetta \u00e8 di piccole dimensioni a pianta centrale, con un unico altare dove si pu\u00f2 ammirare la statua settecentesca della Madonna Immacolata, nella nicchia sotto l'altare \u00e8 custodita la statua del Cristo morto per la processione del Venerd\u00ec Santo, ai due lati due affreschi ottocenteschi, il soffitto originariamente a botte, \u00e8 stato coperto da un secondo pi\u00f9 basso e dritto, la facciata e il campanile a tre campane, con l'orologio, sono stati rifatti in stile romanico pisano negli anni 70 in riferimento agli studi storici eseguiti sulla struttura. Al centro delle scalinate \u00e8 stata ricavata una grotta, con altare, che riproduce idealmente quella di Lourdes con le statue della Madonna e di Bernardette in marmo.\nAltre chiese.\nLa chiesa, sorge nella piazza principale del paese, fu costruita dalla famiglia omonima, come cappella privata, di fianco il loro imponente palazzo nobiliare, l'interno \u00e8 a pianta centrale, presenta un unico altare e alcune tombe, baronali, la facciata \u00e8 abbellita da un portale in pietra tufacea settecentesco, due ampie finestre, e un piccolo campanile a colonnine.\nSanto Stefano del Vergari fu un antico monastero greco che sorgeva in prossimit\u00e0 dell'attraversamento del fiume Vergari, dove passavano importanti vie che collegavano l'abitato di Mesoraca ed altri con alcuni passi sul Tacina, lungo il secolare percorso che facevano le mandrie nel loro percorso stagionale tra i pascoli silani e quelli delle marine del Marchesato. Il monastero divent\u00f2 cistercense dopo travagliati passaggi dai monaci greci a quelli latini intorno al 1205. Nella seconda met\u00e0 del XIV dovuta la decadenza di S.to Angelo de Frigillo e dell'ordine stesso (di cui ne aveva il controllo) il monastero fu affidato ad un curatore, che poi successivamente non si ebbero pi\u00f9 notizie di una vita attiva da parte del monastero che continu\u00f2 a seguire le vicende dell'abbazia di S.to Angelo. Durante il Regno Aragonese quest'ultima fu data dal papa in commenda e per tale motivo, ben presto fu abbandonata dai monaci. Ancora oggi sopra una collina nei pressi del fiume Vergari, in localit\u00e0 \u201cErbebianche\u201d, nelle vicinanze di una sorgente, si rinvengono diversi frammenti ceramici ed altro materiale fittile sparso sul terreno che individuano il sito del monastero.\nArchitetture civili.\nIl centro storico di Mesoraca \u00e8 ricco di palazzi storici, costruiti soprattutto nei secoli XVII e XVIII come dimore private delle numerose famiglie nobili che vi abitarono, Tra i pi\u00f9 importanti: palazzo Stranges, Longobucco, Pollizzi, De Grazia, Spinelli, La Rosa, Rossi, Grisolia, Tesoriere, Amantea, Marescalco, Sciumbat, De Simone, Mauro, Macri', Corea.\nArchitetture Militari.\n\u00c8 storicamente documentato che Mesoraca ebbe tre castelli e diverse torri, alcuni di essi anche se pesantemente manomessi nei secoli, ancora riconoscibili:\nCultura.\nMusei.\nIstituito dal Comune di Mesoraca, il Museo Civico Padre Reginaldo Tonin \u00e8 ubicato nella frazione di Filippa. In uno spazio comunale disposto su tre sale, sono esposti argomenti legati alla storia locale, alla cultura contadina e alla storia naturale silana, ha come filo logico l'uomo e l'ambiente. Viene gestito dall'Associazione Culturale La Maruca.\nEventi.\nFesta di San Nicola 6 dicembre\nSan Nicola di Bari Santo patrono di Mesoraca che viene festeggiato il 6 dicembre\nFesta dell'8 marzo.\nIn ricordo della protezione del SS. Ecce Homo, nel terremoto del 1832 a Mesoraca.\nFesta del 21 marzo.\nRicorda il terremoto del 1783 che sconvolse quasi tutta la Calabria.\nProcessione del Venerdi' Santo.\nL'evento pi\u00f9 importante e toccante dell'anno \u00e8 senz'altro, la processione del venerd\u00ec Santo. Viene curata dalla Confraternita dell'Immacolata da oltre un secolo, ma venne istituita durante la dominazione spagnola probabilmente nel sec.XVII.\nA fera e maju.\nTradizionale e pittoresca fiera che si svolge l'ultima settimana di maggio (sabato, domenica e luned\u00ec). I primi due giorni la manifestazione si svolge nella frazione Filippa, lungo la strada che porta al Santuario del S.S. Ecce Homo, per poi spostarsi al luned\u00ec a Mesoraca. L'evento nasce come pellegrinaggio di devozione verso il Santuario dove i devoti si recavano per ringraziare il Salvatore dello scampato pericolo durante il terribile terremoto del 1783.\nFesta del 25 luglio.\nIn ringraziamento al SS. Ecce Homo per segnalare grazie concesse a Mesoraca e ai paesi vicini nel 1721: particolarmente per la cessazione di troppe piogge che distruggevano i raccolti.\nVeranne in festa.\nL\u2019appuntamento, fissato per il secondo weekend del mese di agosto, prevede un vero e proprio percorso eno-gastronomico e artistico, nel pieno della tradizione mesorachese.\nFesta di San Michele Arcangelo.\nIl 29 settembre nella frazione di Filippa viene celebrata, con una processione, la festa di San Michele. L'evento \u00e8 organizzato dalla Confraternita di San Michele.\nFesta settennale.\nOgni sette anni la statua del SS. Ecce Homo viene portata in processione a Mesoraca, dove rimane circa otto giorni. Si svolgono speciali funzioni religiose e predicazioni. Non mancano alcuni spettacoli.\nEconomia.\nL'economia del paese \u00e8 basata prevalentemente sull'agricoltura. Particolarmente sviluppata \u00e8 la produzione di olio di oliva di castagne e grano. Mesoraca, come del resto tutti i paesi limitrofi, vanta una vasta produzione di prodotti tipici, tra cui la soppressata, le salsicce, il formaggio pecorino, la provola, il vino, ed il pane fatto ancora negli antichi forni a \"frasche\", ovvero, forni a legna. Negli ultimi anni si \u00e8 sviluppata, grazie a piccole aziende, la produzione e trasformazione su larga scala, di miele . Molto vitale \u00e8 il commercio del legname. L'attivit\u00e0 pi\u00f9 florida \u00e8 l'ebanisteria, praticata da artigiani che producono mobili su misura, complementi di arredo e infissi. Alcuni di essi hanno realizzato vari lavori lignei nelle chiese locali, tra cui: il tamburo d'ingresso in noce tanganica, i banchi genuflessori, gli amboni del presbiterio del santuario del SS.Ecce Homo. Sono presenti anche artigiani del ferro battuto e laboratori dove si lavora l'alluminio. Anche se di nicchia ma molto apprezzato da musicisti e antropologi, \u00e8 il lavoro dello zampognaro (costruttore di Zampogna). Esistono ancora a Mesoraca diversi maestri artigiani che realizzano l'antico strumento.\nInfrastrutture e trasporti.\nStrade.\nIl comune \u00e8 interessato dalle seguenti direttrici stradali:\nSport.\nCalcio.\nIn citt\u00e0 sono presenti tre squadre di calcio: la societ\u00e0 \"Amatori Calcio Mesoraca '95\", la \"Le Tre Torri Mesoraca\" e la \"ASD Mesoraca Calcio\", nata nel luglio 2018 e militante nel campionato di prima categoria."}
