{"id": "63567", "revid": "1543377", "url": "https://it.wikipedia.org/wiki?curid=63567", "title": "Gerhard Berger", "text": "Carriera.\nFormula 1.\nATS e Arrows.\nGerhard esord\u00ec nei Gran Premi alla fine del 1984 con la ATS motorizzata BMW turbo. A Monza arriva al sesto posto ma non gli viene assegnato il punto in classifica, in quanto il team aveva dichiarato all'inizio della stagione di schierare solamente il compagno di Berger, Winkelhock.\nL'anno successivo pass\u00f2 alla Arrows, ma i risultati latitarono fino ai Gran Premi di Sud Africa e Australia, dove in totale ottenne 3 punti.\nBenetton.\nNel 1986 Berger fu acquistato dalla Benetton, scuderia che aveva rilevato la Toleman. Dopo alcune buone prestazioni a inizio stagione, tra cui un podio a Imola, la parte centrale della stagione fu caratterizzata da vari ritiri e piazzamenti fuori dalla zona punti. Al Gran Premio d'Austria le Benetton migliorarono i propri risultati. Proprio in occasione di questo appuntamento mondiale Berger era in testa quando un calo di pressione del motore gli fece perdere svariate posizioni fino a farlo concludere in settima piazza. Tre settimane pi\u00f9 tardi, a Monza, Berger si trovava nuovamente a comandare la gara quando fu costretto a rientrare ai box e perse un giro, concludendo quinto. Inoltre, alla vigilia di questo Gran Premio, cominciarono a circolare voci di un suo passaggio in Ferrari per il 1987 e l'annuncio venne ufficializzato a fine mese. Al Gran Premio del Messico, infine, l'austriaco ottenne il suo primo successo in carriera, grazie anche all'efficienza degli pneumatici Pirelli, e chiuse la stagione settimo con diciassette punti conquistati.\nIl primo periodo in Ferrari.\nLa Ferrari vinse quindi la concorrenza delle altre scuderie e affianc\u00f2 Berger a Michele Alboreto; il rapporto tra i due piloti, inizialmente, non fu buono. Alla prima gara della stagione l'austriaco giunse quarto, risultato che replic\u00f2 anche a Monaco e a Detroit. A questi piazzamenti seguirono cinque ritiri consecutivi, il pi\u00f9 importante dei quali al Gran Premio d'Ungheria, dove Berger si trovava secondo e girava sugli stessi tempi del leader della corsa Nigel Mansell. Qualche settimana dopo, in Portogallo riusc\u00ec a conquistare la prima pole position in carriera e stava guidando la corsa quando, a pochi giri dalla fine, and\u00f2 in testa-coda a causa della pressione messa da Alain Prost e si dovette accontentare del secondo posto. La settimana seguente, durante il Gran Premio di Spagna, fu richiamato dai vertici della scuderia per aver tenuto un comportamento scorretto nei confronti del compagno di squadra. Nelle ultime due gare della stagione, poi, Berger riusc\u00ec ad ottenere due vittorie che gli permisero di concludere la stagione al quinto posto con trentasei punti conquistati.\nLa FIA decise di reintrodurre per il 1989 i motori aspirati e di bandire i motori turbo. La Ferrari decise quindi di concentrarsi sulla stagione successiva, facendo correre per il 1988 la vettura dell'anno precedente con alcune piccole modifiche. La McLaren, per\u00f2, schier\u00f2 in pista un'auto perfetta che le permise di dominare il mondiale piazzando Ayrton Senna primo e Alain Prost secondo, con 15 vittorie su 16 GP. Berger nulla pot\u00e9 contro questi avversari, salvo sperare in una occasione; questa arriv\u00f2 a Monza, dove le due Ferrari ottennero una doppietta, l'ideale per onorare la scomparsa di Enzo Ferrari, avvenuta poche settimane prima. Alla fine del campionato fu terzo nel mondiale, dietro solo ai piloti Mclaren.\nNel 1989 la Ferrari decise di affiancare a Berger il pilota inglese Nigel Mansell. La nuova vettura presentava alcune innovazioni come il cambio semi automatico e un'aerodinamica avanzata. La stagione non fu buona: dopo un ritiro alla prima gara, dovuto ad una collisione con Senna, al secondo appuntamento mondiale, disputatosi a Imola l'austriaco fu vittima di un incidente. La sua vettura, uscita di pista a circa 280\u00a0km/h alla curva del \"Tamburello\" per la perdita di un'ala aerodinamica, prese immediatamente fuoco a causa della fuoriuscita di benzina, con Berger immobile dentro l'abitacolo in fiamme. Grazie all'immediato intervento degli addetti alla sicurezza Berger riusc\u00ec a sopravvivere riportando alcune ustioni di secondo grado alle mani e alle braccia e una costola rotta. Dopo aver saltato solo il successivo Gran Premio a Montecarlo, Berger si ripresent\u00f2 al Gran Premio del Messico, ma il prosieguo della stagione fu caratterizzato da continui ritiri, complici le innumerevoli rotture del cambio semi-automatico. A luglio, intanto, venne ufficializzato il passaggio del pilota alla McLaren nel 1990, con un contratto triennale dal valore superiore ai trenta milioni di dollari. Durante la stagione l'austriaco ebbe anche modo di protestare contro la sua scuderia, accusandola di privilegiare il suo compagno di squadra. Solo al Gran Premio d'Italia poi Berger riusc\u00ec a realizzare i primi punti con un secondo posto, vincendo poi la successiva gara in Portogallo e concludendo ancora secondo in Spagna. Termin\u00f2 la stagione con 21 punti, in settima posizione.\nMcLaren.\nGerhard lasci\u00f2 la Ferrari passando alla McLaren, scambiando il suo sedile con Alain Prost ed affiancando Senna. Col campione brasiliano nacque una grande amicizia, anche al di l\u00e0 delle corse, una sintonia che ricord\u00f2 molto quella di Jody Scheckter e Gilles Villeneuve.\nCon la McLaren trascorse tre anni, dal 1990 al 1992, ottenendo 3 vittorie, tra cui una al Gp del Giappone 1991, quando Senna gli regal\u00f2 la vittoria all'ultima curva come premio per avergli coperto le spalle in tutto il 1991.\nNel 1992 la McLaren, a differenza degli anni precedenti, non disponeva della vettura migliore del circus. Berger inizi\u00f2 la stagione con un quinto e un quarto posto. Al Gran Premio del Brasile, poi, l'austriaco ebbe problemi fin dalla partenza e fu costretto a ritirarsi al quarto giro per problemi elettrici. Dopo un altro quarto posto in Spagna e due ritiri, di cui uno a Imola, in cui venne pesantemente contestato dai tifosi che lo ritenevano colpevole di aver provocato un incidente con il ferrarista Alesi, riusc\u00ec a vincere la prima gara della stagione in Canada. A questa vittoria seguirono alcune gare caratterizzate da ritiri e piazzamenti a punti, tra cui un quarto posto a Monza dopo essere partito dai box per un guasto, fino a quando ottenne un secondo posto in Portogallo. Durante questa gara vi fu un incidente con Patrese, causato da un'avventata manovra dell'austriaco in fase di rientro ai box, che cost\u00f2 a Berger un richiamo verbale da parte della FIA. Dopo aver replicato il risultato anche in Giappone, l'austriaco, anche grazie ad una sosta ai box non impeccabile dei meccanici Benetton, riusc\u00ec a conquistare il secondo trionfo stagionale, chiudendo il campionato al quinto posto con quarantanove punti, uno in meno di Senna.\nProprio nell'estate 1992 Berger decise di accettare l'offerta di un contratto da parte della Ferrari. Inizialmente si disse che il contratto prevedeva un costo per la scuderia italiana di 22 miliardi per due anni, cifra in realt\u00e0 smentita e di molto inferiore.\nIl secondo periodo in Ferrari.\nBerger si trasfer\u00ec quindi alla Ferrari dove si trov\u00f2 come compagno di squadra Jean Alesi, con cui avrebbe corso per le successive cinque stagioni. I test invernali sulla F93 A furono deludenti e la vettura, oltre ad evidenziare vari problemi, fece registrare tempi molto pi\u00f9 elevati rispetto alla concorrenza. I risultati nelle prime gare, infatti, si rivelarono deludenti con due sesti posti e tre ritiri, dovuti in larga misura all'inaffidabilit\u00e0 delle sospensioni attive montate sulla vettura. Al Gran Premio di Monaco, per\u00f2, Berger riusc\u00ec a realizzare il secondo giro pi\u00f9 veloce in assoluto in gara e stava duellando con Hill per la conquista della seconda posizione quando fu costretto al ritiro per una collisione con lo stesso pilota inglese. Al successivo appuntamento mondiale ottenne poi un quarto posto, nonostante avesse avuto problemi con i freni, i quali tendevano spesso a surriscaldarsi. Dopo alcune altre prestazioni deludenti l'austriaco riusc\u00ec a salire sul podio al Gran Premio d'Ungheria con un terzo posto, che sarebbe rimasto il suo miglior risultato nel 1993. Concluse la stagione con un quinto posto in Australia, terminando ottavo in classifica piloti con dodici punti conquistati.\nL'anno seguente le prestazioni migliorarono e grazie alla vittoria nel GP di Germania 1994, l'unica del suo secondo ciclo ferrarista, interruppe un digiuno di vittorie che durava da quasi quattro anni per la scuderia del Cavallino. Durante il 1994 conquist\u00f2 2 pole position, 6 podi e altri 2 piazzamenti in zona punti che gli valsero il 3\u00ba posto nella classifica piloti con 41 punti, dietro solo al campione del mondo Michael Schumacher e Damon Hill. Nella stagione 1995 conquist\u00f2 una pole position, sempre 6 podi pi\u00f9 altri 3 piazzamenti a punti che gli fecero conquistare il 6\u00ba posto in classifica piloti con 31 punti.\nFine carriera con Benetton.\nPer il 1996, insieme al compagno di squadra in Ferrari Jean Alesi, si trasfer\u00ec alla Benetton, che nel 1994 e 1995 aveva vinto i mondiali (2 piloti con Michael Schumacher ed uno costruttori nel 1995).\nChiunque avrebbe auspicato ambizioni mondiali per una squadra dotata di due piloti cos\u00ec forti e dei migliori motori, i Renault dominatori degli anni novanta. Invece la Williams mise in pista una vettura eccezionale, che sbaragli\u00f2 il campo con Damon Hill e Jacques Villeneuve, mentre alla Benetton nulla gir\u00f2 per il verso giusto. Berger ottenne appena 2 podi che lo fecero arrivare sempre al 6\u00ba posto con 21 punti.\nIl 1997 cominci\u00f2 con le premesse del 1996 ed ebbe le stesse conclusioni deludenti. Gerhard fu di nuovo costretto ad arrancare, e dovette anche saltare tre gran premi, per problemi di salute e per la morte del padre in un incidente aereo. Gerhard ottenne per\u00f2 la sua ultima vittoria in carriera, nuovamente in Germania. Dopo matur\u00f2 la decisione di ritirarsi a fine anno.\nCuriosamente, la prima e l'ultima vittoria di Berger in Formula 1 coincidono con la prima e l'ultima vittoria della scuderia Benetton.\nBerger lasci\u00f2 la Formula 1 dopo aver disputato 210 GP, con 10 vittorie e 12 pole. Pur non essendo stato un campione assoluto, viene ricordato come un buon pilota, in particolare per la prima parte della sua carriera in F1.\nFuori dalle corse.\nLa famiglia Berger \u00e8 proprietaria di un'importante azienda di trasporti in Austria, della quale Gerhard cominci\u00f2 ad occuparsi direttamente dal 1997, in seguito alla morte del padre.\nTuttavia, Berger non abbandon\u00f2 il mondo delle corse dopo essersi ritirato dalle competizioni. L'ex pilota austriaco fu direttamente coinvolto nel programma motoristico della BMW dal 2000 al 2003 e nel febbraio 2006 acquis\u00ec dalla Red Bull il 50% delle quote dell'appena fondata Scuderia Toro Rosso, nell'ambito di un'operazione che prevedeva l'acquisto da parte di Red Bull della met\u00e0 delle quote della Berger Logistik. L'ex pilota austriaco cedette le sue quote a Red Bull nel novembre 2008.\nDal dicembre del 2011 \u00e8 prima membro, poi presidente, della \"Single-Seater Commission\", una commissione creata dalla FIA per mettere ordine nelle varie categorie di monoposto.\nL'amicizia con Ayrton Senna.\nFu durante gli anni in McLaren che Berger divenne famoso per il suo lato umoristico. Leggende raccontano della quantit\u00e0 di scherzi ingegnosi attuati dall'austriaco per rompere la serissima routine dell'implacabile compagno Ayrton Senna. Senna, accettando la sfida, a sua volta si diede alla pratica degli scherzi, che era oltretutto istigata da Ron Dennis.\nUn giorno, a Monza, Berger gett\u00f2 da un elicottero in volo la valigia nuova di Ayrton che, essendo costituita di fibra di carbonio, a detta del brasiliano avrebbe dovuto essere indistruttibile. La valigia fu poi effettivamente ritrovata integra nei pressi del circuito della Brianza.\nIn un'altra occasione, in una camera di un albergo australiano, Berger riemp\u00ec di animali il letto di Senna. Ayrton apostrof\u00f2 infuriato il compagno dicendo:\nBerger gli replic\u00f2:\nLo stesso Berger spieg\u00f2 poi:\nL'incidente provoc\u00f2 in Senna un desiderio di rappresaglia, che culmin\u00f2 allorch\u00e9 il brasiliano mise una forma di formaggio francese (dal fortissimo odore) nelle condotte dell'aria condizionata della stanza di Berger.\nIn un'altra occasione, Senna e il compatriota Maur\u00edcio Gugelmin decisero di riempire le scarpe di Berger con schiuma da barba, mentre erano tutti insieme in viaggio su un treno rapido in Giappone, per andare a una cena. Ci\u00f2 costrinse Berger a presentarsi all'appuntamento con le scarpe da tennis abbinate allo smoking, e l'austriaco promise vendetta. Pochi giorni dopo, al Gran Premio del Giappone, Gugelmin fu avvicinato da Joseph Leberer, il nutrizionista del team McLaren, che gli offr\u00ec un'aranciata fresca. Insospettito, Mauricio declin\u00f2 l'offerta, spiegando poi:\nPi\u00f9 conosciuto \u00e8, probabilmente, un incidente in cui Berger sostitu\u00ec la foto del passaporto di Senna con quella che Ron Dennis descrisse come \"un equivalente degli organi genitali maschili\". La fama di Senna gli consent\u00ec di vedersi raramente il passaporto ritirato, ma in un successivo viaggio in Argentina lo scherzo di Berger cost\u00f2 a Senna la reclusione per 24 ore. Come conseguenza, Senna incoll\u00f2 con un superadesivo tutte le carte di credito di Berger assieme.\nBerger non riservava il suo umorismo solamente all'amico Senna, tanto che un altro episodio occorse anni dopo alla Ferrari. Berger e il collega Jean Alesi erano impegnati a collaudare, sulla pista di Fiorano, la monoposto Ferrari per la stagione 1994 del campionato di Formula 1. Durante un momento di pausa, iniziarono a girare sul tracciato a bordo di una Lancia Y10, ignorando che appartenesse al team principal Jean Todt. Arrivati a una curva, Alesi perse il controllo dell'auto dopo che Berger, inaspettatamente, aveva tirato il freno a mano, causando il ribaltamento della vettura, che scivol\u00f2 in questo modo fino allo stop all'uscita del tracciato stesso, nonch\u00e9 il ricovero in ospedale dell'incolpevole Alesi. Beffardamente Berger disse ad un incredulo Todt, in cerca di spiegazioni, che avevano lasciato solo \"leggeri segni di un cordolo (del bordo della carreggiata) sul tetto\".\nIl forte legame tra Senna e Berger si \u00e8 esteso al di l\u00e0 del della morte di Ayrton nel 1994: Berger \u00e8 infatti consulente di Bruno Senna, nipote di Ayrton, che ha fatto il suo debutto di Formula Uno con la Hispania Racing Team nel Campionato del Mondo 2010."}
{"id": "63568", "revid": "599013", "url": "https://it.wikipedia.org/wiki?curid=63568", "title": "Gerino Gerini", "text": "La sua carriera \u00e8 iniziata negli anni cinquanta, prendendo parte a gare per vetture sport a bordo di una Ferrari. Prese anche parte a due edizioni della Mille miglia nel 1953 e nel 1954.\nDopo essere passato alla Maserati, nel 1956 prese parte al mondiale di Formula 1 e conquist\u00f2 al debutto un quarto posto al Gran Premio d'Argentina, condividendo la sua vettura con Chico Landi. Lo stesso anno riusc\u00ec anche a salire sul podio nella gara extra campionato di Napoli e vinse la Coppa Inter Europa. \nNel 1957 si prese un anno sabbatico per poi tornare a correre la stagione seguente, senza raggiungere i buoni risultati ottenuti precedentemente. La sua ultima apparizione \u00e8 stata alla 1000 km del N\u00fcrburgring nel 1960. Successivamente ha lavorato per la Lamborghini.\n\u00c8 morto il 17 aprile 2013."}
{"id": "63569", "revid": "547992", "url": "https://it.wikipedia.org/wiki?curid=63569", "title": "Giancarlo Baghetti", "text": "Fu l'unico pilota, ad eccezione di Nino Farina che vinse la prima gara di Formula 1 della storia, a vincere un Gran Premio di Formula 1 all'esordio assoluto, imponendosi in occasione del Gran Premio di Francia 1961.\nRitenuto da molti addetti dell'epoca uno dei principali talenti dell'automobilismo in prospettiva, non riusc\u00ec del tutto a mantenere le brillanti aspettative degli esordi, non andando mai oltre il nono posto in classifica piloti del mondiale 1961. \nFu attivo anche nei campionati a ruote coperte, vincendo il Campionato europeo turismo nella categoria \"Divisione 1\" nel 1966. Giunse inoltre secondo nell'edizione 1962 della Targa Florio.\nCarriera.\nGli inizi.\nGiancarlo Baghetti nacque in una famiglia benestante, visto che il padre Italo, fondatore e proprietario degli Stabilimenti Metallurgici Accorsi &amp; Baghetti, era un imprenditore dell'industria siderurgica. Fin da giovanissimo si appassion\u00f2 all'automobilismo. Nel 1956 cominci\u00f2 a prendere parte a gare in salita con un'Alfa, ottenendo diversi successi e ben figurando alla Mille Miglia di quell'anno.\nPassato alle competizioni a ruote scoperte nel 1959, l'anno seguente si impose all'attenzione degli addetti ai lavori con diverse vittorie in Formula Junior e con la conquista della Coppa FISA, a seguito del quale la Federazione italiana decise di affittargli una vettura per correre un Gran Premio di Formula 1 nel 1961, preferendolo a Lorenzo Bandini e dando inizio a una rivalit\u00e0 fra i due.\nFormula 1.\nL'esordio e l'anno in Ferrari (1961-1962).\nL'esordio di Baghetti in Formula 1 avvenne, alla guida della vettura messagli a disposizione dalla FISA, al Gran Premio di Siracusa, gara extra campionato, in cui stup\u00ec gli addetti ai lavori qualificandosi al secondo posto e vincendo la gara, davanti a piloti ben pi\u00f9 esperti, come Dan Gurney e Jack Brabham. Tre settimane dopo Baghetti riusc\u00ec a ripetersi al Gran Premio di Napoli. L'esordio in una gara valida per il campionato avvenne il 2 luglio 1961 nel Gran Premio di Francia, favorito sia dai due successi conquistati che dalla decisione di Olivier Gendebien di abbandonare la Ferrari. Al volante di una Ferrari 156 F1 messa a disposizione dalla \"Federazione Italiana Scuderie Automobilistiche\" dopo la vittoria della Coppa l'anno precedente, pur essendosi piazzato in 12\u00aa posizione durante le qualifiche, Baghetti vinse il gran premio: in Formula 1 \u00e8 il primo e unico caso di vittoria nella gara d'esordio di un pilota se si esclude quella di Nino Farina nel 1950.\nNel 1961 Baghetti partecip\u00f2 ad altri due Gran Premi, sempre su Ferrari 156 della Scuderia Sant Ambroeus di Eugenio Dragoni: quello di Gran Bretagna e quello d'Italia. In entrambe le occasioni fu costretto al ritiro, dopo essere partito rispettivamente al 19\u00ba e 6\u00ba posto. Sul circuito brianzolo, Baghetti segn\u00f2 il suo unico giro pi\u00f9 veloce in carriera.\nVisti i buoni risultati ottenuti, per il 1962 venne assunto come pilota ufficiale della Ferrari. L'annata si rivel\u00f2, per un insieme di fattori, molto difficile e Baghetti non riusc\u00ec a replicare i successi dell'anno precedente. All'esordio stagionale ottenne subito un quarto posto in Olanda e giunse quinto in Italia. Il suo miglior risultato fu comunque un secondo posto al Gran Premio del Mediterraneo, gara non valida per il campionato. A fine anno Baghetti decise di seguire Phil Hill ed altri ferraristi, tra cui l'ingegner Carlo Chiti, alla A-T-S dopo che questi avevano lasciato la Ferrari.\nIl passaggio alla A-T-S e gli ultimi anni (1963-1967).\nL'esperienza alla A-T-S part\u00ec con grandi aspettative, visti anche gli ingenti finanziamenti di cui sembrava inizialmente disporre la scuderia, ma contrasti tra i soci interni, che portarono all'uscita dal team di Giovanni Volpi e Jaime Ortiz Patino, ridimensionarono notevolmente il budget. La progettazione della vettura inoltre part\u00ec in ritardo e, vista la perdita dei finanziatori, non erano possibili grandi sviluppi. Baghetti prese parte a cinque Gran Premi, accusando sempre pesanti distacchi e concluse solo una gara in 15\u00aa posizione, staccato di 23 giri.\nNel 1964 Baghetti approd\u00f2 alla Scuderia Centro Sud ma, alla guida di una BRM P 57, non combin\u00f2 nulla nei 6 gran premi disputati.\nTra il 1965 ed il 1967, Baghetti corse tre gran premi senza risultati.\nPartecip\u00f2 anche alla Targa Florio cogliendo due secondi posti nelle edizioni del 1962 e 1966.\nDopo il ritiro.\nNel 1967, mentre assisteva al Gran Premio di Monaco, fu protagonista di un notevole atto di coraggio: fu tra i primi (insieme all'amico principe Juan Carlos) a soccorrere Lorenzo Bandini, intrappolato nella sua Ferrari in fiamme. \nDopo il ritiro dall'agonismo fu per anni, fino alla morte (avvenuta nel 1995 per un cancro), condirettore della rivista automobilistica \"Auto Oggi\".\nDa fine anni settanta ai primi anni novanta, fu testimonial per Fiat Auto Spa, impegnato nel ruolo di collaudatore e recensore dei veicoli del gruppo.\nNei primi anni ottanta fu opinionista nel programma della Rete 2 \"Blitz\" di Gianni Min\u00e0, al cui interno venivano trasmesse, tra le altre cose, anche le dirette dei gran premi di Formula 1.\nBaghetti riposa nel cimitero monumentale di Milano."}
{"id": "63570", "revid": "1840984", "url": "https://it.wikipedia.org/wiki?curid=63570", "title": "Gianmaria Bruni", "text": "Attualmente \u00e8 pilota ufficiale della Porsche gareggiando nel Campionato del mondo endurance. \nDal 2008 al 2017 \u00e8 stato pilota ufficiale Ferrari nelle competizioni GT, in cui si \u00e8 anche aggiudicato il Campionato FIA GT, la Le Mans Series e l'International GT Open cos\u00ec come la 12 Ore di Sebring, la Petit Le Mans e la 24 Ore di Spa-Francorchamps due volte.\nHa inoltre disputato il Campionato del Mondo di Formula Uno nel 2004 con la Minardi.\nCarriera.\nEsordi.\nBruni si appassion\u00f2 ben presto all'automobilismo e inizi\u00f2 a gareggiare sui kart a 10 anni: nell'occasione ment\u00ec al proprietario del circuito romano La Pista d'Oro, asserendo di avere due anni in pi\u00f9, per poter scendere in pista. Proprio sulla pista romana conobbe il concittadino Fisichella, con cui strinse amicizia. Bruni comp\u00ec la trafila nei kart fino al 1997, anno in cui esord\u00ec su una monoposto nel campionato italiano di Formula Renault. Dopo un primo campionato di adattamento, riusc\u00ec a conquistare quattro gare e il titolo nel 1998, ripetendosi pure l'anno seguente nel campionato europeo, alla guida di una vettura del team JD Motorsport, battendo all'ultima corsa Ant\u00f4nio Pizzonia.\nNel 2000 si trasfer\u00ec poi in Gran Bretagna per disputare il campionato di F3 inglese, ingaggiato da Richard Dutton. Nel suo primo anno nella categoria concluse il campionato al quinto posto, guadagnandosi la riconferma, ripetendosi pure nel 2001. Per il 2002 cerc\u00f2 un sedile in Euroseries 3000, ma riusc\u00ec a disputare solo tre corse, in cui ottenne comunque un podio, e si divise in varie categorie propedeutiche. Solo nel 2003 ottenne un ingaggio dalla AMD per disputare una stagione completa e concluse terzo, con due vittorie. Salt\u00f2 per\u00f2 gli ultimi due appuntamenti stagionali.\nFormula 1.\nBruni ebbe il primo contatto con il mondo della Formula 1 nel 2002, quando venne contattato da Niki Lauda, all'epoca direttore sportivo della Jaguar, che voleva ingaggiarlo come collaudatore per la stagione seguente. Il licenziamento dell'austriaco da parte della Ford, dovuto agli scarsi risultati ottenuti dal team, fece per\u00f2 naufragare la trattativa. Fu invece la Minardi a metterlo sotto contratto nel ruolo di terzo pilota a partire da luglio del 2003. Schierato nelle libere del venerd\u00ec, spesso fu pi\u00f9 veloce del compagno di squadra Nicolas Kiesa, tanto che Paul Stoddart decise di promuoverlo titolare per il 2004, anche grazie a una piccola dote di sponsor che il romano poteva garantire. A causa della scarsa competitivit\u00e0 della vettura Bruni per\u00f2 non riusc\u00ec ad andare a punti, anche se spesso risult\u00f2 pi\u00f9 veloce del compagno di Team Zsolt Baumgartner.\nGP2.\nNonostante Minardi gli avesse proposto il rinnovo contrattuale anche per il campionato 2005, Bruni rifiut\u00f2 e decise di accordarsi con la Coloni per disputare una stagione in GP2, serie cadetta della Formula 1. L'inizio stagione risult\u00f2 positivo, tanto che Bruni vinse la \"feature race\" a Barcellona, giunse secondo a Monte Carlo e ottenne due quarti posti a Imola. Meno esaltante fu la parte centrale del campionato, che vide Bruni spesso fuori dai punti. Alla vigilia della gara di Monza, per\u00f2, lasci\u00f2 improvvisamente la Coloni, per poi passare alla Durango a Spa, dove conquist\u00f2 la pole position. La stagione si concluse con il decimo posto in classifica su 26 piloti partenti.\nNel 2006 Bruni corse ancora in GP2, accordandosi con la scuderia italiana Trident Racing, al debutto nella categoria. Ancora una volta, l'inizio di stagione fu positivo per il pilota romano, che a Imola ottenne pole position, vittoria e giro pi\u00f9 veloce in Gara 1, senza quasi mai cedere il comando. Nonostante le buone prestazioni velocistiche, incapp\u00f2 per\u00f2 in una serie di ritiri che lo allontanarono dalla lotta per il titolo e torn\u00f2 al successo solo ad Hockenheim, in cui part\u00ec nuovamente davanti a tutti. A fine stagione risult\u00f2 settimo con 33 punti ottenuti, 21 in pi\u00f9 del proprio compagno di squadra.\nCompetizioni GT.\nFerrari (2007-).\n2007.\nNella stagione 2007 Bruni decide di passare alle ruote coperte, diventando pilota ufficiale Ferrari. Partecipa al FIA GT2 con la Ferrari F430 GTC di AF Corse e, in equipaggio con Stepheane Ortelli, si classifica al secondo posto dietro i compagni di squadra Toni Vilander e Dirk M\u00fcller; grazie al primo e secondo posto nella Classifica Piloti da parte dei propri equipaggi, AF Corse ottiene anche il Titolo Team e la Ferrari quello Costruttori.\nSempre nel 2007 Gimmi Bruni partecipa a 4 gare, realizzando una pole position e 3 podi, dell'American Le Mans Series, al fine di aiutare il Risi Competizione e la Ferrari nella conquista dei Titoli Team e Costruttori. Il pilota italiano aiuta anche il Virgo Motorsport e Rob Bell, vincendo la 6 Ore di Silverstone, nel primato delle Classifiche Team e Piloti della Le Mans Series.\n2008.\nNel 2008 Bruni stravince il Campionato FIA GT2 in coppia con il finlandese Toni Vilander e, grazie a tali risultati e quelli conseguiti dai compagni Thomas Biagi e Christian Montanari, AF Corse e la Ferrari conquistano nuovamente i Titoli Team e Costruttori. Nello stesso anno partecipa anche a tutte le gare, eccetto una per via di una concomitanza con il FIA GT2, della Le Mans Series. Grazie alla sua velocit\u00e0 e costanza, il compagno di squadra Rob Bell e il Team Virgo Motorsport si riescono a riconfermare ancora una volta Campioni Europei; Gimmi, dal canto suo, riesce comunque a chiudere il Campionato al terzo posto, nonostante una gara in meno del compagno inglese e degli altri concorrenti. Con il Team Risi Competizione l'italiano vince anche la storica 24 Ore di Le Mans in classe GT2 in coppia con Mika Salo e Jaime Melo.\n2009.\nNel 2009 Bruni prende ancora parte al FIA GT2 realizzando 4 pole position e vincendo 3 gare, tra cui, per la sua prima volta in carriera, anche la 24 Ore di Spa. Tuttavia, in coppia con Toni Vilander, non riesce a riconfermarsi Campione per un solo punto e chiude la stagione al secondo posto. Rimangono comunque come soddisfazioni il primo posto nella Classifica Team di AF Corse e della Ferrari in quella Costruttori. Chiude in seconda piazza anche nella Le Mans Series con la Ferrari F430 GTC del JMW Motorsport, riuscendo per\u00f2 questa volta a disputare tutta la stagione (differentemente dal 2007, in cui fece solo una gara, ed il 2008, in cui ne manc\u00f2 una per andare verso il trionfo nel Campionato FIA GT2).\n2010.\nNel 2010 Bruni partecipa all'intera stagione dell'American Le Mans Series con il Team ufficiale Ferrari per l'America Risi Competizione. Importantissima \u00e8 la vittoria nella storica 12 Ore di Sebring insieme ai piloti Mika Salo e Jaime Melo. Tuttavia la sfortuna non si fa aspettare e l'italiano, proprio mentre si trovava in testa al Campionato, vede sfumare il Titolo negli ultimi 300 metri dell'ultima gara: la vettura, a causa di un errore del Team, era rimasta infatti a secco di benzina lungo il tracciato. \u00c8 il quarto Campionato che Bruni termina al secondo posto dopo le stagioni 2007 e 2009 del FIA GT2 e della Le Mans Series del 2009. La sfortuna lo vede protagonista anche alla 24 Ore di Le Mans, dove, mentre si trovava in testa con la Ferrari F430 GTC del Risi Competizione, si \u00e8 dovuto ritirare per un problema meccanico. Partecipa anche a 4 gare su 5 della Le Mans Series, vincendone 2, e alle 3 gare del Campionato Mondiale (a titolazione ACO) Intercontinental Le Mans Cup: arriva primo alla 6 Ore di Silverstone e regala il Titolo Costruttori alla Ferrari (in questo Campionato manca per\u00f2 una Classifica Piloti).\n2011.\nIn ogni caso il riscatto, dopo qualche circostanza non troppo fortunata, non si fa aspettare e, in coppia con Giancarlo Fisichella, domina la stagione 2011 con la nuova arma di Maranello gestita da AF Corse per far fronte alle Porsche 997 GT3 RSR, le BMW M3 GT2, le Chevrolet Corvette C6.R, le Aston Martin V8 Vantage GTE e le Lotus Evora GTE: la Ferrari 458 Italia GTC. Nella Le Mans Series vince la 6 Ore di Spa e la 6 Ore di Silverstone e agguanta il secondo posto nella 6 Ore del Paul Ricard e nella 6 Ore di Imola. Grazie a questi risultati diventa Campione Europeo Le Mans Series, mentre la Ferrari e AF Corse ottengono i Titoli Costruttori e Team. Nella Intercontinental Le Mans Cup Bruni, sempre insieme a Fisichella, conquista, oltre alle gare di Spa e di Silverstone che erano valide anche per la Le Mans Series, la 6 Ore di Imola (era giunto secondo, ma l'equipaggio vincitore, essendo iscritto solo alla Le Mans Series, era trasparente ai fini della classifica Intercontinental Le Mans Cup) e la Petit Le Mans. Con questi successi la Ferrari si riconferma, come nel 2010, ai vertici della Classifica Costruttori, mentre nella Classifica Team AF Corse vince per la prima volta il Campionato. Bruni ottiene inoltre, sempre alla guida di una Rossa di AF Corse, il secondo posto alla 24 Ore di Le Mans dopo averla condotta in testa per lungo tempo.\n2012.\nLa stagione 2012 si apre all'insegna di una sfida ancora pi\u00f9 prestigiosa per Bruni, per la Ferrari e per il suo storico Team AF Corse. L'ACO, detentrice dei diritti sulla 24 Ore di Le Mans e sui numerosi Campionati che le \"ruotano\" attorno, ha infatti raggiunto un nuovo accordo con la FIA per fare diventare l'Intercontinental Le Mans Cup un vero e proprio Campionato Mondiale a titolazione FIA (oltre che ACO). Questo nuovo Campionato Mondiale si chiama FIA World Endurance Championship e comprende in calendario, come nel 2011 per l'Intercontinental Le Mans Cup, gare storiche come la 12 Ore di Sebring e la 24 Ore di Le Mans. Gimmi Bruni prende parte a 7 appuntamenti degli 8 previsti: uno \u00e8 costretto a saltarlo a causa della concomitanza con il Campionato GT Open, in cui, differentemente dalla vecchia Intercontinental Le Mans Cup e dal nuovo Campionato del Mondo FIA World Endurance Championship, \u00e8 presente una Classifica Piloti. Nel complesso la stagione di Bruni si rivela a dir poco perfetta e, sempre in coppia con Fisichella, domina il World Endurance Championship, vincendo 3 gare, tra cui la storica 24 Ore di Le Mans (\u00e8 il suo secondo successo in questa corsa), la 6 Ore di Silverstone e la 6 Ore di San Paolo. Viene invece rimpiazzato dall'altrettanto veloce Toni Vilander nella 6 Ore del Bahrain (la gara che \u00e8 costretto a saltare per via della concomitanza con il GT Open); nonostante la sua assenza la gara viene ugualmente vinta da AF Corse e dal duo Fisichella-Vilander. Grazie a questo risultato AF Corse e la Ferrari si confermano con 2 gare d'anticipo Campioni del Mondo rispettivamente per il secondo e terzo anno di fila. Bruni rientra nel World Endurance Championship per disputare la 6 Ore Fuji, dove ottiene per la seconda volta in questa stagione un secondo posto (il primo lo aveva conseguito alla 6 Ore di Spa), e la 6 Ore di Shanghai, dove \u00e8 costretto al ritiro per noie meccaniche della sua Ferrari 458 Italia GTC. A fine anno AF Corse e la Ferrari, grazie alle 4 vittorie gi\u00e0 citate e a quella alla 12 Ore di Sebring ottenuta dai compagni di Bruni Andrea Bertolini, Olivier Beretta e Marco Cioci, trionfano sui rivali di Porsche, Aston Martin e Chevrolet Corvette. AF Corse conquista nella Classifica Team 201 punti (59 in pi\u00f9 sul secondo classificato), mentre in quella Costruttori la Ferrari ne ottiene 338 (105 in pi\u00f9 sulla Porsche, seconda). Durante tutto il corso della stagione per\u00f2, come gi\u00e0 accennato in precedenza, Bruni prende parte anche al Campionato Europeo per vetture GT2 e GT3 GT Open, naturalmente sempre a bordo di una Ferrari 458 Italia GTC di AF Corse. Affiancato da Federico Leo, campione del FIA GT3 2011 con una Ferrari 458 Italia GT3 di AF Corse, vince 3 gare e conquista in totale 6 podi. Nell'ultima tiratissima gara a Barcellona Bruni e il suo compagno di Team Federico Leo, dopo essere partiti dalla pit-lane, recuperano a suon di giri veloci posizioni su posizioni fino ad arrivare, anche grazie ad un ottimo gioco di marca con il Team Kessel Racing, al quarto posto. Gimmi Bruni si conferma cos\u00ec Campione anche in questo Campionato, per un solo punto in classe Super GT e per 3 nella Classifica Assoluta, ai danni della Porsche 997 GT3 Rsr dell'equipaggio Tandy-Holzer, mentre AF Corse e la Ferrari sono anche qui ai vertici delle Classifiche Team e Costruttori.\nCiliegina sulla torta per Bruni \u00e8 il successo alla 12 Ore del Golfo in equipaggio con Gaetano Ardagna Perez e Toni Vilander su una Ferrari 458 Italia GT3 di AF Corse.\n2013.\nPer il 2013 la FIA e l'ACO annunciano diverse novit\u00e0, tra le quali spiccano l'istituzione di una Classifica Piloti, che si va cos\u00ec ad aggiungere a quelle Team e Costruttori, ed un nuovo \"Balance of Performance\", il discusso sistema di livellamento delle prestazioni usato per le vetture GT. La Ferrari, dominatrice delle stagioni precedenti con la 458 Italia GTC, risulta fortemente penalizzata dal cosiddetto \"BoP\": le modifiche infatti prevedono l'abbassamento di 100\u00a0mm dell'ala posteriore e la riduzione della capacit\u00e0 del serbatoio di 5 litri per la vettura di Maranello. Gli avversari invece godono di notevoli vantaggi: Aston Martin potr\u00e0 incrementare la capacit\u00e0 del proprio serbatoio di 5 litri, aumentare la dimensione del proprio restrittore fino a (+ rispetto all'anno precedente) e diminuire il peso vettura di . Anche Porsche, con la nuova 991 GT3 Rsr, vedr\u00e0 una riduzione del peso della propria automobile di 35\u00a0kg ed un incremento della dimensione del restrittore fino a (+ rispetto alla 997 GT3 Rsr del 2012). Viste le modifiche regolamentari varate per cercare di diminuire lo strapotere Ferrari, la Casa italiana, AF Corse e Gimmi Bruni lavorano sodo durante l'inverno per avere un'automobile competitiva fin dall'inizio dell'anno. Le 8 gare su cui \u00e8 alternata la stagione si rivelano molto serrate: Bruni prende parte alle prime 7 in equipaggio con Giancarlo Fisichella, mentre nell'ultima decisiva corsa viene affiancato da Toni Vilander. Nonostante i problemi causati dal \"Balance of Performance\", la Ferrari e AF Corse riescono a portare la 458 Italia GTC in alto e Bruni, grazie alle vittorie conseguite alla 6 Ore di Spa, alla 6 Ore di San Paolo e alla 6 Ore del Bahrain, vince il Campionato del Mondo Piloti, AF Corse trionfa in quello Team e la Ferrari si riconferma ai vertici del Costruttori. Bruni ottiene inoltre il secondo posto alla 6 Ore di Austin ed alla 6 Ore del Fuji. Unica delusione in una stagione cos\u00ec combattuta \u00e8 la 24 Ore di Le Mans, in cui il pilota italiano non riesce ad andare oltre il sesto posto a causa della mancanza del carico aerodinamico sulla sua Ferrari dovuta alle regole del \"Balance of Performance\". Ad inizio stagione l'italiano prende parte anche alla 12 Ore di Sebring, gara non pi\u00f9 facente parte del Mondiale Endurance e valevole come primo appuntamento dell'American Le Mans Series; in equipaggio con Olivier Beretta e Matteo Malucelli giunge secondo poco dietro la Chevrolet Corvette vincitrice.\n2014.\nIl 2014 \u00e8 l'anno della consacrazione per Gimmi Bruni. Ad inizio stagione l'italiano disputa con il Risi Competizione le prime due gare del Tudor United SportsCar Championship, il nuovo Campionato Endurance Nordamericano nato dalla fusione tra l'American Le Mans Series e la Grand AM, ovvero la 24 Ore di Daytona e la 12 Ore di Sebring. In entrambe le corse per\u00f2 la vettura si ritira per incidente mentre al volante si trovava il compagno di equipaggio Malucelli; nel primo caso per un guasto meccanico, nel secondo per un errore di guida del pilota. Per quello che riguarda invece il FIA World Endurance Championship, con Giancarlo Fisichella divenuto pilota a tempo pieno nel Tudor United SportsCar Championship, la Ferrari e AF Corse decidono di affiancare a Bruni l'esperto Toni Vilander. Un'importante novit\u00e0 tecnica \u00e8 rappresentata dall'introduzione da parte della Casa di Maranello di un nuovo pacchetto aerodinamico per la 458 Italia GTC, il kit aero-Le Mans, studiato e testato durante l'inverno per migliorare il carico deportante della vettura e ovviare cos\u00ec ai problemi causati dal \"Balance of Performance\" nel 2013. L'annata si rivela nuovamente vincente e, con una gara di anticipo, in Bahrain, Bruni si laurea Campione del Mondo Piloti per la seconda volta consecutiva, ottenendo anche per la terza volta in carriera la vittoria alla 24 Ore di Le Mans dopo una serrata battaglia con le nuove Chevrolet Corvette C7.R, le Porsche 991 GT3 Rsr e le Aston Martin V8 Vantage GTE. Sempre in Bahrain AF Corse si afferma nuovamente nella Classifica riservata alle squadre, giungendo a fine stagione con 168 punti all'attivo: rispettivamente 20 e 30 in pi\u00f9 in confronto a Manthey Racing, seconda, e Aston Martin Racing, terza. La coppia formata da Bruni e Vilander conquista in totale 4 successi, tra i quali, oltre a quello di Le Mans, si aggiungono anche quelli alla 6 Ore di Spa, alla 6 Ore del Fuji e alla 6 Ore del Bahrain. Grazie a queste vittorie e 6 ulteriori podi, di cui 5 conquistati dall'altra vettura condotta da Davide Rigon e James Calado, la Ferrari si riconferma nell'ultimo decisivo round di Interlagos Campione del Mondo Costruttori con 288 punti, primeggiando davanti a Porsche e Aston Martin (ferme a 262 e 232 lunghezze). AF Corse e la Ferrari trionfano quindi per la terza volta consecutiva nelle rispettive Classifiche del FIA World Endurance Championship, con la 458 Italia GTC che, giunta al suo terzo iride FIA, eguaglia la storica 250 GTO per numero di Titoli Mondiali Costruttori vinti.\nRisultati.\nGran Turismo.\nCampionato del Mondo Endurance.\nNel 2012 la Coppa del Mondo Endurance FIA \u00e8 stata assegnata solo ai Costruttori; nel 2013 \u00e8 stata istituita anche quella per i piloti."}
{"id": "63571", "revid": "599013", "url": "https://it.wikipedia.org/wiki?curid=63571", "title": "Gianni Morbidelli", "text": "Ritenuto un ottimo collaudatore, era considerato una delle migliori promesse dell'automobilismo italiano nei primi anni '90. Campione italiano ed europeo di Formula 3 nel 1989, esord\u00ec l'anno seguente in Formula 1, categoria nel quale disput\u00f2 sei campionati ed ottenne, come miglior risultato, un terzo posto al Gran Premio d'Australia 1995. Ha dedicato, per\u00f2, la maggior parte della sua carriera a gare su ruote coperte, gareggiando in campionati come il BTCC e l'ETCC, dove ha conquistato diverse vittorie.\nCarriera.\nGli inizi.\nDopo lusinghieri risultati nel mondo dei kart, Morbidelli fece il suo debutto nella Formula 3 italiana, nel 1987, guidando per il team Euroracing (squadra che con il Brun Team avrebbe poi dato vita nel 1988 alla squadra di Formula 1 EuroBrun). Al primo anno risult\u00f2 il miglior debuttante e concluse sesto nella classifica assoluta.\nPassato alla Forti Corse nel 1988, riusc\u00ec a vincere una gara, piazzandosi quinto a fine anno. L'anno seguente, gareggiando sempre per il team piemontese, ottenne il titolo di Campione Italiano ed Europeo di Formula 3, con 7 vittorie su 12 gare, 4 pole position e 3 giri pi\u00f9 veloci. I buoni risultati ottenuti gli valsero la chiamata da parte della Ferrari che a fine anno lo ingaggi\u00f2 come collaudatore.\nLa Forti decise di compiere il salto di categoria, passando alla Formula 3000 e Morbidelli segu\u00ec il team italiano. Il pilota ebbe un andamento altalenante durante il campionato, complice anche un motore non molto efficace. Ottenne comunque una vittoria e concluse quinto nella graduatoria finale.\nFormula 1.\nI primi anni (1990-1992).\nContemporaneamente Morbidelli fece il suo debutto in Formula 1 con la Dallara al Gran Premio degli Stati Uniti 1990, mancando, per\u00f2, la qualificazione. Prese parte anche al successivo appuntamento mondiale, prima di concentrarsi esclusivamente sulla Formula 3000. Disput\u00f2 poi gli ultimi due Gran Premi stagionali alla guida di una Minardi.\nNella stagione 1991 Morbidelli partecip\u00f2 all'intero campionato con la scuderia faentina e, contemporaneamente, venne confermato collaudatore Ferrari. Proprio con il team di Maranello disput\u00f2, al seguito del licenziamento di Alain Prost, l'ultima gara del campionato, ad Adelaide, concludendo al sesto posto, primo risultato utile della sua carriera, che per\u00f2 gli valse solo mezzo punto. \nNel 1992 mantenne il doppio ruolo di collaudatore Ferrari e pilota titolare in Minardi, senza per\u00f2 raccogliere punti, ma per il 1993, vista l'impossibilit\u00e0 di trovare un sedile, se non pagando somme elevate, decise di correre per l'Alfa Romeo nel Campionato Italiano Turismo.\nFootwork Arrows (1994-1995).\nPer il 1994 Morbidelli trov\u00f2 un accordo con la Footwork Arrows a pochi giorni dall'inizio del mondiale, andando ad affiancare Christian Fittipaldi, gi\u00e0 suo compagno in Minardi due anni prima.\nCon la squadra conquist\u00f2 un 5\u00ba posto nel Gran Premio di Germania e un 6\u00ba posto a Spa.\nNel 1995, rimase con la Arrows, con cui disput\u00f2 la prima parte della stagione prima di essere licenziato per mancanza di denaro da parte del team. Tornato nelle ultime tre gare dell'anno sal\u00ec sul podio (3\u00ba posto) nel Gran Premio d'Australia e disput\u00f2 anche il Campionato Italiano Turismo con una BMW ufficiale ottenendo 2 vittorie e 2 pole position.\nGli ultimi anni (1996-1997).\nPer il 1996 il pesarese era inizialmente candidato alla riconferma in Footwork, ma il team gli prefer\u00ed il pay-driver Ricardo Rosset; Gianni rest\u00f2 quindi rest\u00f2 pilota BMW nel Campionato Italiano Turismo e divent\u00f2 test driver della Jordan.\nA gennaio del 1997 trov\u00f2 un accordo con la Ferrari, divenendone nuovamente collaudatore, ma, a partire dal Gran Premio di Spagna, subentr\u00f2 a Nicola Larini alla guida della Sauber, che montava appunto i motori di Maranello. Durante alcune prove private a Magny-Cours, per\u00f2, il pilota italiano usc\u00ec di pista e si schiant\u00f2 contro le barriere a circa 200 chilometri orari. Si frattur\u00f2 quindi un braccio e fu costretto a saltare tre gare. Rientrato al Gran Premio d'Ungheria corse con il team svizzero fino all'appuntamento giapponese, quando termin\u00f2 anticipatamente la sua stagione, senza aver ottenuto punti.\nDopo la F1.\nNel 1998 partecip\u00f2 al BTCC con una Volvo S40 del Team TWR, concludendo il campionato all'undicesimo posto.\nNel 2000 gareggi\u00f2 nel campionato ETCC (3\u00ba posto).\nNel Febbraio successivo sembr\u00f2 poter tornare in F1, essendo tra i candidati al secondo sedile in Minardi, ma il team gli prefer\u00ed il brasiliano Tarso Marques.\nNel 2001 quindi gareggi\u00f2 nel campionato Europeo Super Produzione (5\u00ba posto). Nel 2002 corse quattro gare del campionato ETCC e una gara del campionato ALMS; nello stesso anno partecip\u00f2 a quattro gare del campionato Europeo Super Diesel Challenge. Nel 2003 gareggi\u00f2 nel Campionato Endurance Turismo (7\u00ba posto).\nL'anno dopo pass\u00f2 al campionato FIA GT (15\u00ba posto) disputando anche una gara del campionato ETCC. Nel 2005 corse due gare del campionato FIA GT e due gare del campionato italiano GT. Nel 2006 gareggi\u00f2 nel campionato WTCC (13\u00ba posto). Nel 2007 vinse il campionato italiano Superstars alla guida dell'Audi RS4, ripetendosi nel 2008 sempre con l'Audi e nel 2009 con una BMW.\nNel 2010 partecip\u00f2 al campionato italiano Superstars con una vettura del Team BMW Italia, cogliendo un successo e un quarto posto finale nella classifica piloti. Dal 2011 gareggia nella Superstars Series, al volante di una vettura del team Audi Sport Italia."}
{"id": "63572", "revid": "599013", "url": "https://it.wikipedia.org/wiki?curid=63572", "title": "Gijs van Lennep", "text": "Ha realizzato due punti nella sua carriera in Formula 1 giungendo due volte sesto."}
{"id": "63573", "revid": "287204", "url": "https://it.wikipedia.org/wiki?curid=63573", "title": "Gino Bianco (pilota automobilistico)", "text": "Ha anche partecipato a 4 Gran Premi di Formula 1 con la Maserati nel 1952.\nRisultati in F1.\nGran Premio d'Inghilterra 1952 - Escuderia Bandeirantes - (Maserati A6GCM),\n28\u00ba in prova, 18\u00ba in gara.\n18\u00ba nel GP Inghilterra 1952 - Escuderia Bandeirantes - (Maserati A6GCM)\n12\u00ba nel Gran Premio d'Olanda 1952 - Escuderia Bandeirantes - (Maserati A6GCM)\nEscuderia Bandeirantes - 4 GP - (1952) \nMaserati - 4 GP - (1952)"}
{"id": "63574", "revid": "599013", "url": "https://it.wikipedia.org/wiki?curid=63574", "title": "Gino Munaron", "text": "Carriera.\nHa debuttato alla Aosta-Gran San Bernardo nel 1949 con una CDMP Ford 4500, costruita da lui stesso e dal Conte Paolo Cordero di Montezemolo. Non \u00e8 giunto al traguardo perch\u00e9 all'inizio del tratto sterrato dopo Saint-Rh\u00e9my alla prima curva \u00e8 arrivato troppo veloce ed \u00e8 finito nel fosso. Malgrado quest'inizio continua la carriera.\nNel 1951 partecipa alla Mille Miglia con l'Alfa Romeo 2500 Tubolare in coppia con Franco Rol, ritirandosi a Viterbo per rottura del distanziale del cambio. Corre poi, con la Nardi 750 la Sassi-Superga vincendo la categoria 750 Sport.\nCorre il Giro di Sicilia con la Siata 8V Spider ufficiale, in coppia con Franco Rol, arrivando 2\u00ba di Classe 2000 Sport e 6\u00ba assoluto. Con la Siata 8V Coup\u00e9 corre alla Mille Miglia, sempre con Rol, arrivando 3\u00ba di classe, Classe 2000 Sport, 11\u00ba assoluto.\nLa stagione prosegue con la 10 Ore Notturna Messinese, che corre con una Alfa Romeo 1900, in coppia con Dario Vico, arrivando 3\u00ba di Classe, Turismo Speciale, e 3\u00ba assoluti.\nDisputa la Mille Miglia con la Peugeot 203 ufficiale, in coppia con Lucio Finucci, arrivando 1\u00ba sottoclasse fino a 1300 cc.\nPoi disputa la Coppa della Toscana, sempre su Peugeot 203, arrivando 3\u00ba di classe 1300 cc.\nSegue il Giro dell'Umbria con la Peugeot 203, arrivando 2\u00ba di classe 1300.\nPoi, Volante d'Argento, 4\u00ba di Classe 1500, sempre con la 203, poi la Susa - Moncenisio con la Nardi 750 Sport, senza carrozzeria, nella categoria \"Corsa\" arrivando 8\u00ba di classe. Nella stessa categoria, correva il vincitore assoluto con un'Alfa Romeo 4500 Compressore. Segue la Sassi-Superga con la Nardi Crowsley 750 Sport, stavolta con carrozzeria, dove vince la classe Sport.\nRallye del Sestriere con Maserati GTZ 2000 Granturismo, 1\u00ba di Classe.\nCoppa Mari e Monti a Genova con la Sport Conrero 2000, ritirato per rottura trasmissione. Coppa Michelin su Nardi 750 Corsa, ritirato per problemi elettrici.\nAosta-Gran S. Bernardo su Ermini 1100, 5\u00ba di Classe Sport.\nCorsa della Foucille (F) su Nardi Corsa 750, 1\u00aa Classe Corsa.\nSassi-Superga su Conrero Sport 2000, 1\u00ba di Classe 2000 e 2\u00ba assoluto; stessa gara anche con una Nardi 750 Corsa, 1\u00ba di Classe Corsa e 3\u00ba Assoluto.\nRallye Neige e Glace Fiat 1100 103, Categoria Turismo, 4\u00aa Classe fino a 2000.\nRallye del Sestriere Moretti 750, categoria Turismo, 4\u00aa Classe 750.\nCircuito di Caserta, Ferrari 500 Mondial 2000 Sport (#0556), 5\u00ba di Classe 2000 e 5\u00ba assoluto.\nGran Premio Shell di Imola Ferrari Mondial 2000 Sport (#0556), 5\u00ba di Classe 2000 e 5\u00ba assoluto.\n12 Ore di Hyeres Partito con la Ferrari Mondial 2000 Sport (#0556), con cui si ritira rottura ingranaggi distribuzione alla sesta ora, dopodich\u00e9 riparte con una Ferrari Monza 750 3000 Sport, la vettura di Canonica Jonneret della \u00c9quipe Nationale Suisse, che era molto attardata, terminando vincitore assoluto.\nCircuito di Reggio Calabria, Ferrari Mondial 2000 Sport (#0556), 4\u00ba di Classe 2000 e 4\u00ba assoluto.\nTreponti - Castelnuovo, Ferrari Mondial 2000 Sport (#0556), 5\u00ba di Classe 2000 e 6\u00ba assoluto. Lessolo - Alice, Fiat 1100 103, 5\u00ba di classe fino a 1300\nCoppa della Consuma su Ferrari 2000 Testarossa, 6\u00ba di Classe 2000, 6\u00ba Assoluto.\nGiro di Sicilia su Ferrari 2000 Testarossa, ritirato per rottura del cambio.\n1000\u00a0km di Parigi su Ferrari 750 Monza 3000, ritirato per incidente, al 41\u00ba giro, causato dal bloccaggio della ruota anteriore sinistra durante una frenata sul bagnato. Rottura della spalla destra, distacco delle costole dallo sterno. 37 giorni di fermo.\nTrofeo Sardo Ferrari 2000 Testarossa, ritirato, mentre al comando, per rottura di una valvola. Circuito di Reggio Calabria, su Ferrari 2000 Testarossa, 3\u00ba di Classe 2000, 3\u00ba Assoluto.\nGran premio di Bari, su Ferrari 2000 Testarossa, 3\u00ba di Classe 2000, 3\u00ba Assoluto.\nGiro delle Calabrie, Ferrari 2000 Testarossa, ritirato per rottura ammortizzatore posteriore. Gran Premio di Pescara, 15 agosto, su Ferrari 2000 Testarossa, 3\u00ba Classificato a 2,7\" dal vincitore Robert Manzon (F) su Gordini.\n10 Ore di Messina, Ferrari 2000 Testarossa, ritirato per rottura ammortizzatori posteriori. Circuito di Sassari, Ferrari 2000 Testarossa, 2\u00ba Classificato.\n6 Ore di Castelfusano, Ferrari 2000 Testarossa, 8\u00ba Classificato, dopo una sosta di 25' ai box per problemi al magnete. Lessolo - Alice, Fiat Abarth 750, 4\u00ba di Classe 750 Turismo Speciale.\nTrento - Bondone, Fiat Abarth 750, ritirato.\nTreponti - Castelnuovo, Nardi Vignale GT 750, ritirato. Pontedecimo - Giovi, Nardi Vignale GT 750, 2\u00ba di Classe Granturismo.\n6 Ore di Castelfusano, Nardi Vignale GT 750, 4\u00ba di Classe Granturismo.\nSassi - Traforo del Pino, Nardi Vignale GT 750, 2\u00ba di Classe Granturismo.\nRallye del Sestriere, Maserati 2000 GTZ, 1\u00aa Classe Granturismo 2000, 9\u00ba Assoluto.\nRallye Lion - Charbonnieres, Maserati 2000 GTZ, ritirato.\nGiro di Sicilia su Ferrari 2000 Testarossa, 2\u00aa Classe 2000 Sport, 4\u00ba Assoluto.\nMille Miglia, Ferrari 2000 Testarossa, 1\u00aa Classe 2000 Sport, 8\u00ba Assoluto.\nCircuito di Aspern (A), Ferrari 2000 Testarossa, 2\u00aa Classe 2000 Sport, 3\u00ba Assoluto.\n12 Ore di Reims (F), Ferrari 3000 TDF, 3\u00ba Classificato.\nCircuito dello Schauinsland (A), Porsche 1500 RSK, 4\u00ba Classificato.\nGran Premio di Svezia Sport, Ferrari 2000 Testarossa, 2\u00aa Classe 2000, 2\u00ba Assoluto.\nAosta - Gran San Bernardo, Porsche 550 RS, 6\u00aa Classe 2000, 6\u00ba Assoluto.\nCircuito di Sassari, Ferrari 2000 Testarossa, 3\u00ba Classificato.\n3 ore di Pau, Ferrari 3000 TDF, 2\u00ba Classificato.\nSassi - Superga, Ferrari 2000 Testarossa, 1\u00aa Classe 2000, 1\u00ba Assoluto.record della salita.\nGran Premio di San Paolo (BRA), Maserati 300 S, DNS per problemi alla trasmissione\nGran Premio di Rio de Janeiro (BRA), Maserati 300 S, 2\u00ba Classificato Assoluto dietro Juan Manuel Fangio.\nDebutt\u00f2 nel mondiale di Formula 1 nel Gran Premio d'Argentina al volante di una Maserati 250F privata. Concluse la gara al tredicesimo posto. Dopo non essersi qualificato a Monaco disput\u00f2 altri tre Gran Premi durante la stagione con una Cooper T51 della scuderia di Eugenio Castellotti. Il miglior risultato con questa vettura fu il quindicesimo piazzamento finale in Gran Bretagna. Nello stesso anno giunse al terzo posto nel Gran Premio di Buenos Aires, gara non inclusa nel calendario iridato."}
{"id": "63575", "revid": "125140054", "url": "https://it.wikipedia.org/wiki?curid=63575", "title": "Giorgio Pantano", "text": "Carriera.\nLe formule minori.\nEsordisce nei kart a 9 anni, e dal 1988 al 1999 vince 8 campionati di cui 2 volte il campionato italiano junior (1993-1994), 1 volta l'europeo junior (1994), 2 volte il titolo mondiale junior (1993-1994), 1 volta l'italiano Formula A (1996) e 2 volte l'europeo Formula A (1995-1996). \u00c8 3\u00ba nel mondiale Formula Super A sia nel 1997 che nel 1999. Leggendaria resta la sua ultima gara in kart avvenuta sul circuito di Mariebourg nel settembre 1999, durante la finale del campionato del mondo Formula Super A. Partito 34\u00ba ed ultimo, causa una rottura del motore in prefinale, rimonta fino al 3\u00ba posto, guidando un kart della factory del pilota di Formula 1 Jarno Trulli.\nNel 2000 corre nel campionato tedesco di Formula 3, vincendo la gara d'esordio sul circuito di Zolder e il campionato conquistando 3 pole position, 3 vittorie e 10 podi. Nello stesso anno prova, per la prima volta, una monoposto di Formula 1; a maggio sul Circuito di Jerez de la Frontera e ad agosto, sul Circuito di Monza, compie due test con la Benetton.\nNel 2001 esord\u00ec nel campionato internazionale di Formula 3000 con il team belga Astromega ed ottenne i suoi primi punti in Ungheria con un 5\u00ba posto e la vittoria sul circuito di Monza. Prosegu\u00ec la sua esperienza come tester di Formula 1 provando ad Jerez de la Frontera la McLaren. Nel 2002 corse sempre in F3000 con il team Coloni ottenendo 3 vittorie (Spagna, Germania e Belgio) classificandosi 2\u00ba in campionato e regalando la prima vittoria in assoluto in F3000 al team di Enzo Coloni. Nel mese di novembre prov\u00f2 sul Circuito di Valencia, per un giorno e mezzo, la Williams ottenendo un ottimo quarto tempo nella classifica finale dei tempi sul giro. Nel 2003 sembr\u00f2 inizialmente ritrovarsi senza un volante dopo che erano state intavolate varie trattative per un passaggio in Formula 1 o in Champ Car, ma riusc\u00ec infine ad accordarsi con il team Durango di Ivone Pinton, dopo aver svolto alcuni test in World Series, ed ottenne 2 vittorie (Spagna e Francia) ed il 3\u00ba posto in campionato.\nFormula 1.\nNel 2004 esordisce in Formula 1 con la Jordan. Venne sostituito da Timo Glock in occasione della 7\u00aa tappa del campionato 2004 in Canada poich\u00e9 gli sponsor dell'italiano avevano ritardato alcuni pagamenti alla scuderia, dopo di che ritorna nella tappa seguente a Indianapolis. Pantano colleziona nelle seguenti 7 gare ben 5 ritiri (8 totali) per poi essere sostituito definitivamente nelle ultime tre gare nuovamente da Timo Glock. \u00c8 stato un campionato senza soddisfazioni con una monoposto non competitiva ed un team in vendita, totalizza 8 ritiri in 14 gare con il miglior piazzamento in gara un 13\u00ba posto.\nTra GP2 e IRL.\nConclusa la parentesi in Formula 1, nel 2005 corre nella nuova serie GP2 con la Super Nova Racing (tre secondi posti ed una pole position). Nello stesso anno sperimenta la serie americana Indy Racing League con il Chip Ganassi Racing per le due corse in calendario su circuiti stradali e non ovali, ottenendo la prima fila in prova ed il 4\u00ba posto finale nella gara a Watkins Glen. Di nuovo nella GP2 nella stagione 2006 con la FMS International termina l'annata in crescendo vincendo la gara \"sprint\" a Magny-Cours ed entrambe le gare a Monza per il 5\u00ba posto finale in classifica. Nel 2007 corre in GP2 con il team di Adri\u00e1n Campos ed \u00e8 arrivato 1\u00ba sia in Francia che in Italia, 2\u00ba a Montecarlo, in Turchia e a Valencia, 3\u00ba in Francia (Gara 2), concludendo la stagione al 3\u00ba posto, stessa posizione del suo team nella classifica per squadre.\nNel 2008 ha corso, sempre in GP2, con il team spagnolo della Racing Engineering. Nelle venti gare che hanno composto il campionato ha ottenuto quattro 1\u00ba posti (Turchia, Francia, Inghilterra, Germania), tre 3\u00ba posti (Spagna, Inghilterra, Valencia) e due 4\u00ba posti (Spagna, Turchia); con la vittoria in Inghilterra \u00e8 diventato il pilota con pi\u00f9 vittorie (15 successi) nella storia delle formule cadette (Formula 2, F3000, GP2). Nonostante ci\u00f2, per\u00f2, dalla \"feature race\" del Gran Premio di Germania non coglie pi\u00f9 una vittoria: ad Hockenheim si ritira nella seconda gara e in Ungheria coglie solo due punti in entrambe le corse. La beffa pi\u00f9 grande per\u00f2 arriva nella Gara 1 di Valencia: a pochi metri dal traguardo \u00e8 costretto a cedere il passo al russo Vitalij Petrov perch\u00e9 a secco di carburante. In Gara 2 le cose vanno meglio: conclude quarto dopo esser partito da met\u00e0 schieramento, ma dopo la gara viene assegnato il terzo posto a tavolino poich\u00e9 il secondo classificato, Luca Filippi, viene penalizzato di 25 secondi a causa di una manovra ritenuta scorretta ai danni di Romain Grosjean. In Belgio, due settimane dopo, le cose vanno peggio: il suo rivale per la conquista del titolo Bruno Senna \u00e8 davanti ma viene penalizzato con un \"drive through\". Per Giorgio \u00e8 un'occasione d'oro ma mentre la safety car \u00e8 in azione per l'incidente di Davide Valsecchi perde 10 posizioni. Quando la safety car rientra ai box, il padovano \u00e8 costretto a rimontare ma proprio all'ultimo giro sbanda e urta Lucas Di Grassi ponendo fine alla corsa di quest'ultimo. Pantano si rimetter\u00e0 in carreggiata all'ultimo posto con un considerevole distacco dal penultimo. Per quanto successo, Giorgio viene squalificato dai commissari ed escluso da Gara 2, dove Senna non riesce a racimolare punti. Il tutto si decide quindi a Monza. Il sabato dopo in Gara 1 del Gran Premio d'Italia, Pantano scatta dalla pole, conquista cos\u00ec due punti e alla fine, nonostante termini al 10\u00ba posto la gara, si consacrer\u00e0 campione poich\u00e9 Senna non riesce ad andare oltre il 5\u00ba posto; sono cos\u00ec i 73 punti di Giorgio contro i 64 di Senna e da l\u00ec c'\u00e8 la certezza matematica che l'alfiere della Racing Engineering ha messo in tasca il titolo. In Gara 2 \u00e8 al 17\u00ba posto dopo la partenza ma finisce la gara al 5\u00ba posto, concludendo la stagione con 76 punti. \u00c8 il primo pilota italiano a conquistare il titolo della GP2.\nIl passaggio in Superleague.\nNel 2009 corre nel campionato Superleague Formula con i colori rossoneri del team A.C. Milan, di cui Giorgio \u00e8 tifoso sin dall'infanzia. Finisce il campionato al 7\u00ba posto nella classifica generale, con quattro quarti posti (Belgio, Gran Bretagna e Portogallo), un terzo (Spagna) e la vittoria in Francia. Ha partecipato anche a tre gare nel campionato europeo Renault Megane Cup, ottenendo un podio. Nel 2010 ha partecipato al campionato Auto GP, organizzato da Enzo Coloni, con il team della SuperNova International nei primi 3 appuntamenti della stagione, con l'Euronova Racing nella gara svoltasi a Spa-Francorchamps, e con l'Ombra Racing nell'ultimo appuntamento corso a Monza. Il miglior risultato in gara \u00e8 stato il 3\u00ba posto ottenuto in Gara 1 a Spa-Francorchamps in Belgio.\nIl ritorno in IndyCar.\nIl 16 agosto 2011 viene ufficializzato il suo ingaggio in IndyCar con il team Dreyer&amp;Reinbold in qualit\u00e0 di sostituto dell'infortunato Justin Wilson; Pantano esordisce sul circuito di Sonoma chiudendo con un ottimo 6\u00ba posto sul campo; nel dopo-gara i commissari lo penalizzano facendolo retrocedere in 17\u00aa posizione per la regola del blocking. Dopo una settimana corre sullo stretto e tortuoso circuito cittadino di Baltimora, in qualifica si classifica 13\u00ba. Dopo un'ottima prima parte di gara viene coinvolto in un maxi-incidente fortunatamente senza conseguenze per tutti i piloti coinvolti ma Pantano a causa dei danni riportati dalla sua vettura \u00e8 costretto al ritiro. Viene confermato per la terza gara consecutivo sul circuito di Motegi, ma \u00e8 costretto a correre con una macchina diversa rispetto alle 2 gare precedenti a causa di un cambio di sponsor. Nonostante numerosi problemi ai freni e alle gomme Pantano stringe i denti e ottiene il 16\u00ba posto, con il merito di aver effettuato il giro pi\u00f9 veloce della gara. Il 31 luglio 2012 viene ingaggiato dalla scuderia Chip Ganassi Racing per sostituire l'infortunato Charlie Kimball; il pilota veneto esordisce sul Circuito di Mid-Ohio chiudendo al 14\u00ba posto, dopo essere partito 24\u00ba, e segnando il secondo giro pi\u00f9 veloce in gara.\nIn GT OPEN.\nIl giorno 25 aprile 2013 Giorgio ufficializza il passaggio nel campionato GT Open, al volante di una Mc Laren MP12-C del team Bhai-Tech.\nNel primo appuntamento, svolto sul tracciato del Paul Ricard (Francia), conquista il 3\u00ba tempo nelle prove di qualificazione ma in gara si ritira causa un'uscita di strada del suo compagno di squadra R.Suzuki.\nRiesce comunque nell'ultima gara a Barcellona, dopo numerose difficolt\u00e0 nel corso della stagione, a conquistare il titolo di campione nella classe GT2."}
{"id": "63576", "revid": "111561100", "url": "https://it.wikipedia.org/wiki?curid=63576", "title": "Giorgio Scarlatti", "text": ""}
{"id": "63577", "revid": "124522294", "url": "https://it.wikipedia.org/wiki?curid=63577", "title": "Giovanni Lavaggi", "text": "Di nobili origini siciliane, \u00e8 nipote dell'aviatore Giovanni Lavaggi, perito il 7 agosto 1935 nell'incidente aereo in cui perse la vita il ministro dei lavori pubblici Luigi Razza, all'aeroporto El Almaza de Il Cairo.\nLaureato in ingegneria meccanica al Politecnico di Milano, \u00e8 anche progettista e costruttore della Lavaggi LS1, sport-prototipo della categoria LMP1\nCarriera.\nEsordi.\nHa cominciato tardi la carriera di pilota agonistico, all'et\u00e0 di ventisei anni, quando ha potuto contare sul supporto di alcuni sponsor che egli stesso si era procurato, non disponendo di un patrimonio personale cospicuo, n\u00e9 di un manager.\nNei primi anni di carriera corse in numerose categorie a livello europeo (vincendo il titolo Interserie Div.1 nel 1993) e negli Stati Uniti (ove vinse la 24 Ore di Daytona al volante di una Porsche, primo italiano a riuscirci dopo Lorenzo Bandini con Ferrari nel 1967).\nFormula 1.\nEsord\u00ec in Formula 1 nel 1995, all'et\u00e0 di trentasette anni, con la Pacific con cui corse quattro Gran Premi senza concluderne alcuno, per l\u2019inconsistenza e la fragilit\u00e0 della vettura.\nNel 1996 venne ingaggiato dalla Minardi per le ultime sei gare stagionali, in cui tuttavia manc\u00f2 per tre volte la qualificazione, mentre nei restanti tre GP collezion\u00f2 un ritiro, un 15\u00ba e un 10\u00ba posto, suo miglior risultato in una gara di F1 e secondo miglior risultato stagionale della squadra di Faenza.\nAttivit\u00e0 successive.\nConclusa l'esperienza in F1, Lavaggi ha proseguito la propria carriera di pilota in altre categorie, affiancandovi attivit\u00e0 in campo tecnico e manageriale, con la costituzione di un proprio team. Schier\u00f2 una Ferrari 333 SP nel Campionato del Mondo Prototipi, ottenendo alcuni podi e pole positions, e conquistando due prestigiose vittorie a Magny-Cours (1999) e alla 1000 km di Monza (2001).\nNel 2004 ha iniziato il progetto di un proprio un prototipo per la nuova classe LMP1, e con questa vettura, denominata \"Lavaggi LS1\" e terminata nel 2006, ha partecipato alla Le Mans Endurance Series fino al 2009, in coppia con Xavier Pompidou e Wolfgang Kaufmann."}
{"id": "63578", "revid": "1543377", "url": "https://it.wikipedia.org/wiki?curid=63578", "title": "Gregor Foitek", "text": "Carriera.\nFormule minori (1986-1988).\nFiglio di un importante concessionario di automobili sportive di Zurigo, Foitek cominci\u00f2 a correre in monoposto nel 1986, quando vinse il campionato svizzero di Formula 3. Il pilota svizzero disput\u00f2 qualche gara anche nel campionato tedesco, mettendo in mostra una discreta velocit\u00e0, ma anche una certa propensione agli incidenti.\nNel 1987 Foitek pass\u00f2 a competere nel campionato europeo di F3000, nel quale aveva esordito gi\u00e0 l'anno precedente. I risultati furono per\u00f2 piuttosto scarsi, con diverse mancate qualifiche e nessun arrivo a punti. Il 1988 port\u00f2 maggiori soddisfazioni, con la conquista di una vittoria e di 15 punti totali che gli valsero la settima posizione assoluta in classifica; il pilota svizzero si fece per\u00f2 notare principalmente per essere stato coinvolto in un brutto incidente con Johnny Herbert nel quale il pilota britannico si ruppe entrambe le gambe, rischiando di porre termine alla propria carriera.\nFormula 1 (1989-1990).\nNel 1989 Foitek fu ingaggiato dal team EuroBrun per partecipare al Campionato mondiale di Formula 1. La scuderia inizi\u00f2 la stagione con la vettura dell'anno precedente, che presto divenne obsoleta nel confronto con le altre monoposto; il pilota svizzero riusc\u00ec a passare le prequalifiche solo nell'inaugurale Gran Premio del Brasile, nel quale non fu per\u00f2 in grado di qualificarsi alla gara. L'arrivo della nuova vettura a partire dal Gran Premio di Germania non miglior\u00f2 la situazione e dopo l'ennesima mancata qualifica nel Gran Premio del Belgio Foitek lasci\u00f2 la squadra.\nDopo aver saltato due gare, il pilota svizzero trov\u00f2 posto alla Rial, partecipando al Gran Premio di Spagna con la scuderia tedesca. Anche in questa occasione, per\u00f2, Foitek fall\u00ec la qualificazione, subendo inoltre un brutto incidente in seguito al cedimento dell'alettone posteriore della sua vettura.\nAl termine della stagione Foitek firm\u00f2 un contratto con la Brabham per il 1990, ma la scuderia fu ceduta ad un gruppo giapponese prima dell'inizio del campionato e la nuova propriet\u00e0 gli prefer\u00ec David Brabham, figlio del fondatore del team Jack Brabham. Prima di lasciare il posto all'australiano, Foitek prese parte alle prime due gare della stagione, il Gran Premio degli Stati Uniti e il Gran Premio del Brasile. Il pilota svizzero riusc\u00ec a qualificarsi in entrambe le occasioni, non riuscendo per\u00f2 a giungere al traguardo.\nSostituito da Brabham, Foitek pass\u00f2 alla Onyx, della quale suo padre aveva acquisito il 25% della propriet\u00e0. Nonostante la vettura fosse un aggiornamento del modello dell'anno precedente, Foitek pass\u00f2 le qualifiche sia nel Gran Premio di San Marino che nel Gran Premio di Monaco. In quest'ultima occasione il pilota svizzero risal\u00ec in classifica fino al sesto posto, sfruttando l'elevato numero di ritiri, ma fu costretto a sua volta ad abbandonare la gara in seguito ad un incidente con \u00c9ric Bernard mentre i due si contendevano la sesta posizione. Foitek fu comunque classificato settimo, avendo completato pi\u00f9 del 90% della distanza totale di gara, e questo risultato consent\u00ec alla scuderia di evitare le prequalifiche nella seconda parte di stagione.\nTuttavia, la situazione economica del team si deterior\u00f2 rapidamente; nel Gran Premio del Messico Foitek tagli\u00f2 il traguardo per l'unica volta nella sua carriera, giungendo quindicesimo a due giri dal vincitore, ma nelle quattro gare successive si qualific\u00f2 solo nel Gran Premio di Germania, ritirandosi per un'uscita di pista.\nIn seguito a diversi cedimenti meccanici dovuti all'utilizzo di pezzi eccessivamente usurati, Foitek padre ritir\u00f2 il proprio appoggio alla scuderia, che chiuse i battenti.\nCART e ritiro (1991-1992).\nNel 1991 Foitek partecip\u00f2 alla 24 Ore di Le Mans al volante di una Porsche 962CK6 in equipaggio con Tomas Lopez e Tiff Needell, ritirandosi per incidente. In seguito il pilota svizzero prese parte ad altre due gare del Campionato Mondiale Sportprototipi, conquistando un ottavo posto a Magny-Cours.\nNel 1992 Foitek partecip\u00f2 a due gare del campionato CART per il team di A.J. Foyt, ritirandosi in entrambe le occasioni dopo alcune buone prestazioni in qualifica. Iscritto anche alla 500 Miglia di Indianapolis, il pilota svizzero si rifiut\u00f2 di parteciparvi, considerandola troppo pericolosa. Foitek pose quindi fine alla propria carriera automobilistica, gestendo la concessionaria di famiglia insieme al padre."}
{"id": "63579", "revid": "123368667", "url": "https://it.wikipedia.org/wiki?curid=63579", "title": "Gunnar Nilsson", "text": "Carriera.\nGli inizi.\nNilsson si interess\u00f2 all'automobilismo alla fine degli anni '60 prendendo parte a varie corse locali. Nel 1974 decise di trasferirsi in Inghilterra e debutt\u00f2 in Formula Vee. Con una March privata prese parte al campionato di F3 inglese nel 1975 e a fine stagione vinse il titolo di categoria. Per l'anno seguente Nilsson avrebbe dovuto debuttare in Formula 2, ma arriv\u00f2 la chiamata dalla Lotus in Formula 1.\nFormula 1.\nGunnar Nilsson fu chiamato in Formula 1 da Colin Chapman dopo un discreto palmar\u00e8s nelle formule minori, ma senza particolari acuti: fu una delle tante scommesse vinte dal manager inglese della Lotus, che lo volle al debutto a inizio stagione 1976.\nSempre nel 1976, Nilsson, insieme al connazionale Ronnie Peterson, ha disputato la 6H di Silverstone alla guida di una BMW 3.5 CSL Turbo Gr.5 del Team Works.\nVincitore del Gran Premio del Belgio 1977 su Lotus, \u00e8 morto nel 1978, stroncato da un cancro, nell'ospedale di Charing Cross, dopo che un mese prima aveva partecipato ai funerali del collega connazionale Ronnie Peterson, morto in un incidente durante il GP d'Italia a Monza; oggi Nilsson riposa nel cimitero di Helsingborg P\u00e5lsj\u00f6, ad Helsingborg.\nNegli ultimi mesi di vita aveva inviato agli amici una lettera, invitandoli a cooperare per la creazione di una fondazione sulla ricerca scientifica contro il cancro. Grazie a questa sua iniziativa, molti appassionati di automobilismo offrirono fondi e diffusero a loro volta la richiesta di denaro in tutto il mondo; furono raccolti un miliardo e 440 milioni di lire. I lettori della rivista Autosprint donarono 170 milioni di lire del tempo, consentendo un avvio immediato alla Fondazione contro il cancro che si organizz\u00f2 con un lavoro di ricerca, a nome del campione svedese."}
{"id": "63580", "revid": "599013", "url": "https://it.wikipedia.org/wiki?curid=63580", "title": "Guy Edwards", "text": "Carriera.\nGli inizi.\nInizia la carriera motoristica alla fine degli anni sessanta con vetture di piccola cilindrata per passare poi la campionato britannico di Formula 3 nel 1968, nel 1969 passa alle vetture sport con una Chevron. Negli anni seguenti prosegue senza grandi successi nelle corse sport fino al 1972 quando acquista una McLaren M10 per cimentarsi nel campionato di Formula 5000. L'anno seguente corre con la Lola sia nel campionato per vetture sport che nella F5000.\nFormula 1.\nNel 1974 ottiene, grazie anche a degli sponsor, il volante di una Lola T370 del team \"Embassy Hill\". Pochi i risultati di rilievo tranne il settimo posto ad Anderstorp nel Gran Premio di Svezia. Un incidente durante una gara di F5000 lo terr\u00e0 lontano dalle corse per oltre un anno.\nRitorna nel 1976 al volante di una Hesketh. Pochi i risultati in gara. Parteciper\u00e0 per\u00f2 durante il Gran Premio di Germania al salvataggio di Niki Lauda; cosa che gli garantir\u00e0 la \"Queen's Gallantry Medal\". Nel 1977 correr\u00e0 un solo gran premio, quello di casa, senza prequalificarsi, al volante di una lenta Stanley-BRM.\nDopo la F1.\nPassa alla Formula Aurora nel 1978, dove vince in un paio di occasioni con una March: (Oulton Park e Thruxton). L'anno seguente corre con una Fittipaldi senza riportare successi mentre nel 1980 vince a Brands Hatch, poi ancora a Oulton Park e Snetterton, su una Arrows.\nCon la scomparsa di questo campionato passa definitivamente alle vetture sport vincendo nel 1981, al volante di una Lola dell'\u00e9quipe \"GRID\", prima la Coppa Florio, poi la 1000\u00a0km de Brands Hatch. Nel 1982, passa al team ufficiale senza bissare i successi dell'anno precedente. Lo stesso anno fa il suo ritorno nella massima formula con la March, quale direttore commerciale, ruolo che detiene fino al 1985, dopo che la March, divenuta nel frattempo RAM, chiude i battenti.\nContinua anche la carriera di pilota guidando tra il 1983 e il 1985 per John Fitzgerald nelle vetture sport una Porsche, andando a podio a Silverstone e Brands Hatch, e terminando quarto a Le Mans.\nDopo questi risultati abbandona il volante per dedicarsi interamente alla ricerca di sponsor per le gare motoristiche.\nNel 1987, convince la Castrol a sponsorizzare la Jaguar nel campionato IMSA. Nel 1988 torna in pista nel campionato turismo britannico.\nNel 1992, diviene dirigente della Lotus, che si trova in una situazione finanziaria difficile, trovando per\u00f2 degli sponsor anche per il 1993. Nel 1994 abbandona la scuderia che dopo poco chiuder\u00e0 i battenti.\nParentela.\nGuy Edwards \u00e8 il padre di Sean, anch'egli pilota automobilistico, deceduto il 15 ottobre 2013 durante una lezione di guida a bordo di una Porsche 996."}
{"id": "63581", "revid": "599013", "url": "https://it.wikipedia.org/wiki?curid=63581", "title": "Hans Binder", "text": "\u00c8 zio di Ren\u00e9 Binder, pilota impegnato in Formula 2. \nCarriera.\nNel 1972 si aggiudica il Campionato Europeo Formula Ford. L'anno seguente passa in Formula 3 senza raggiungere risultati di riguardo. Solo nel 1976 passa in Formula 2 e fa il suo esordio in Formula 1. Ci\u00f2 avviene nel Gran Premio d'Austria al volante di una Ensign. Nella stagione correr\u00e0 anche nel Gran Premio del Giappone con una Wolf-Williams.\nNel 1977 trova il budget per correre con la Surtees. I risultati per\u00f2 sono modesti. Nella stagione passa poi a correre con una Penske del team ATS (per tre Gran Premi cogliendo l'ottavo posto in Olanda). Per gli ultimi due Gran Premi trova nuovamente un volante con la Surtees. \nL'ultima sua apparizione sar\u00e0 nel 1978 nel Gran Premio di casa al volante di una ATS, ma non si qualificher\u00e0."}
{"id": "63582", "revid": "1840984", "url": "https://it.wikipedia.org/wiki?curid=63582", "title": "Hans Herrmann", "text": "Carriera.\nHa preso parte a 19 Gran Premi del Mondiale di Formula 1, ottenendo un podio ed un totale di 10 punti. La sua prima gara \u00e8 stato il Gran Premio di Germania 1953 dove concluse al nono posto. Ha gareggiato anche nella categoria Sport Prototipo e nel 1970 ha vinto la 24 ore di Le Mans con Richard Attwood guidando una Porsche 917K.\nNel 1954, al volante di una Porsche 550 Spyder conquist\u00f2 una significativa vittoria di classe, con 3\u00ba posto assoluto, nell'ultima Carrera Panamericana disputatasi. In omaggio a questo storico risultato ottenuto da Herrmann, la Porsche decise di adottare la dizione \"Carrera\" per alcune versioni particolarmente sportive dei suoi modelli.\nRisultati.\nRisultati in Formula 1.\n\u2021 Indica i punti divisi equamente tra i piloti alla guida di una vettura condivisa."}
{"id": "63583", "revid": "599013", "url": "https://it.wikipedia.org/wiki?curid=63583", "title": "Hans-Joachim Stuck", "text": "Carriera.\nGli esordi.\nDopo l'apprendistato sui kart nel 1969 corre nel campionato Europeo per vetture turismo con una BMW conquistando la 24 Ore del N\u00fcrburgring. Passer\u00e0 nel 1972 al campionato tedesco conquistando assieme a Jochen Mass la vittoria nella 24 Ore di Spa.\nNel 1973 inizia la sua carriera nella vetture a ruote scoperte con una March di Formula 2. Gi\u00e0 l'anno successivo sar\u00e0 vicecampione, dietro a Patrick Depailler, conquistando ben quattro vittorie.\nFormula 1.\nLa March lo impiega anche in Formula 1. Fa il suo esordio nel Gran Premio d'Argentina e conquista per due volte punti: in Spagna (quarto) e in Sud Africa (quinto).\nAnche nel 1975 si divide tra l'impegno in Formula 1 e quello in Formula 2, sempre con la March, che lo chiamer\u00e0 a stagione iniziata per correre 5 Gran Premi al posto di Lella Lombardi. Nella stagione s'impegner\u00e0 anche al volante di una BMW nel campionato IMSA.\nNel 1976, stesso programma, condito da due vittorie nel campionato Formula 2 (entrambe ad Hockhenheim), e da un'ottima stagione nella massima serie con un quarto posto a Monaco e un quinto nel Gran Premio degli Stati Uniti-Est. Partir\u00e0 addirittura in seconda fila nel Gran Premio di Germania.\nIl 1977 sar\u00e0 la sua miglior stagione nella Formula 1. Passato alla Brabham orfana di Carlos Pace, otterr\u00e0 due podi (terzo in Austria e in Germania) e scatter\u00e0 dalla seconda piazza nel Gran Premio degli Stati Uniti-Est, dovendo per\u00f2 abbandonare la gara.\nLe sue ultime due stagioni nel \"circus\" saranno deludenti. Prima con la Shadow poi con la tedesca ATS, sar\u00e0 spesso nelle retrovie, e conquister\u00e0 solo due quinti posti: nella prima stagione in Gran Bretagna e nella seconda a Long Beach.\nUn'ulteriore presenza nel \"circus\" era stata prevista per il GP USA West (sulla pista di long Beach) per il 1980, in sostituzione dell'infortunato Alain Prost nel team McLaren. Stuck, libero da impegni in F1, risult\u00f2 iscritto alla corsa ma non fu tra i 27 piloti scesi in pista per le prove: la BMW, per la quale il pilota tedesco aveva un contratto per le corse turismo, non concesse il suo nulla osta. In quel fine settimana, infatti, Stuck era gi\u00e0 legato a impegni agonistici nel campionato turismo tedesco (DRM); il suo posto (che era, appunto, il posto di Alain Prost) venne allora rilevato da Stephen South, senza successo: la seconda McLaren non si qualific\u00f2 per la gara americana.\nVetture Sport.\nLa sua successiva carriera nelle vetture sport \u00e8 stata lunga e piena di successi. Nel 1975 vince la 12 Ore di Sebring su BMW. Nel 1981 vince la 1000 km del N\u00fcrburgring con una BMW della \"GS Racing\" e nel 1984 la 1000\u00a0km di Imola con il team \"Brun Motorsport\".\nNei due anni seguenti vince il Campionato mondiale per Vetture Sport, nonch\u00e9 la 24 Ore di Le Mans del 1986, vittoria quest'ultima bissata anche nel 1987, sempre alla guida della Porsche 962.\nVince nuovamente la 12 Ore di Sebring nel 1986 e nel 1988, entrambe a bordo di una Porsche 962.\nNel 1989 corre nuovamente nel campionato IMSA e nel 1990 conquista il titolo nel DTM su Audi V8. Continua negli anni novanta nel campionato Turismo poi nel \"ITC\" guidando l'Opel Calibra V6, infine nel Campionato FIA GT, su McLaren F1 GTR del Team BMW Motorsport, dal 1998 al 2000 guida per lo stesso team la BMW V12 LMR impiegata nella 24 Ore di Le Mans e nell'ALMS, in quest'ultimo campionato continua a gareggiare fino al 2003 per squadre minori.\nNel 2004 rivince dopo 35 anni la 24 Ore del N\u00fcrburgring."}
{"id": "63584", "revid": "6923", "url": "https://it.wikipedia.org/wiki?curid=63584", "title": "Hap Sharp", "text": ""}
{"id": "63585", "revid": "124443662", "url": "https://it.wikipedia.org/wiki?curid=63585", "title": "Harald Ertl", "text": "Carriera.\nInizia la carriera motoristica nel 1969 acquistando una Formula 5, con la quale vince 6 gare. Secondo nella Coppa Europa nel 1970 con una Kaimann partecipa anche al campionato di Formula 3 tedesca con March 703.\nNel 1971 passa alle gare per vetture sport Touring car racing, al volante di una Alfa Romeo nel Deutsche Rennsport Meisterschaft (DRM) nel campionato Europeo per vetture sport.\nDal 1974 al 1976, Ertl corre in Formula 2 senza per\u00f2 risultati di grande rilievo, anche se con la Chevron BMW del team di Fred Opert chiude al terzo posto la quarta prova della stagione 1975, disputata sul circuito corto del N\u00fcrburgring e prevista in due manche.\nSempre nel 1975 e sempre in F.2 sar\u00e0 protagonista nel finale di gara a Vallelunga, con il connazionale Hans Binder, di discutibili traiettorie tese a ostacolare il doppiaggio da parte dell'italiano Maurizio Flammini, in lotta per la vittoria: mentre Ertl alla fine verr\u00e0 doppiato, Flammini e Binder si urteranno, compromettendo la corsa del pilota laziale.\nNel 1975 grazie ad uno sponsor (la Warsteiner Bier) ottiene un volante in Formula 1 con la Hesketh. Corre in tre gran premi, giungendo ottavo al suo debutto al N\u00fcrburgring, nel Gran Premio di Germania e nono a Monza.\nIl Gran Premio tedesco \u00e8, appunto, la corsa del debutto in F1 e all'inizio dell'ultimo giro Ertl \u00e8 settimo, non distante dalla Ensign dell'olandese Van Lennep, che concluder\u00e0 6\u00ba.\nMa a pochi km dalla fine i freni cedono completamente, e il pilota riesce a concludere, ma perde la settima posizione a favore della pilotessa italiana Lella Lombardi, su March.\nNel 1976 corre l'intera stagione con la stessa scuderia ottenendo il settimo posto in Gran Bretagna e altri due ottavi posti (Gran Premio d'Austria e Gran Premio del Giappone : in questa corsa, storica per il duello finale Hunt-Lauda, cede la 7\u00aa posizione a Laffite all'ultima curva, come riportato dai giornali dell'epoca).\nParticolare molto curioso, e mai avvenuto in un gran premio (un analogo episodio avvenuto l'anno successivo ad Hockenheim, con il tedesco Hans Heyer, sembra essere stato concordato con i commissari di gara) \u00e8 quello relativo alla partenza non autorizzata nel GP francese della stagione 1976: Ertl, terza riserva, cio\u00e8 il terzo fra i non qualificati, si present\u00f2 comunque al via, e in coda al gruppo dei ventisei partenti scatt\u00f2 con tutti gli altri. Al terzo giro riusc\u00ec a superare il compagno della Hesketh, Guy Edwards ma al quarto passaggio ricevette la bandiera nera per \"partenza non autorizzata\".\nSar\u00e0 proprio con Edwards, Merzario e Lunger tra i quattro piloti che soccorreranno Niki Lauda nel terribile incidente al N\u00fcrburgring. Nel '77 correr\u00e0 tre gran premi, non qualificandosi per altri due e ottenendo come massimo risultato il nono posto in Belgio, in una gara nella quale andr\u00e0 piuttosto bene.\nErtl per\u00f2 continua la sua carriera anche al di fuori della massima formula. Collaborando con la BMW, la Schnitzer Motorsport sviluppa una Toyota Celica \"Turbo\" per Ertl nello stesso 1977 con la quale affronta il DRM, il famoso e combattuto campionato tedesco riservato a vetture Turismo. \nErtl, poi, vincer\u00e0 il campionato tedesco turismo DRM nel 1978 guidando una BMW 320i Turbo sempre per la Schnitzer Motorsport. Nella stessa stagione verr\u00e0 ingaggiato dalla Ensign per quattro gran premi: in Olanda non si prequalifica; mentre in Germania verr\u00e0 tradito dal motore a tre giri dalla conclusione, quando \u00e8 in sesta posizione, dopo aver superato piloti del calibro di Gilles Villeneuve; mentre in Austria \u00e8 coinvolto al secondo via, dopo la interruzione per pioggia, in un incidente con Patrese.\nA Monza infine viene iscritto per ben due volte nello stesso GP, un caso unico nella storia della Formula 1: nelle pre qualifiche con la Ensign, con la quale era appunto arrivato in zona punti -prima di vedere rompere il motore -in Germania; non raggiunto il tempo per disputare le prove ufficiali, si ripresenta alle stesse con un altro team, con una ATS : ma non si qualifica.\nUna delle ultime fotografie di Ronnie Peterson, che perde la vita per un incidente in partenza nel GP italiano 1978, lo ritrae proprio con Ertl, al mattino della domenica intervistato dal collega, in questo caso nella veste di reporter.\nNel 1979 e nel 1980, corre nel campionato tedesco DRM per la Zakspeed, cogliendo molti successi al volante di una Ford Capri turbo. Nel 1980 ultima apparizione in Formula 1, sempre con la ATS, nel Gran Premio di Germania. Non si qualifica.\nIl 17 ottobre del 1981 ottiene un curioso record di velocit\u00e0, con una speciale BMW motorizzata a metano, toccando i 301,4 kmh.\nMorir\u00e0 in un incidente aereo durante uno spostamento con la famiglia verso la sua casa di vacanze a Sylt, nel nord della Germania.\nOggi riposa nel cimitero di Mannheim-Neckarau."}
{"id": "63586", "revid": "1442080", "url": "https://it.wikipedia.org/wiki?curid=63586", "title": "Bartolom\u00e9 de Las Casas", "text": "Viene altres\u00ec ricordato per aver inizialmente proposto a Carlo V l'importazione di schiavi neri per sostituire gli indigeni nei \"laboriosi inferni delle miniere d'oro delle Antille\"; tuttavia, ritratt\u00f2 in seguito questa posizione, schierandosi al fianco degli africani schiavizzati nelle colonie. Fu anche il primo ecclesiastico a prendere gli ordini sacri nel Nuovo Mondo. I padri Domenicani della Curia Provinciale di Siviglia hanno aperto la causa della sua beatificazione nell'anno 2002, per cui la Chiesa cattolica gli ha assegnato il titolo di Servo di Dio.\nSu suo impulso e grazie alla sua attivit\u00e0 di denuncia del sistema di sfruttamento degli indios vennero compilate le \"Leggi nuove\" ratificate da Carlo V, con le quali venivano abolite le \"encomiendas\", strutture organizzative agricole fondate su un sistema schiavistico-feudale, principale causa dello sfruttamento dei nativi.\nBiografia.\nNacque a Siviglia probabilmente nel 1484, anche se il 1474 \u00e8 l'anno indicato tradizionalmente. Alcuni resoconti sostengono che Las Casas discendesse da una famiglia di \"conversi\", ovvero di Ebrei costretti a convertirsi al Cristianesimo. Raggiunte nel 1502 le Indie (l'attuale America centrale) per curare gli interessi coloniali della famiglia, fu testimone delle vicende del quarto viaggio di Cristoforo Colombo, del quale lesse e trascrisse il \"Giornale di bordo\" relativo ai diversi viaggi da questi compiuti. Dopo essere stato \"encomendero\", la lettura della Bibbia fin\u00ec per metterlo in contrapposizione ai \"conquistadores\", in difesa degli \"indios\".\nOrdinato sacerdote nel 1507, entr\u00f2 nel 1515 nell'ordine domenicano, che si era gi\u00e0 schierato a favore dei diritti degli indigeni (ad esempio con la figura di Antonio Montesinos) e inizi\u00f2 la sua instancabile battaglia a favore degli \"indios\": condann\u00f2 senza eccezioni il colonialismo e l'espansionismo degli europei, viaggi\u00f2 nelle terre americane e attravers\u00f2 molte volte l'oceano per portare in Spagna le sue proteste.\nNei suoi testi, Las Casas ci presenta una puntuale descrizione delle qualit\u00e0 fisiche, morali e intellettuali degli \"indios\", finalizzata alla difesa dell'umanit\u00e0 degli abitanti del nuovo mondo, contro la tesi della loro irrazionalit\u00e0 e bestialit\u00e0 avanzata da altri suoi contemporanei, soprattutto di cultura umanista. Celebri sono i dettagliati resoconti che egli diede delle vessazioni e delle atrocit\u00e0 compiute dai colonizzatori \"cristiani\" che agivano contro la lettera e lo spirito delle Leggi di Burgos.\ngiustificati in questo dalle cosiddette Leggi di Burgos (il cui presupposto erano alcune tesi del decretalista medievale Enrico da Susa).\nIl suo tentativo di creare una societ\u00e0 coloniale pacifica in Cuman\u00e1, Venezuela, nel 1520 fall\u00ec e la comunit\u00e0 venne massacrata da una rivolta indigena che, secondo alcuni critici, venne incitata dai vicini coloniali.\nNel 1536 si rec\u00f2 in Guatemala insieme ai confratelli Pedro de Angulo e Rodrigo de Ladrada.\nIn uno dei suoi ritorni in Spagna, Las Casas fu protagonista del grande dibattito del 1550, voluto da Carlo V, che aveva convocato allo scopo la Giunta di Valladolid. Avversario di Las Casas era il rappresentante del pensiero colonialista, l'umanista Juan Gin\u00e9s de Sep\u00falveda, che sosteneva che alcuni uomini sono servi per natura, che la guerra mossa contro di loro \u00e8 conveniente e giusta a causa della gravit\u00e0 morale dei delitti di idolatria, dei peccati contro natura e dei sacrifici umani da loro commessi e che, infine, l'assoggettamento avrebbe favorito la loro conversione alla fede.\nLas Casas si dichiara, invece, a favore di una pacifica conversione e afferma la naturale bont\u00e0 degli \"indios\" (\"senza malizia n\u00e9 doppiezza\"), dando origine al cosiddetto mito del buon selvaggio: gli stessi sacrifici umani non sono tanto negativi se li si considera \"indotti dalla ragione naturale\", al punto che i nativi avrebbero peccato se non avessero onorato i loro dei. Il processo e le discussioni durarono ben cinque giorni.\nI domenicani non appoggiarono nessuno dei due e il tribunale sembrava propendere per Sepulveda. La disputa si risolse in un nulla di fatto. Tuttavia, sotto la pressione di Las Casas e dell'Ordine Domenicano, qualcosa cominci\u00f2 a cambiare. \nMor\u00ec nel 1566.\nOpere.\nGli scritti di Las Casas non hanno fini letterari ma documentali e di testimonianza. Anche per questo utilizzano un linguaggio lineare ed efficace non consueto nella prosa spagnola dell'epoca, che ha contribuito alla loro fortuna. L'obiettivo \u00e8 denunciare le atrocit\u00e0 perpetrate contro gli Inca ed evidenziare le qualit\u00e0 positive di queste popolazioni: l'autore condanna la violenza e la cupidigia, ma non \u00e8 certamente contrario a diffondere il Cristianesimo. Anzi, proprio dal cristianesimo Las Casas trae quella spinta universalistica e quell'idea dell'uguaglianza di tutti gli uomini che ne animano l'opera e che lo spingeranno a denunciare anche le violenze dei portoghesi in terra d'Africa.\nAnche se il sistema dell\"encomienda\" non pot\u00e9 venir totalmente smantellato, in quanto sostenuto dalle classi coloniali spagnole che da esso traevano profitto, gli scritti di Las Casas vennero tradotti e pubblicati in tutta Europa, influenzando ad esempio le opinioni del saggista Montaigne, contribuendo alla riflessione della Spagna su di s\u00e9 e sulla propria storia, e soprattutto - nei secoli successivi - alla presa di coscienza della propria storia da parte dei popoli sudamericani colonizzati.\nLa fortuna di Las Casas come scrittore fu scarsissima in campo cattolico ma suscit\u00f2 grandi entusiasmi tra protestanti e illuministi. In effetti i suoi scritti divennero un formidabile strumento di propaganda che i nemici della Spagna colonialista ebbero da quel momento in poi a disposizione. I resoconti di Las Casas rappresentano naturalmente un elemento cardinale della \"leggenda nera\" sulle atrocit\u00e0 coloniali spagnole.\nLa \"Brev\u00edsima relaci\u00f3n de la destrucci\u00f3n de las Indias\".\nNel 1542 l'imperatore Carlo V chiese al domenicano di redigere una sintesi dei memoriali che aveva presentato sulla situazione degli indios. L'opera venne pubblicata quello stesso anno, con il titolo \"Brev\u00edsima relaci\u00f3n de la destrucci\u00f3n de las Indias\", ebbe subito grande risonanza ed ebbe una indubbia influenza sulla liberazione per legge degli indios decretata dall'imperatore con le \"Leyes Nuevas\" del 1542-45. L'applicazione della nuova legislazione fu tuttavia resa difficile dalla resistenza dei conquistadores, che arrivarono ad uccidere i messi del re che cercavano di farla rispettare. In ogni caso, la condizione degli indigeni nei territori dominati dagli spagnoli risult\u00f2 diversa da quella dei vicini territori portoghesi, dove la schiavit\u00f9 rimase pienamente in vigore per moltissimi anni.\nLa \"Historia de las Indias\".\nLas Casas fu autore anche della monumentale \"Historia de las Indias\", a cui lavor\u00f2 per molti anni, fino al 1561, ma che fu pubblicata (parzialmente) solo nel 1875.\nGenealogia episcopale e successione apostolica.\nLa genealogia episcopale \u00e8:\nLa successione apostolica \u00e8:"}
{"id": "63587", "revid": "2149408", "url": "https://it.wikipedia.org/wiki?curid=63587", "title": "Harry Schell", "text": "Carriera.\nHarry Schell nacque in una famiglia appassionata di automobilismo. Il padre era infatti un pilota professionista, mentre la madre, Lucy O'Reilly, era una ricca ereditiera irlandese che prese parte a diverse corse, imponendosi anche nella Coupe des Dames al Rally di Montecarlo del 1929. I due, che correvano per l'\u00c9curie Bleue, rimasero per\u00f2 vittima di un grave incidente nel 1940: Laury Schell mor\u00ec, mentre la moglie riport\u00f2 gravi ferite e fu costretta ad interrompere la carriera. Dovendo partecipare ad una gara ad Indianapolis l'\u00c9curie Bleue pens\u00f2 di sostituirli con il figlio. Harry Schell inizi\u00f2 cos\u00ec la sua carriera.\nCostretto ad interrompere la sua partecipazione alle competizioni automobilistiche per lo scoppio della seconda guerra mondiale, riprese a correre subito dopo il termine del conflitto. Nel 1950 fece il suo esordio in Formula 1 guidando la prima vettura a motore posteriore dell'epoca, pur senza giungere a punti nella sua prima stagione. Negli anni seguenti disput\u00f2 diverse gare anche in Formula 2 e nelle gare sport prototipo. Nella massima serie cominci\u00f2 ad ottenere buoni risultati nella seconda met\u00e0 degli anni cinquanta arrivando sul podio in diverse gare extra campionato e concludendo secondo al Gran Premio d'Olanda 1958 e terzo nel Gran Premio di Pescara 1957.\nNel 1960 rimase vittima di un grave incidente alla curva Abbey durante le prove del BRDC International Trophy che gli cost\u00f2 la vita. Schell stava guidando a circa 160 km/h quando la sua auto scivol\u00f2 nel fango sul lato della pista e perse una ruota. La Cooper comp\u00ec una capriola e dopo aver penetrato una barriera di sicurezza, fece crollare un muro di mattoni.\nPrima della sua morte, Schell era stato estremamente esplicito nella promozione del roll-bar sulle auto da corsa europee, una caratteristica di sicurezza richiesta in America. Con la formula del motore da 1500 cm\u00b3 del 1961, divenne parte dello standard della Formula Uno.\nHarry Schell \u00e8 stato sepolto presso il cimitero di Brunoy, vicino a Parigi."}
{"id": "63588", "revid": "599013", "url": "https://it.wikipedia.org/wiki?curid=63588", "title": "H\u00e9ctor Rebaque", "text": "Carriera.\nPartecip\u00f2 a 58 Gran Premi di Formula 1, debuttando all'appuntamento belga del 1977 e facendo segnare un totale di 13 punti iridati. \nFond\u00f2 il suo team privato \"Rebaque\" e corse nelle stagioni 1978 e 1979, utilizzando soprattutto vetture Lotus e prendendo parte anche a tre eventi con la sua vettura Rebaque HR100, creata in collaborazione con la Penske.\nNel 1980 fu il compagno di squadra di Nelson Piquet alla Brabham e termin\u00f2 al 10\u00ba posto il campionato seguente.\nDall'anno successivo corse nel campionato statunitense CART, partecipando anche alla 500 Miglia di Indianapolis 1982 chiudendola al 13\u00ba posto. Vinse la gara di Elkhart Lake e poco tempo dopo rimase ferito in un incidente durante alcuni test sull'ovale di Milwaukee.\nRistabilitosi, torn\u00f2 alle corse stradali."}
{"id": "63589", "revid": "599013", "url": "https://it.wikipedia.org/wiki?curid=63589", "title": "Heinz-Harald Frentzen", "text": "\u00c8 stato attivo in Formula 1 dal 1994 al 2003, cogliendo tre vittorie e il titolo di vicecampione nel 1997. Durante la sua permanenza nella massima serie ha gareggiato per Sauber, Williams, Jordan, Prost e Arrows. Successivamente ha partecipato al campionato DTM e alla 24 Ore di Le Mans.\nPilota veloce e combattivo, scontava il fatto di non avere costanza di rendimento e di concentrazione, soprattutto nella prima parte della sua carriera.\nCarriera.\nLe formule minori.\nFrentzen nacque il 18 maggio 1967 a M\u00f6nchengladbach da madre spagnola e padre tedesco. Da giovanissimo si appassion\u00f2 al mondo dei motori e a tredici anni fece il proprio esordio sui kart per corrervi cinque anni, supportato economicamente dal padre che di professione faceva il necroforo. Nel 1986, a diciotto anni, Frentzen entr\u00f2 in Formula Ford 2000 tedesca, nella quale rimase fino al 1987. L'anno successivo il tedesco pass\u00f2 alla categoria nazionale di Formula Opel Lotus nel team Junior di Jochen Mass, rimasto impressionato dalle prestazioni del giovane pilota in Formula Ford. Frentzen quindi vinse il campionato tedesco e contemporaneamente partecip\u00f2 a quello europeo, in cui per\u00f2 non and\u00f2 oltre un sesto posto.\nNel 1989 dopo la buona esperienza in Formula Opel il tedesco pass\u00f2 alla Formula 3, qui si dovette misurare con l'austriaco Karl Wendlinger e Michael Schumacher, terminando poi secondo a pari punti con il connazionale tedesco. Nel 1990 Frentzen fu impegnato nel campionato di Sport prototipi e contemporaneamente fece parte del team Junior della Mercedes, insieme ai due rivali di Formula 3. Visti i buoni risultati ottenuti ci si aspettava il debutto del tedesco in Formula 1, ma questi prefer\u00ec partecipare al campionato internazionale di Formula 3000 e abbandonare la Mercedes. La stagione non fu buona e Frentzen non and\u00f2 oltre un 14\u00ba posto in campionato, che lo fece dimenticare. Nei due anni successivi partecip\u00f2 alla F3000 giapponese con risultati non molto migliori.\nFormula 1.\nGli inizi con la Sauber (1994-1996).\nNonostante i risultati deludenti dei due anni precedenti debutt\u00f2 poi in Formula 1 nel 1994 al volante della Sauber a motore Mercedes proprio al fianco di Wendlinger. Ottenne prestazioni convincenti, con un quinto posto al secondo appuntamento mondiale, tanto che dopo la morte di Ayrton Senna nel Gran Premio di San Marino, Frank Williams gli propose di prendere il posto del pilota brasiliano, ma Frentzen rifiut\u00f2 e rimase alla Sauber. Durante la prima annata, contrassegnata soprattutto nella parte centrale del campionato da vari ritiri, Frentzen sfior\u00f2 il podio in Francia e giunse due volte consecutivamente sesto negli ultimi GP. Con questi risultati chiuse al tredicesimo posto.\nNel 1995 il tedesco rimase legato alla Sauber e i risultati furono migliori. Il campionato, nonostante un ritiro al debutto, lo vide raccogliere quattro punti nelle prime cinque gare e durante la parte centrale della stagione Frentzen per quattro volte consecutive giunse in zona punti conquistando anche il suo primo podio, con un terzo posto al Gran Premio d'Italia.\nPure nel 1996 Frentzen rest\u00f2 in Sauber, ma a parte qualche buona prestazione isolata la stagione fu costellata di ritiri, ben nove su sedici appuntamenti. Nonostante ci\u00f2 Frank Williams decise di ingaggiarlo per la stagione seguente, a fronte del sostanzioso aumento di stipendio chiesto da Hill, facendogli firmare un contratto annuale da 4,5 miliardi di lire. L'annuncio venne dato nel fine settimana del Gran Premio d'Italia. Fu proprio allora che, in occasione di un ricevimento tenutosi presso la magione di Bernie Ecclestone, Frentzen fu avvicinato da uno dei principali collaboratori di Jean Todt, Giorgio Rea, che lo invit\u00f2 a valutare un possibile futuro in Ferrari accanto a Michael Schumacher\nIl biennio in Williams (1997-1998).\nNel 1997 Frentzen pass\u00f2 cos\u00ec alla Williams. Gi\u00e0 al primo GP avrebbe potuto aspirare alla vittoria, ma fu fermato da un problema ai freni. Riusc\u00ec poi a centrare il suo primo successo al Gran Premio di San Marino, affermandosi come gregario del compagno di squadra Jacques Villeneuve, campione del mondo di quell'anno. A Montecarlo poi il tedesco conquist\u00f2 anche la prima pole position della sua carriera.\nTuttavia, a parte la vittoria a Imola e un buon secondo posto in Francia, Frentzen visse una prima parte di stagione abbastanza difficile, e solo a partire dal Gran Premio del Belgio riusc\u00ec a ottenere risultati pi\u00f9 regolari, terminando sul podio per cinque gare consecutive e a fine anno fu secondo nel mondiale dietro al compagno di squadra canadese anche grazie alla squalifica di Michael Schumacher.\nNel 1998 la Williams spinta dal nuovo motore Mecachrome, derivato comunque dal vecchio V10 Renault, non era pi\u00f9 sufficientemente competitiva per ambire alle posizioni di vertice, penalizzando entrambi i piloti. Infatti solo nella gara d'esordio Frentzen riusc\u00ed a puntare al podio, concludendo terzo, mentre nel resto della stagione ottenne solo qualche piazzamento a punti, soprattutto a fine stagione. A settembre venne ufficializzato il suo passaggio in Jordan, per poi passare alla Prost con cui avrebbe corso fino al 2001.\nJordan e Prost (1999-2001).\nSi registr\u00f2 cos\u00ec nel 1999 il passaggio di Frentzen alla Jordan. Il tedesco, ritenuto dai pi\u00f9 un pilota a fine carriera, si ritrov\u00f2 quindi al volante di una vettura competitiva, la 199 motorizzata Mugen-Honda. Gi\u00e0 al debutto con il team irlandese colse un secondo posto, seguito da un terzo in Gran Premio del Brasile. Dopo quattro GP senza risultati soddisfacenti (un quarto posto a Monaco, due ritiri e un'undicesima piazza) Frentzen riusc\u00ec a vincere il Gran Premio di Francia e nelle sei gare successive si piazz\u00f2 sempre tra i primi quattro ottenendo due podi e una vittoria al Gran Premio d'Italia che lo mise in lotta per il titolo mondiale, tuttavia, i tre GP successivi non furono soddisfacenti come piazzamenti, ma il tedesco riusc\u00ec comunque a concludere la stagione con un ottimo terzo posto in classifica piloti.\nNel 2000 la vettura non fu pi\u00f9 competitiva come l'anno precedente e Frentzen non and\u00f2 oltre due podi e qualche piazzamento saltuario arrivando al nono posto in classifica piloti. La sua stagione \u00e8 soprattutto caratterizzata dal tragico incidente che lo vede protagonista a Monza. In tale occasione, subito dopo la partenza, tenta immediatamente il sorpasso sul suo compagno di squadra Jarno Trulli; nel tentativo perde il controllo dell'auto tamponando la Ferrari di Barrichello. \u00c8 il caos. Una decina di macchine rimangono coinvolte nell'incidente. Sfortunatamente dei detriti colpiscono un addetto alla prevenzione incendi che appare immediatamente in gravissime condizione e muore poco dopo in ospedale. Nonostante sei punti conquistati nelle prime quattro gare l'anno successivo fu ancora peggiore e, complici incomprensioni con il team, il tedesco venne licenziato dalla Jordan a met\u00e0 della stagione e rimpiazzato da Jean Alesi, concludendo il campionato al volante della Prost, senza conquistare altri punti.\nArrows e ritorno alla Sauber (2002-2003).\nNel 2002 ci fu il passaggio alla Arrows. Il campionato inizi\u00f2 male: in Australia sia il tedesco sia il compagno Bernoldi rimasero fermi sulla griglia di partenza e nel ripartire uscirono dalla Pit-lane con il semaforo rosso, venendo cos\u00ec squalificati. In Malesia Frentzen rest\u00f2 ancora una volta fermo sulla griglia di partenza e venne rimesso in gara solo due giri dopo, giungendo dodicesimo. In Brasile riusc\u00ec a prendere il via salvo poi essere costretto al ritiro cos\u00ec come a San Marino. In Spagna ottenne il primo punto stagionale giungendo sesto, piazzamento ripetuto due gare dopo. La precaria situazione finanziaria della Arrows imped\u00ec alla squadra di proseguire la stagione dopo il Gran Premio di Germania. In precedenza la Arrows non si era qualificata per il Gran Premio di Francia e non aveva disputato le libere di Silverstone. Nello stesso anno partecip\u00f2 per\u00f2 al Gran Premio degli Stati Uniti al volante della Sauber per sostituire, solo in quell'occasione, il brasiliano Felipe Massa per via di una squalifica al Gran Premio d'Italia di Massa.\nNel 2003 venne confermato dal team elvetico. La stagione inizi\u00f2 bene, con il tedesco che ottenne un sesto posto in Australia e un quinto in Brasile, rispettivamente prima e terza gara della stagione e in Australia ottenne un ottimo quarto posto sulla griglia di partenza. A Imola giunse undicesimo, ma nelle successive 4 gare fu costretto al ritiro, mancando addirittura la partenza in Austria. In Europa sfior\u00f2 la zona punti finendo in scia al compagno di squadra giungendo 9\u00ba. Dopo due dodicesimi posti, 2 ritiri e uno sfortunato 13\u00ba posto in Italia, arriv\u00f2 un inaspettato podio nel Gran Premio degli Stati Uniti, dietro al vincitore Michael Schumacher, e Kimi Raikkonen. In Giappone fu costretto al ritiro dopo appena 9 giri di gara mentre si trovava in diciassettesima posizione. A fine stagione, conclusasi in undicesima posizione con 13 punti, il tedesco lasci\u00f2 la Formula 1 per dedicarsi al DTM.\nDTM.\nNel 2004 Frentzen decise di prendere parte al campionato DTM, anche grazie agli incoraggiamenti ricevuti da Jean Alesi. Nel suo primo anno, anche a causa della scarsa competitivit\u00e0 della sua Opel, non and\u00f2 oltre un quattordicesimo posto in classifica con tre punti conquistati. L'anno successivo il tedesco giunse invece ottavo e riusc\u00ec ad ottenere anche una pole position, un podio e diciassette punti. Con il passaggio nel 2006 al team Audi Sport i risultati migliorarono sensibilmente, ma a fine anno Frentzen lasci\u00f2 la categoria criticando la squadra per lo scarso supporto fornitogli."}
{"id": "63590", "revid": "6923", "url": "https://it.wikipedia.org/wiki?curid=63590", "title": "Helmuth Koinigg", "text": "Carriera.\nGli inizi.\nProveniente da una famiglia abbastanza agiata, Koinigg fece i suoi primi passi nel mondo dell'automobilismo con una Mini Cooper comprata da Niki Lauda. L'inizio della sua carriera fu comunque difficile, in quanto il pilota faticava a trovare i fondi necessari per correre. Riusc\u00ec comunque a debuttare alla guida di vetture sport prototipo e, nel 1969, venne notato da Helmut Marko che gli offr\u00ec un posto in Formula Vee nel team McNamara. Passato alla scuderia Bergmann nel 1971, concluse terzo al suo primo anno, per poi laurearsi campione nel 1974. Lo stesso anno prese anche parte alla 24 Ore di Le Mans, ma fu costretto al ritiro dopo otto ore di gara.\nFormula 1.\nDecise quindi di debuttare in Formula 1 e, trovati i soldi necessari, affitt\u00f2 una Brabham per correre il Gran Premio d'Austria, pur senza riuscire a qualificarsi. Divenne comunque pilota del team Surtees per le ultime due gare stagionali. Dopo un decimo posto in Canada, che aveva attirato le attenzioni di diverse scuderie, a Watkins Glen fu protagonista di un incidente per lui fatale: al decimo giro l'austriaco usc\u00ec di pista a causa di una foratura e si schiant\u00f2 frontalmente contro le barriere, passando sotto il primo guard-rail, restando decapitato. La gara non fu interrotta. Un semplice telo venne steso sul rottame, con ancora il corpo del pilota legato e la testa, separata, nel casco."}
{"id": "63591", "revid": "599013", "url": "https://it.wikipedia.org/wiki?curid=63591", "title": "Helmut Marko", "text": "Amico di Jochen Rindt, si \u00e8 dedicato alla carriera sportiva dopo avere studiato giurisprudenza, ottenendo buoni risultati con le vetture sport culminati nella vittoria a Le Mans nel 1971 alla guida di una Porsche 917K.\nCarriera.\nGli inizi.\nNato in una famiglia agiata, Marko svilupp\u00f2 fin dalla giovane et\u00e0 la passione per le corse. Durante l'infanzia strinse amicizia con Jochen Rindt, con cui, ancora minorenne, spesso si sfidava in corse notturne clandestine. Durante una di queste, per\u00f2, Marko distrusse completamente la vettura del padre, che rifiut\u00f2 di finanziargli la carriera nel mondo delle corse. Continu\u00f2, quindi, gli studi, laureandosi in giurisprudenza.\nNel 1967, anno della laurea, per\u00f2, Marko decise di acquistare una vettura per correre nel campionato di Formula Vee, iniziando la sua carriera di pilota. Nel 1969, poi, corse contemporaneamente in Formula 3 e nel Campionato del mondo sportprototipi. Per il 1970 raggiunge accordi con la BMW Alpina per correre nel Campionato Europeo Turismo, con la Martini Racing per disputare il mondiale marche e l'Interserie con la Porsche 908 e corre poi con una Lola T210 nella \"Springbok Series\" sudafricana, che si disputava dopo il termine della stagione europea: il risultato di maggior prestigio di quell'anno fu il terzo posto a Le Mans (vittoria di classe), a cui si aggiungono la vittoria nella gara dell'euro turismo al Salzburgring e un altro paio di podi.\nVetture sport.\nNel 1971 prosegu\u00ec il suo versatile impegno nelle gare per vetture a ruote coperte, alternandosi al volante della Porsche 917 del Martini Racing nel mondiale marche, della Ford Capri RS ufficiale nell'europeo turismo, della Lola T212 nel \"campionato europeo vetture sport 2 litri\" e nella \"Springbok Series\" sudafricana. Proprio in quest'anno riusc\u00ec a vincere a Le Mans in coppia con Gijs van Lennep, segnando anche il record sulla distanza, rimasto imbattuto per 39 anni. Al termine della corsa, poi, Ferdinand Pi\u00ebch, dirigente del suo team, rivel\u00f2 che la vettura di Marko, a insaputa dei piloti, era stata dotata di un nuovo telaio sperimentale che, seppur pi\u00f9 leggero grazie alla costruzione parziale in magnesio, era ritenuto dai tecnici parecchio fragile rispetto a quello delle altre concorrenti. Ritenuto ormai uno degli astri nascenti dell'automobilismo internazionale, venne ingaggiato dall'Alfa Romeo per disputare il mondiale endurance e si mise in luce con un secondo posto alla Targa Florio del 1972 in coppia con Nanni Galli, ottenuto con una splendida rimonta nelle ultime fasi della corsa sulla vettura vincitrice, la Ferrari 312 PB di Arturo Merzario e Sandro Munari.\nFormula 1.\nProprio nel 1971 venne ingaggiato dalla BRM per correre in Formula 1, dopo una presenza puramente simbolica al Gran Premio di Germania con una McLaren \"M7C\" della \"Ecurie Bonnier\". Pur non ottenendo punti impressiona la scuderia inglese, che decide di confermarlo.\nNella stagione 1972, alternando la Formula 1 al suo impegno in coppia con Vic Elford con le vetture sport dell'Autodelta, ottenne il suo miglior risultato con un quarto posto in una gara non valida per il mondiale ad Interlagos. Pareva poi che avesse firmato con la Ferrari un contratto d'opzione per il 1973.\nAl Gran Premio di Francia, per\u00f2, mentre si disputava la gara sul circuito di Clermont-Ferrand il 2 luglio 1972 fu costretto ad interrompere la sua carriera. Dopo essersi portato nel gruppo di testa, all'ottavo giro venne colpito da un sasso mentre tallonava Emerson Fittipaldi che, tagliando una curva (abitudine diffusa su quel tortuoso tracciato collinare), aveva sollevato e proiettato indietro del pietrisco con le ruote della propria vettura, perforandogli la visiera del casco e danneggiandogli irrimediabilmente l'occhio sinistro. Miracolosamente Marko riusc\u00ec a tenere aperto l'altro occhio e a spostarsi dalla pista; appena riusc\u00ec a fermare l'auto, svenne. Immediatamente soccorso da Vic Elford venne portato al centro medico, ma il disinfettante applicato dai medici del circuito non fece che peggiorare la situazione. Solo in serata venne visitato al nosocomio, ma ormai la sua carriera era definitivamente compromessa. Da allora gli fu applicata una protesi oculare all'occhio sinistro.\nDopo il ritiro.\nEliminato dalle gare in prima persona, Marko si dedic\u00f2, inizialmente, alla gestione di due hotel della propria famiglia a Graz, salvo rientrare nel mondo delle corse come manager di giovani piloti austriaci tra cui Gerhard Berger e Karl Wendlinger. Divenne successivamente proprietario di una sua scuderia in Formula 3000, la \"Rsm Marko\", con cui vinse, con J\u00f6rg M\u00fcller, il titolo del 1996. Entr\u00f2, poi, in contatto con la Red Bull e con il suo proprietario Dietrich Mateschitz, di cui \u00e8 consulente, avendo orchestrato l'acquisto delle squadre Jaguar e Minardi, trasformate in Red Bull Racing e Scuderia AlphaTauri."}
{"id": "63592", "revid": "767487", "url": "https://it.wikipedia.org/wiki?curid=63592", "title": "Henri Pescarolo", "text": "Carriera.\nLe monoposto.\nCampione francese di Formula 3 nel 1967, \u00e8 poi vicecampione europeo e francese di Formula 2 nel 1968. Nello stesso anno con la Matra fa il suo esordio nel campionato di Formula 1 al Gran Premio del Canada. Ottiene il nono posto nel Gran Premio del Messico.\nNel 1969 si dedica quasi esclusivamente alle Vetture Sport partecipando per la prima volta alla 24 Ore di Le Mans, sempre al volante di una Matra. Nella stagione vince anche la \"1000 km di Parigi\" e chiude al quinto posto il Gran Premio di Germania con una Matra di Formula 2.\nNel 1970, sempre con la vettura francese, disputa un'ottima annata in Formula 1, conquistando il terzo posto a Monaco, un quinto in Francia e due sesti (Gran Premio del Belgio e Gran Premio di Germania). Nel campionato mondiale marche vince la 1000 km di Buenos Aires.\nL'anno seguente viene ingaggiato da Frank Williams che dispone di una March privata. Secondo in Argentina, in una prova non valida per il mondiale, conquista un quarto e un sesto posto in campionato. Ottiene anche il giro pi\u00f9 veloce nella combattutissima gara di Monza, tra l'altro la velocit\u00e0 di 247,016\u00a0km/H rappresent\u00f2 fino al 2018 la pi\u00f9 alta media sul giro fatta segnare in gara da una Formula 1. Con l'Autodelta, assieme a Andrea De Adamich, si aggiudica la BOAC 1000, per la categoria Vetture Sport.\nLa collaborazione con Williams continu\u00f2 anche nel 1972. I risultati furono modesti, se si esclude il terzo posto nella Rothmans 50000, gara non valida per il campionato corsa a Brands Hatch. Pescarolo sar\u00e0 anche protagonista di uno spettacolare incidente nel corso del Gran Premio di Gran Bretagna, quando Williams decise di far debuttare una sua monoposto, anche se denominata Politoys, al posto della solita March clienti.\nIl 1972 sar\u00e0 anche l'anno della prima affermazione nella 24 Ore di Le Mans, al fianco di Graham Hill.\nVittoria bissata anche l'anno successivo, sempre con una Matra. In Formula 1 correr\u00e0 solo il Gran Premio di Spagna, chiudendo ottavo.\nNel 1974 corre a pieno ritmo in Formula 1 anche se con una poco competitiva BRM, intanto si aggiudica per la terza volta l'amata 24 Ore di Le Mans. Corre con la Surtees nel 1975 mentre nel 1976 passa al team \"Norev Racing\", che dispone di una Surtees privata. Ma non ottiene nessun risultato di rilievo. Verr\u00e0 iscritto dalla \"British Formula 1 Racing\", che dispone di una March, al Gran Premio di Francia del 1977 ma non vi prender\u00e0 parte.\nLe vetture a ruote coperte.\nSebbene abbia militato per diversi anni in Formula 1, Pescarolo non riusc\u00ec mai ad esprimere appieno il proprio potenziale, poich\u00e9 raramente gli capit\u00f2 di correre al volante di vetture all'altezza delle sue capacit\u00e0. Fu tuttavia nella categoria Sport che Henri ebbe modo di dimostrare pienamente quello di cui era capace. Da sempre legato alla Matra, sia in Formula 1 che nelle gare di durata, fu al volante delle \"voiture bleu\" che colse i pi\u00f9 significativi successi sul tracciato francese. Nel 1972, in compagnia del gi\u00e0 campione del mondo di Formula 1 Graham Hill, al volante della Matra MS670 V12, colse il suo primo successo nella gara di durata pi\u00f9 celebre al mondo. \nL'anno successivo a Le Mans, nel 1973, in compagnia del suo amico e coequipier G\u00e9rard Larrousse, al volante della barchetta MS670B, riusc\u00ec a sconfiggere la Ferrari che, con le ottime 312PB, tentarono di sfidare il team francese. Netto, anche in questo caso, il trionfo dei transalpini.\nAnche nel 1974, sempre al volante della Matra MS670B, la coppia Pescarolo/Larrousse riuscir\u00e0 ad aggiudicarsi la 24 Ore di Le Mans relegando al secondo posto la Porsche 911 Carrera RSR Turbo di Van Lennep/Marko.\nContestualmente ai trionfi di Le Mans, Pescarolo colse numerose vittorie anche nelle gare del Mondiale Marche, permettendo all'Equipe Matra Sport di conquistare due titoli mondiali (1973-'74).\nL'ultima vittoria di Pescarolo a Le Mans risale al 1984: al volante della Porsche 956B del Joest Racing Team, in compagnia del tedesco Klaus Ludwig, riuscir\u00e0 a sconfiggere la resistenza delle Lancia LC2/84, schierate dal team ufficiale Martini Racing International.\nSempre nel 1984 partecipa alla 1000\u00a0km del Nurburgring, al volante di una Porsche 956, come compagno di Stefan Johansson e di un certo Ayrton Senna, di cui ricorda: \"\u00c8 arrivato, mi ha dato quattro secondi a giro e se n'\u00e8 andato dicendo che la vettura era pesante, non camminava e non era per niente interessante\". Il brasiliano, con la pioggia battente, detiene il giro pi\u00f9 veloce, poi per\u00f2 la vettura \u00e8 attardata da problemi elettrici e da una foratura e termina ottava.\nInfine, ultimo acuto di Pescarolo nell'Endurance, in qualit\u00e0 di pilota, il trionfo nella 24 Ore di Daytona del 1991. Anche in questo caso al volante di una Porsche, una 962 IMSA.\nHenri Pescarolo \u00e8 anche un appassionato pilota di aerei ed elicotteri (ha anche dato alle stampe il volume Elicotteri per Magnus). Ai comandi di un biplano Pitts Special si \u00e8 esibito in numerose manifestazioni di volo acrobatico.\nL'attivit\u00e0 di costruttore.\nTerminata la carriera da pilota, Pescarolo ha intrapreso la carriera di costruttore dando vita alla Pescarolo Sport. Tale scuderia, pur capace di raggiungere taluni buoni risultati sportivi, \u00e8 ben presto entrata in ristrettezze economiche, per poi finire sotto amministrazione controllata e infine fallire (previa estromissione dello stesso Pescarolo). Alla successiva asta fallimentare tenutasi nell'ottobre 2010 un trio di facoltosi appassionati di automobilismo decisero di rilevare in blocco ci\u00f2 che restava dell'azienda, per poi restituire il tutto all'amico e permettergli di rifondare l'attivit\u00e0."}
{"id": "63593", "revid": "599013", "url": "https://it.wikipedia.org/wiki?curid=63593", "title": "Henry Taylor (pilota automobilistico)", "text": "Carriera.\nDopo aver gareggiato in Formula 3 pass\u00f2 alla Lotus per esordire nel grande mondo dell'automobilismo che conta, una carriera per\u00f2 che non regal\u00f2 alcuna soddisfazione in quel periodo sia a lui che alla propria scuderia, anche per una dose di sfortuna: \u00e8 infatti memorabile il problema al cambio che lo costrinse a ritirarsi, quando era in terza posizione nel Gran Premio d'Italia del 1960.\nDopo soli 10 Gran Premi, in cui aveva collezionato appena 3 punti, Taylor abbandon\u00f2 la Formula Uno, licenziato dalla scuderia che su di lui aveva puntato, per tornare a correre in campionati nazionali inglesi delle vetture turismo."}
{"id": "63594", "revid": "767487", "url": "https://it.wikipedia.org/wiki?curid=63594", "title": "Horace Gould", "text": ""}
{"id": "63595", "revid": "599013", "url": "https://it.wikipedia.org/wiki?curid=63595", "title": "Howden Ganley", "text": "La carriera.\nIl debutto nel giornalismo.\nGanley, tredicenne, fu spettatore del Gran Premio della Nuova Zelanda 1955 a Ardmore che lo spinse ad abbracciare la carriera motoristica. Dopo il termine degli impegni scolastici divenne giornalista per il Waikato Times e scrisse anche per lo Sports Car Illustrated. Nel 1961 emigr\u00f2 in Regno Unito dove inizi\u00f2 a lavorare come meccanico.\nI primi passi nell'automobilismo.\nTra il 1960 e il 1962 Ganley partecip\u00f2 a molti eventi motoristici tenuti in Nuova Zelanda, alla guida di una Lotus Eleven. In quel periodo fu caposquadra in una ditta di cementi. \nDopo alcune stagioni in Formula 3, nel 1970 Ganley partecip\u00f2 al campionato britannico di Formula 5000, giungendo secondo, alle spalle di Peter Gethin. Ci\u00f2 lo pose all'attenzione della BRM che lo ingaggi\u00f2 per la stagione 1971 della Formula 1.\nFormula 1.\nFece il suo esordio in F1 nel Gran Premio del Sudafrica. Si qualific\u00f2 24\u00ba, ma poi fu costretto al ritiro. Poche settimane dopo arriv\u00f2 quinto nella Race of Champions sul Circuito di Brands Hatch. In campionato Ganley conquist\u00f2 cinque punti, frutto del quinto posto nel Gran Premio d'Italia, in cui part\u00ec dalla seconda fila, e del quarto nel Gran Premio degli Stati Uniti 1971. Al termine della stagione Ganley fu premiato col \"Wolfgang von Trips Memorial Trophy\" come miglior esordiente dell'anno. Nelle altre gare fuori campionato fu quarto nella \"Spring Trophy\" e secondo nella \"International Gold Cup\".\nAnche nel 1972 corse per la BRM. Arriv\u00f2 quarto in Germania e sesto in Austria.\nL'anno seguente pass\u00f2 alla Frank Williams Racing Cars per correre con una Iso Marlboro. Nel Gran Premio del Canada fu inizialmente dichiarato vincitore, a seguito del caos prodotto dall'entrata della \"safety car\", ma alla fine fu classificato sesto.\nLe ultime apparizioni in F1 furono nel 1974 prima con la March, nei primi due gran premi (giunse per\u00f2 sesto nel Gran Premio del Presidente Medici - gara non valida per il campionato), poi con il costruttore nipponico Maki, col quale cerc\u00f2 di qualificarsi in Inghilterra e Germania, ma senza successo. In Germania un incidente durante le prove interruppe per sempre la sua carriera.\nIl tentativo di partecipare alla Formula 1 come costruttore.\nGanley tent\u00f2 di far partecipare il suo team Tiga al campionato di F1 nel 1978, col pilota finlandese Mikko Kozarowitzky, ma il progetto abort\u00ec per mancanza di fondi."}
{"id": "63596", "revid": "599013", "url": "https://it.wikipedia.org/wiki?curid=63596", "title": "Huub Rothengatter", "text": "Carriera.\nGli inizi.\nRothengatter inizi\u00f2 la propria carriera nel suo Paese natale, guidando per il team di Frits van Amersfoort. Nel 1977 fece il suo debutto nel campionato di F3 tedesca e in quello di F3 europea alla guida di una March 863 di sua propriet\u00e0, segnando tre punti nel campionato europeo. L'anno seguente conquist\u00f2 le sue prime vittorie all'Hockenheimring e a Zolder, ma le gare non rientravano all'interno delle gare considerate valide per la Formula 3 tedesca e non conquist\u00f2 alcun punto nel mondiale.\nNel 1979 avvenne il passaggio in Formula 2. Durante il suo primo anno ottenne tre punti, mentre nel 1980 consegu\u00ec il suo primo successo e chiuse diverse volte in zona punti terminando settimo davanti a Nigel Mansell. Rothengatter sperava di ricevere offerte da parte dei team di Formula 1, ma nessuna scuderia gli propose un contratto. Dopo aver perso la prima met\u00e0 del 1982 riprese a gareggiare in Formula 2 non andando oltre un secondo posto. Nel 1983 non prese parte a nessuna competizione sperando di poter debuttare nella massima serie automobilistica.\nFormula 1.\nNel 1984 ebbe quindi l'occasione di fare la sua comparsa nel mondo della Formula 1 guidando per il team Spirit sostituendo Mauro Baldi a partire dal Gran Premio del Canada. Il suo miglior risultato fu un ottavo posto ottenuto al Gran Premio d'Italia. Rimasto senza un volante nelle ultime gare stagionali e all'inizio della stagione 1985 dovette aspettare il passaggio di Piercarlo Ghinzani dalla Osella alla Toleman per poter tornare a gareggiare. Occup\u00f2 dunque il posto lasciato libero dall'italiano. Non riusc\u00ec comunque ad ottenere punti e il suo miglior risultato fu un settimo posto al Gran Premio d'Australia.\nSaltate le prime due gare del 1986 riusc\u00ec poi ad accordarsi con la Zakspeed, senza conseguire risultati rilevanti. A fine anno termin\u00f2 la sua carriera nella massima serie automobilistica.\nDopo la Formula 1.\nTerminata la sua carriera nella massima serie scomparve dalle competizioni automobilistiche internazionali. Divenne quindi PR per la Philips e decise di aiutare i giovani piloti olandesi nella loro carriera. Successivamente assunse il ruolo di manager di Jos Verstappen che mantenne per diversi anni."}
{"id": "63597", "revid": "599013", "url": "https://it.wikipedia.org/wiki?curid=63597", "title": "Ian Burgess", "text": "Per quanto riguarda la Formula 1 ha preso la partenza in 15 occasioni nelle annate tra il 1958 e il 1963, senza riuscire peraltro ad ottenere punti validi per le classifiche iridate, ottenendo come miglior risultato un sesto posto al Gran Premio di Germania 1959 (all'epoca venivano assegnati punti solo ai primi cinque classificati)."}
{"id": "63598", "revid": "599013", "url": "https://it.wikipedia.org/wiki?curid=63598", "title": "Ian Scheckter", "text": "Carriera.\nFormula 1.\nL'esordio nel massimo campionato avvenne grazie al team \"Gunston\", che impiegava una Lotus72E, nel Gran Premio del Sudafrica 1974, in cui Scheckter chiuse tredicesimo.\nAnche nel 1975 Scheckter pot\u00e9 prendere parte al gran premio nazionale, grazie al team \"Lexington\", che iscrisse una Tyrrell privata. Rientr\u00f2 nel Gran Premio di Svezia alla Williams. Dopo essere stato confermato per la gara successiva, venne poi sostituito da Fran\u00e7ois Migault, per il Gran Premio di Francia.\nPer il 1976 il suo impegno nel mondiale si limit\u00f2 al solo gran premio nazionale, sempre grazie alla Tyrrell della \"Lexington\". \nNel 1977 divenne pilota titolare alla March. Salt\u00f2, curiosamente, proprio la gara di casa, per un infortunio alla gamba. Rientr\u00f2 nel Gran Premio di Spagna, dopo aver saltato anche la gara di Long Beach.\nNon pot\u00e9 disputare il Gran Premio del Giappone, ultima gara della stagione, perch\u00e9 il governo giapponese si rifiut\u00f2 di concedergli il visto, essendo lui sudafricano, in seguito a una risoluzione del 1973 delle Nazioni Unite, che bloccava la partecipazione di atleti di quella nazione a gare sportive internazionali. Suo fratello, Jody, anch'egli sudafricano, fu invece ammesso nel Paese in forza del suo doppio passaporto britannico.\nDopo la Formula 1.\nAncora in attivit\u00e0 nelle gare sport e storiche del suo Paese, il Sudafrica, al volante di Tiga, McLaren e Tyrrell."}
{"id": "63600", "revid": "767487", "url": "https://it.wikipedia.org/wiki?curid=63600", "title": "Ingo Hoffmann", "text": "Carriera.\nFa il suo esordio nella Formula Ford nel suo paese prima di passare nel 1975 nel campionato di Formula 3 britannico. Pur senza risultati di rilievo viene scelto dai fratelli Fittipaldi per guidare la seconda vettura della loro scuderia di formula 1 nel campionato del 1976. Nella prima gara, il Gran Premio del Brasile, Hoffmann chiude undicesimo, tra l'altro precedendo Emerson Fittipaldi di due giri. La scuderia Copersucar per\u00f2 non schiera sempre due vetture sicch\u00e9 Hoffmann viene iscritto a pochi altri gran premi. Non si qualifica in quello degli Stati Uniti Ovest n\u00e9 in quello di Spagna mentre a partire dal Gran Premio di Gran Bretagna l'unica vettura viene affidata a Emerson Fittipaldi.\nNel 1977 Hoffmann corre i primi due gran premi (Brasile ed Argentina). Nel primo \u00e8 costretto all'abbandono mentre nel secondo termina settimo. Qui si conclude la sua carriera nella massima formula ma non nell'automobilismo. Torna in Brasile dove vince 8 titoli nelle stock cars."}
{"id": "63601", "revid": "287204", "url": "https://it.wikipedia.org/wiki?curid=63601", "title": "Innes Ireland", "text": "Carriera.\nEsordio.\nIreland prende parte alle prime gare con una Bentley presa in prestito da una coppia di anziane signore. Partecipa inoltre ad alcune competizioni con una Riley d'anteguerra.\nDurante una gara sul Circuito di Goodwood riesce ad attirare l'attenzione di un amico del fratello, il maggiore Rupert Robinson, che decide di finanziarlo per tre stagioni. Ireland acquista quindi una Lotus e prende parte alle principali gare automobilistiche nazionali.\nDurante queste competizioni il suo talento viene notato da Colin Chapman che nel 1959 gli offre l'opportunit\u00e0 di gareggiare nel Team Lotus.\nFormula 1.\nDebutta nel 1959, al Gp d'Olanda alla guida di una Lotus e subito va a punti conquistando un quarto posto di grande valore. La stagione, per\u00f2 continua senza grandi exploit, e l'inglese otterr\u00e0 due punti solo all'ultima gara. \nIl 1960 \u00e8 l'anno migliore di Ireland con la conquista del quarto posto in classifica finale e tre podi. \nNel 1961 continua il sodalizio dell'inglese con la Lotus e arriva la prima vittoria al Gp degli Stati Uniti, ultima gara della stagione; questo sar\u00e0 anche l'ultimo anno che vedr\u00e0 Ireland nelle posizioni di testa di una gara di Formula 1. \nNel 1962 il pilota inglese ottiene solo due punti. Qualche miglioramento si ha nella stagione successiva con sei punti conquistati. \nIl 1964 sar\u00e0 l'ultima volta in cui Ireland otterr\u00e0 punti. Si ritirer\u00e0 nel 1966.\nIreland morir\u00e0 nel 1993; dopo i funerali il corpo verr\u00e0 cremato e le ceneri sparse presso Wester Ross, Scozia."}
{"id": "63602", "revid": "999533", "url": "https://it.wikipedia.org/wiki?curid=63602", "title": "Ivan Capelli", "text": "Carriera.\nGli inizi.\nDiscreto calciatore in giovent\u00f9, entr\u00f2 nelle giovanili della Pro Sesto, ma a 15 anni, nel 1978, scelse la strada dell'automobilismo. Pass\u00f2 quindi alla Formula 3 italiana e dopo due anni, nel 1983, vinse il titolo con record di vittorie stagionali (9 su 13 gare).\nL'anno seguente Capelli pass\u00f2, con il team Coloni, nel Campionato europeo di Formula 3, che vinse al primo tentativo, aggiudicandosi 4 gare e vincendo anche il prestigioso Gran Premio di Monaco di Formula 3.\nNel 1985 il pilota pass\u00f2 alla Formula 3000, alla guida di una March del team Genoa Racing. Nel suo primo anno vinse in Austria, e concluse il campionato al settimo posto.\nFormula 1.\n1985: Tyrrell.\nA fine stagione la Tyrrell offr\u00ec al pilota italiano la possibilit\u00e0 di esordire in Formula 1, disputando due Gran Premi: al debutto, nel Gran Premio d'Europa, Capelli si ritir\u00f2 per incidente, ma in Australia conquist\u00f2 un sorprendente quarto posto. Nonostante questo buon risultato la scuderia inglese non conferm\u00f2 Capelli per la stagione successiva, in quanto il pilota non disponeva di grandi sponsor.\n1986: AGS.\nL'anno seguente Capelli rimase quindi in Formula 3000, vincendo il Campionato europeo davanti ad Emanuele Pirro e Pierluigi Martini. Disput\u00f2 anche due Gran Premi di Formula 1, alla guida di una AGS, ritirandosi per\u00f2 in entrambe le occasioni.\n1987-1991: March.\nNel Capelli cominci\u00f2 a correre stabilmente in Formula 1, essendo stato ingaggiato dal rinato team March; la scuderia inglese, dopo cinque anni di assenza, era tornata in Formula 1 grazie alla sponsorizzazione della casa finanziaria giapponese Leyton House. La prima stagione, nonostante il budget della scuderia non fosse eccezionale, fu piuttosto positiva e Capelli conquist\u00f2 un punto nel Gran Premio di Monaco. La monoposto per la stagione successiva fu progettata da Adrian Newey, che aveva gi\u00e0 lavorato per la March nei primi anni ottanta; nonostante alcune difficolt\u00e0 iniziali, dovute anche alla mancanza di spazio nell'abitacolo, la vettura si dimostr\u00f2 competitiva, permettendo a Capelli di conquistare diversi arrivi a punti e un secondo posto nel Gran Premio del Portogallo. Il pilota italiano chiuse la stagione al settimo posto, con diciassette punti, che rimarranno il suo miglior risultato in carriera; il team conquist\u00f2 la sesta posizione nel campionato costruttori.\nIl fu per\u00f2 una stagione difficile sia per Capelli che per il team, in difficolt\u00e0 economiche; la nuova March CG891, progettata sempre da Newey, si rivel\u00f2 difficile da guidare e da assettare, a causa di un'aerodinamica troppo complessa; a questo si aggiunsero cronici problemi di affidabilit\u00e0, tanto che il pilota italiano giunse al traguardo solo due volte, sempre fuori dalla zona punti. Le difficolt\u00e0 economiche spinsero la March a cedere il team alla Leyton House; lo staff tecnico rimase tuttavia pressoch\u00e9 invariato e la vettura per la stagione 1990, la CG901, fu disegnata ancora da Adrian Newey. Pur essendo pi\u00f9 affidabile della monoposto dell'anno precedente, la CG901 si rivel\u00f2 altrettanto difficile da assettare e soprattutto molto sensibile anche a delle piccole variazioni di altezza; dopo un inizio di stagione molto negativo, con addirittura due mancate qualifiche, nel Gran Premio di Francia, grazie ad alcune modifiche alla monoposto e ad un asfalto appena rifatto, che rendeva quindi la pista molto liscia, la vettura acquist\u00f2 un'improvvisa competitivit\u00e0, permettendo a Capelli di qualificarsi tra i primi dieci. In gara il pilota italiano rimase addirittura a lungo in prima posizione, non avendo avuto la necessit\u00e0 di effettuare il cambio gomme, al contrario dei propri rivali; nell'ultima parte di gara fu per\u00f2 costretto a rallentare per problemi al motore, venendo superato all'ultimo giro da Alain Prost e chiudendo la corsa al secondo posto, unico arrivo a punti della stagione.\nIl fu ancora pi\u00f9 difficile; la situazione economica del team rimaneva complessa e la partenza di Newey e di diversi altri tecnici non miglior\u00f2 le cose. Dopo nove ritiri consecutivi, Capelli conquist\u00f2 l'unico punto della stagione per s\u00e9 e per la squadra al Gran Premio d'Ungheria. Nelle ultime due gare della stagione il pilota italiano cedette il volante all'esordiente Karl Wendlinger, che portava dei nuovi sponsor al team.\n1992: Ferrari.\nDopo aver risolto un precontratto firmato con la Scuderia Italia per il , Capelli fu assunto dalla Ferrari. Quella che per\u00f2 avrebbe dovuto essere la stagione della sua consacrazione si trasform\u00f2 in un disastro, con una vettura poco competitiva e affidabile nonch\u00e9 un ambiente molto pesante all'interno della squadra. I risultati furono molto al di sotto delle aspettative e Capelli, pur facendo segnare qualche buona prestazione in qualifica, ottenne in gara solo tre punti, frutto di un quinto e di un sesto posto. Il pilota italiano fu licenziato a due gare dal termine della stagione e sostituito dal collaudatore Nicola Larini.\n1993: Jordan.\nPer il Capelli si accord\u00f2 con la Jordan; tuttavia, la vettura era poco competitiva e dopo una mancata qualificazione nel Gran Premio del Brasile il pilota italiano e il team risolsero consensualmente il contratto che li legava, ponendo cos\u00ec fine alla carriera di Capelli in Formula 1.\nDopo la Formula 1.\nNegli anni novanta ha preso parte a diverse gare di campionati turismo in Europa (principalmente nelle edizioni tedesche e spagnole), gareggiando anche all'edizione del 1995 della 24 Ore di Le Mans. Negli anni duemila continua il suo impegno in alcune gare riservate a vetture di Gran Turismo, ottenendo 3 vittorie nel Campionato Italiano Gran Turismo del 2006 riservato alle GT3.\nDal 1998 al 2017 ha commentato i Gran Premi di Formula 1 per Rai 2 e per Rai 1 con Gianfranco Mazzoni. Ha prestato la sua voce nel videogioco \"F1 2000\" della Electronic Arts. Ha inoltre doppiato Darrell Cartrip in \"Cars - Motori ruggenti\" e in \"Cars 2\", affiancato da Gianfranco Mazzoni e Giancarlo Bruno e riprender\u00e0 questo ruolo anche in \"Cars 3\". Dal 2018 passa a TV8 come opinionista per la Formula 1.\nNel 2014 \u00e8 stato eletto presidente dell'ACI Milano, ruolo ricoperto fino al 2018. Capelli \u00e8 anche amministratore della societ\u00e0 Motivegeeks Labs, fondata nel 2005."}
{"id": "63603", "revid": "30580", "url": "https://it.wikipedia.org/wiki?curid=63603", "title": "Ivor Bueb", "text": ""}
{"id": "63604", "revid": "125346076", "url": "https://it.wikipedia.org/wiki?curid=63604", "title": "Jack Brabham", "text": "\u00c8 stato cofondatore della Brabham Racing Organisation, scuderia con la quale vinse il mondiale del 1966, unico pilota ad avere vinto il titolo mondiale su vettura col proprio nome. Inizialmente aveva intrapreso studi di ingegneria e durante la seconda guerra mondiale fu meccanico nella Royal Australian Air Force. Nel 1948 cominci\u00f2 la carriera di pilota, prima a livello locale, poi a livello internazionale. In Formula 1, oltre che con la sua scuderia, corse anche per la Cooper; ottenne quattordici vittorie e trentuno podi.\nBrabham era padre di tre figli, Geoff, Gary e David, tutti piloti automobilistici. Gary e David hanno partecipato senza successo alla Formula 1, Geoff vinse la Can-Am nel 1981 e la 24 ore di Le Mans del 1993, competizione vinta anche da David nel 2009. Jack Brabham \u00e8 stato nonno di un altro pilota: Matthew, figlio di Geoff, che ha debuttato nei kart a meno di otto anni, arrivato a correre in IndyCar e Formula E.\nMor\u00ec il 19 maggio 2014 a 88 anni per patologia epatica.\nCarriera.\nNipote di un immigrato londinese giunto in Australia nel 1885, Jack Brabham nacque il 2 aprile 1926 a Hurstville, un sobborgo nella periferia di Sydney. Fin da giovane si interess\u00f2 alle auto da corsa e alla meccanica, e impar\u00f2 a guidare a dodici anni .Da adolescente si iscrisse all'istituto tecnico di Kogarah, dove intraprese studi in metallurgia, lavorazione del legno e disegno tecnico. A quindici anni abbandon\u00f2 la scuola, e fece il meccanico in un'officina, ma contemporaneamente studi\u00f2 ingegneria in una scuola serale.\nIn seguito apr\u00ec una propria attivit\u00e0 di rivendita di moto. Un mese dopo il suo diciottesimo compleanno si arruol\u00f2 nella Royal Australian Air Force, sperando di diventare pilota, ma gli fu assegnato il ruolo di meccanico per penuria di personale. Lavor\u00f2 quindi alla base di Williamtown per i successivi due anni e riusc\u00ec a guadagnarsi il grado di pilota. Nel 1946 lasci\u00f2 l'aeronautica e apr\u00ec una propria attivit\u00e0 con sede a Sydney, in un appezzamento del nonno, dedicandosi alla riparazione di auto.\nNel 1971 fond\u00f2 la fabbrica di motori Judd, che divenne proprietaria del suo team, la Brabham, oltre che fornitrice di motori per altre scuderie di F1.\nGli esordi.\nNel 1946 si rec\u00f2 con Johnny Schonberg, un amico americano, a vedere una corsa in notturna per vettura midget, nella speranza di riuscire pure a trovare materiale utile per la sua officina. Nonostante l'australiano fosse rimasto favorevolmente colpito dalla gara disse di non volere intraprendere una carriera nelle corse. Schonberg, che era invece un pilota, chiese a Brabham di costruirgli una midget con cui prendere parte alle gare nazionali. Accett\u00f2, e lo statunitense riport\u00f2 nei due anni successivi diversi successi finch\u00e9 la moglie non gli chiese di ritirarsi.\nBrabham decise di sostituirlo ed esord\u00ec sul tracciato di \"Paramatta Park Speedway\", ottenendo la prima affermazione alla terza gara. Con la sua vettura vinse il campionato nazionale del 1948 e nello stesso anno si impose pure nel campionato del Nuovo Galles del Sud, in cui conobbe Ron Tauranac, divenuto poi grande amico e futuro socio. Nel 1949 vinse i campionati australiano (in cui si afferm\u00f2 anche nel 1950 nel 1951) e sud africano di stock car. Dopo aver riportato ottimi risultati nelle corse midget, Brabham pass\u00f2 alle gare in salita, facendo registrare subito il record della pista di Hawkesbury. Fu per\u00f2 squalificato dagli organizzatori per l'assenza dei freni.\nNel 1951 prese parte alla gara di Rob Roy, inclusa nel campionato australiano di montagna, vincendo tra il disappunto degli organizzatori.&lt;ref name=\"jackbrabham.com/biography2\"&gt;&lt;/ref&gt; Decise quindi di debuttare anche nelle monoposto nel 1953, acquistando una Cooper-Bristol modificata. Sapendo che per continuare servivano quattrini ottenne, grazie all'aiuto del padre, una sponsorizzazione della Redex, una compagnia petrolifera.\nL'azienda gli chiese di dipingere il proprio logo sulle fiancate della vettura, ma la Confederation of Australian Motor Sport lo fece eliminare. Brabham conquist\u00f2 comunque diversi successi in Australia e Nuova Zelanda, riuscendo a vincere il campionato su strada in Queensland. In questo periodo si guadagn\u00f2 anche il soprannome di \"Black Jack\", che lo avrebbe accompagnato per tutta la carriera, per via del colore dei capelli e della sua propensione a mantenere un minaccioso silenzio. Nel 1954 prese parte a una gara di Formula Libre in Nuova Zelanda, attirando l'attenzione di John Cooper e, l'anno dopo, di Dean Delamont, personaggio di punta del Royal Automobile Club, che lo convinse a trasferirsi in Gran Bretagna per correre in gare europee.\nFormula 1.\nIl debutto e i primi anni (1955-1958).\nArrivato in Europa ai primi del 1955 con l'intenzione di rimanervi non pi\u00f9 di un anno, Brabham cerc\u00f2 senza successo un ingaggio dalle scuderie italiane e tedesche. Fin\u00ec a Londra, dove acquist\u00f2 una Cooper. Cerc\u00f2 poi di costruire una \"partnership\" con la casa inglese, ma i fratelli Cooper non acconsentirono, limitandosi a consegnargli le chiavi del camion per trasportare le vetture sui tracciati, misera parvenza di collaborazione. Brabham cominci\u00f2 ad assemblare una monoposto per poter correre in Formula 1 e, grazie al supporto della Cooper, debutt\u00f2 al Gran Premio di Gran Bretagna 1955, qualificandosi ultimo. In gara si ritir\u00f2 al trentunesimo giro per la rottura del motore. Cooper continu\u00f2 a garantirgli il suo sostegno, permettendogli di partecipare ad alcune gare extra-campionato e a diversi eventi di Formula 2 e Formula Libre, in cui ottenne anche una vittoria al Gran Premio d'Australia, al seguito del quale decise di vendere la propria monoposto per poter trasferire la famiglia nel Regno Unito.\nL'anno seguente Brabham tent\u00f2 nuovamente la partecipazione al Gran Premio di Gran Bretagna a bordo di una Maserati 250F privata. Qualificatosi nuovamente ultimo, in gara si ritir\u00f2 dopo quattro giri per problemi al motore. Riusc\u00ec comunque ad ottenere ottimi risultati in Formula 2 e nelle gare con vetture sport, tanto da guadagnarsi gli elogi da parte di alcuni addetti ai lavori, tra cui Gregor Grant, redattore di Autosport.\nNel 1957 la Cooper gli affid\u00f2 la nuova T43, una monoposto con motore posteriore. Al Gran Premio di Monaco, sua prima gara stagionale, riusc\u00ec a portarsi fino al terzo posto, ma la rottura della pompa di iniezione lo costrinse a spingere la sua vettura fino al traguardo, classificandosi sesto. Anche nelle restanti gare non and\u00f2 meglio: il pi\u00f9 delle volte partiva dal fondo dello schieramento e concludeva ai margini della zona punti, con due settimi posti in Francia e a Pescara.\nNel 1958 Brabham ottenne diverse vittorie, che gli permisero di imporsi nel campionato inglese di Formula 2. Contemporaneamente sigl\u00f2 un contratto con la Aston Martin, con cui collabor\u00f2 allo sviluppo del programma per vetture sport, imponendosi alla 1000 km del N\u00fcrburgring in coppia con Stirling Moss. In Formula 1, invece, dopo aver saltato la prima gara in Argentina, esord\u00ec a Monaco, realizzando il terzo tempo in prova, fino ad allora sua miglior prestazione. In una gara molto dura termin\u00f2 quarto, cogliendo i primi punti. Il resto della stagione non riserv\u00f2 risultati brillanti, costringendolo ad occupare posizioni di centro classifica, soprattutto per la mancanza di potenza del motore della sua Cooper T45. Comunque ambiva ancora a diventare pilota di aerei. Prese lezioni di pilotaggio, conseguendo infine la licenza di volo, e acquist\u00f2 un aereo che utilizzava per effettuare gli spostamenti in Europa per i vari appuntamenti mondiali.\nI due titoli (1959-1960).\nNel 1959 Jack Brabham non era il favorito: si pensava ad un trionfo di Stirling Moss. Brabham vinse gi\u00e0 la prima gara. Seguirono un secondo e un terzo posto, poi ancora una vittoria in Gran Bretagna, ad Aintree, circuito sul quale aveva debuttato e che fino ad allora non gli aveva mai dato granch\u00e9.\nIn Italia arriv\u00f2 il podio che sanc\u00ec la conquista del titolo, nonostante il recupero di Tony Brooks. Il 1960, anno del suo secondo titolo, fu invece molto pi\u00f9 facile. Con una serie di cinque vittorie consecutive Brabham gel\u00f2 le speranze di Bruce McLaren che fin\u00ec secondo a nove punti.\nGli anni della crisi.\nDopo il secondo titolo Brabham cadde in una lunghissima crisi, che termin\u00f2 solo nel 1966. Il 1961 fu avaro di soddisfazioni. Nel 1962 fond\u00f2 un team che portava il suo nome, ma i risultati furono scarsini: con le \"sue\" macchine \"Black Jack\" non and\u00f2 oltre un quarto posto.\nIl 1963 fu meglio, col secondo posto in Messico, e cos\u00ec nella stagione successiva (due terzi posti). Poi nel 1965 conquist\u00f2 solo un terzo posto. Invece il suo compagno di squadra, l'americano Dan Gurney navig\u00f2 sempre in posizioni alte, con sei risultati utili consecutivi.\nIl terzo titolo.\nAncora una volta Jack Brabham vinse il titolo contrariamente alle previsioni. La Ferrari infatti, la favorita, perse Surtees a causa di polemiche, frequentissime in casa Ferrari: il Drake coi piloti era quello che era. Brabham, vinse consecutivamente quattro gare, chiudendo la questione. Nel 1967, invece, il titolo gli fu soffiato dal compagno di squadra Hulme. Brabham rimase scottato e allontan\u00f2 il neozelandese dalla scuderia.\nLa nuova crisi e il conseguente ritiro.\nNel 1968 \"Black Jack\", in crisi, ottenne solo due punti. Il 1969 fu leggermente migliore, con un secondo e un terzo posto (Canada e Messico), un quarto e un sesto (Stati Uniti e Olanda). Il 1970 fu l'ultimo anno di attivit\u00e0 di Brabham che vinse nel gran premio inaugurale in Sud Africa e concluse quinto in classifica generale. Lasci\u00f2 anche il team nelle mani del socio, Ron Tauranac."}
{"id": "63605", "revid": "599013", "url": "https://it.wikipedia.org/wiki?curid=63605", "title": "Jack Fairman", "text": "Carriera.\nAppartenente alla categoria dei gentleman-driver, Fairman cominci\u00f2 a dedicarsi all'automobilismo negli anni '30, partecipando a diverse gare in salita, anche se fu solo dopo la fine della seconda guerra mondiale che divenne noto nell'ambiente delle corse. Fu soprattutto nelle gare di durata che espresse appieno le sue potenzialit\u00e0, vincendo in coppia con Stirling Moss la 1000 km del N\u00fcrburgring e il Tourist Trophy.\nIl suo debutto in Formula 1 avvenne durante il Campionato mondiale del 1953 alla guida di una vettura della HWM, ma fu a bordo delle Connaught che ottenne i suoi risultati migliori con un quarto e un quinto posto ottenuti rispettivamente al Gran Premio di Gran Bretagna e al Gran Premio d'Italia del 1956. Negli anni seguenti corse per la BRM ed esegu\u00ec dei test per la ATS nel 1961.\nLa sua ultima gara fu il Gran Premio di Imola, corsa fuori campionato, nel 1963 alla guida di una Porsche.\n\u00c8 morto nel 2002 a 88 anni."}
{"id": "63606", "revid": "599013", "url": "https://it.wikipedia.org/wiki?curid=63606", "title": "Jackie Oliver", "text": "Carriera automobilistica.\nOliver cominci\u00f2 a gareggiare nel 1961, quando partecip\u00f2 a delle competizioni amatoriali al volante di una Mini. Negli anni successivi si dedic\u00f2 alle vetture GT, passando alla Formula 3 nel 1966. Nonostante i risultati di questa sua prima esperienza in monoposto non fossero eccezionali, nel 1967 Oliver fu ingaggiato dalla Lotus per correre in Formula 2. Nello stesso anno il pilota britannico fece il suo debutto in Formula 1, partecipando al Gran Premio di Germania con una vettura di Formula 2. Oliver chiuse in quinta posizione nella classifica assoluta, ottenendo la vittoria di categoria.\nNel 1968 Oliver fu chiamato a sostituire Jim Clark, deceduto in una gara di Formula 2. Il pilota britannico fatic\u00f2 ad ottenere risultati di rilievo, chiudendo in zona punti in sole due occasioni, il Gran Premio del Belgio, nel quale giunse quinto, e il conclusivo Gran Premio del Messico, nel quale conquist\u00f2 il gradino pi\u00f9 basso del podio.\nNon confermato dalla Lotus per il 1969, Oliver pass\u00f2 alla BRM. I risultati furono per\u00f2 deludenti, soprattutto a causa della scarsa affidabilit\u00e0 della vettura. Oliver chiuse la stagione con un solo punto, conquistato nell'ultima gara della stagione, il Gran Premio del Messico. Nella stessa stagione Oliver cominci\u00f2 a dedicarsi alle corse di durata, vincendo la 24 Ore di Le Mans e la 12 Ore di Sebring al volante di una Ford GT40 di John Wyer, in entrambe le occasioni in equipaggio con Jacky Ickx.\nAnche nel 1970 il pilota britannico ottenne maggiori soddisfazioni nell'endurance, conquistando solamente un quinto posto nel Gran Premio d'Austria, ma vincendo la 24 Ore di Daytona e la 1000\u00a0km di Monza in coppia con Pedro Rodr\u00edguez. Ottenne inoltre tre secondi posti nel Campionato CanAm, nel quale aveva debuttato l'anno precedente, chiudendo la stagione al quinto posto in classifica assoluta.\nNel 1971 Oliver disput\u00f2 solamente tre Gran Premi di Formula 1 con la McLaren, dedicandosi principalmente alla CanAm con il team Shadow di Don Nichols. Prese parte anche alla 24 Ore di Le Mans 1971 al volante di una Porsche 917K della scuderia di John Wyer, non giungendo per\u00f2 al traguardo.\nNel 1972 Oliver si dedic\u00f2 a tempo pieno alla CanAm, chiudendo in ottava posizione in classifica generale; il pilota britannico prese parte anche al Gran Premio di Gran Bretagna di Formula 1 al volante di una BRM, ritirandosi per un problema tecnico. Nel 1973 Don Nichols decise di debuttare con la propria scuderia in Formula 1, scegliendo Oliver e George Follmer come piloti. La stagione fu piuttosto difficile, ma nella penultima gara, il rocambolesco Gran Premio del Canada, il pilota britannico giunse al traguardo in terza posizione, conquistando il suo secondo podio in carriera.\nNegli anni successivi Oliver intensific\u00f2 sempre di pi\u00f9 il proprio legame con la Shadow, prendendo parte a diversi campionati con i colori della scuderia ed entrando a far parte del management della squadra. Nel 1974 il pilota britannico vinse il Campionato CanAm, mentre nelle tre stagioni successive partecip\u00f2 al campionato di Formula 5000. Nel 1977, suo ultimo anno di attivit\u00e0 agonistica, Oliver partecip\u00f2 alla Race of Champions e al Gran Premio di Svezia di Formula 1, chiudendolo in nona posizione.\nArrows.\nAl termine della stagione 1977 Oliver, i progettisti Tony Southgate e Alan Rees, il finanziatore Franco Ambrosio e l'ingegnere Dave Wass lasciarono la Shadow per fondare la Arrows. Dopo un'iniziale controversia proprio con la Shadow (che accus\u00f2 la neonata scuderia di aver copiato parti della propria vettura, ottenendo che la Arrows fosse costretta a costruirne una nuova), la Arrows costitu\u00ec una presenza fissa a met\u00e0 schieramento, conquistando diversi podi e il quinto posto nel Mondiale Costruttori nel 1988.\nNel 1990 Oliver vendette la sua partecipazione nel team alla giapponese Footwork Corporation, pur mantenendo il suo ruolo di dirigente; alla fine del 1993, quando i giapponesi si fecero da parte, riacquist\u00f2 il controllo della scuderia. Tuttavia, nel 1996 le difficolt\u00e0 economiche della Arrows spinsero Oliver a rivenderla a Tom Walkinshaw, uscendo definitivamente dalla propriet\u00e0 nel 1999."}
{"id": "63607", "revid": "599013", "url": "https://it.wikipedia.org/wiki?curid=63607", "title": "Jackie Lewis", "text": "Carriera.\nGli inizi.\nLewis, figlio di un gestore di un concessionario di moto, cominci\u00f2 a correre a 22 anni, prendendo parte al campionato nazionale di Formula 3. Nel 1959 pass\u00f2 dunque alla Formula 2 e nel 1960 ottenne diverse vittorie.\nFormula 1.\nIncoraggiato dai risultati il pilota decise di tentare il passaggio in Formula 1 per il 1961. Guidando una Cooper colse un quarto posto al Gran Premio d'Italia, penultima gara stagionale, ed attir\u00f2 le attenzioni di vari team. Per il 1962 la BRM decise quindi di fornirgli una vettura, ma manc\u00f2 la qualificazione a Monaco. Decise dunque di tornare a correre con le Cooper, ma a fine stagione decise di ritirarsi dall'automobilismo per dedicarsi alla conduzione della sua fattoria in Galles."}
{"id": "63608", "revid": "599013", "url": "https://it.wikipedia.org/wiki?curid=63608", "title": "Jacky Ickx", "text": "Formatosi nel motociclismo, si dedic\u00f2 poi alle gare per vetture turismo e monoposto di Formula 2, con cui debutt\u00f2 giovanissimo nel Campionato mondiale di Formula 1, in occasione del Gran Premio di Germania 1966; nella massima serie corse fino al 1979 disputando centosedici Gran Premi iridati, ottenendo otto vittorie, tredici pole position, quattordici giri veloci e quattro \"hat trick\". Partecip\u00f2 inoltre a sedici gare non valide per il campionato vincendone tre. Vicecampione del mondo nel 1969, su Brabham, e nel 1970, con la Ferrari, \u00e8 considerato uno dei migliori piloti di sempre a non avere vinto il titolo mondiale.\nIckx \u00e8 noto soprattutto per la sua elevata versatilit\u00e0 e polivalenza, che gli hanno permesso di trionfare in discipline diverse: nel 1979 \u00e8 stato campione della serie CanAm con la Lola, nel biennio 1982-1983 si laure\u00f2 campione del mondo sportprototipi, mentre sempre nel 1983 ha vinto la Parigi-Dakar. Il suo nome resta particolarmente legato alla 24 Ore di Le Mans, vinta per 6 volte nell'arco di tre lustri, con vetture molto diverse tra loro; ha inoltre conquistato una 6 Ore di Daytona nel 1972, e due volte la 12 Ore di Sebring (1969 e 1972).\nFiglio di Jacques, \u00e8 fratello di Pascal e padre di Vanina, anche loro piloti.\nBiografia.\nJacques Bernard Ickx nacque il 1\u00ba gennaio 1945 a Bruxelles. Figlio del giornalista automobilistico Jacques e di Marie Mouffe, che avevano in precedenza avuto Pascal, trascorse l'infanzia a Ixelles, nella periferia della capitale. Poco propenso allo studio, si dedic\u00f2 fin da ragazzino agli sport motoristici che in futuro diventeranno il suo lavoro;&lt;ref name=\"Heuvink/12\"&gt;&lt;/ref&gt; appassionato di ciclismo, era solito allenarsi con Eddy Merckx, coetaneo e concittadino, con il quale instaur\u00f2 una lunga e duratura amicizia.\nDivenuto pilota professionista, nell'agosto del 1970 spos\u00f2 Catherine Blaton, nipote del pilota Jean,&lt;ref name=\"Heuvink/109\"&gt;&lt;/ref&gt; dalla quale ebbe due figlie: Larissa e Vanina, che seguir\u00e0, seppur con minore successo, la professione del padre. In seconde nozze spos\u00f2 Maroussia Janssen che gli diede due figli maschi, Cl\u00e9ment e Romain, e una femmina, Joy; la donna era figlia del dottor Paul Janssen, fondatore della Janssen Pharmaceutica. Nel 2006 ha sposato Khadja Nin, cantante burundese, con la quale si occupa di beneficenza verso le popolazioni africane.\nCarriera.\nEsordi.\nDalle moto alle vetture turismo.\nJacky Ickx si avvicin\u00f2 molto presto agli sport motoristici seguendo la passione dei familiari. Negli anni cinquanta il padre Jacques era un famoso giornalista automobilistico e pilota dilettante mentre il fratello maggiore Pascal, gi\u00e0 aviatore, iniziava a disputare le prime corse. A sedici anni, nel 1961, acquist\u00f2 un motorino Puch per poi sostituirlo con una Suzuki e una Z\u00fcndapp, con cui esord\u00ec con successo nelle gare di trial, disciplina che si riveler\u00e0 fondamentale nello sviluppo delle qualit\u00e0 di guida del pilota; dopo due anni si aggiudic\u00f2 i campionati belga ed europeo di specialit\u00e0, nella classe 50 cc.&lt;ref name=\"Heuvink/236\"&gt;&lt;/ref&gt; Con le moto gareggi\u00f2 anche nella velocit\u00e0 su pista.&lt;ref name=\"Donnini/29-30\"&gt;&lt;/ref&gt;\nNel 1963 esord\u00ec con le vetture turismo al volante di una BMW 700 S messa a disposizione da Albert Moorkens, rivenditore della casa bavarese e della Z\u00fcndapp, con la quale il giovane pilota gareggiava nel trial; a Zandvoort prese lezioni da Paul Fr\u00e8re per imparare i rudimenti della guida sportiva. Il debutto in gara non risult\u00f2 positivo, in quanto alla sua prima cronoscalata si schiant\u00f2 contro un albero distruggendo la macchina, ma nella seconda corsa in salita vinse nella sua categoria; sul circuito di Zolder, all'esordio in pista, ottenne il terzo posto di classe mentre, nonostante la buone prestazioni, si ritir\u00f2 per problemi elettrici al Tour de France, corsa ibrida con prove in salita e circuito inserita nel Campionato internazionale gran turismo.&lt;ref name=\"Heuvink/13\"&gt;&lt;/ref&gt;\nL'anno successivo, il 1964, divenne pilota della Ford Belgium per gareggiare sia in circuito che in salita con la nuova Lotus Cortina, con cui ottenne tre vittorie di classe nelle prime tre gare disputate; concluse al secondo posto un rally al volante di una Hillman Imp e continu\u00f2 a impegnarsi anche con la BMW 700. Sul Circuito di Spa-Francorchamps perse il controllo della Lotus Cortina, nel tentativo di evitare un'altra vettura, andando a travolgere, uccidendolo, uno spettatore che si trovava in una zona vietata al pubblico. Partecip\u00f2 per la prima volta alla 24 Ore di Spa, in coppia con Teddy Pilette, concludendola in quattordicesima posizione, attardato da un cedimento meccanico; la buona prestazione mostrata in gara, gli valse per\u00f2 la chiamata di Alan Mann, proprietario di uno dei migliori team di vetture turismo, per disputare alcune prove del Campionato Europeo.&lt;ref name=\"Heuvink/13-14\"&gt;&lt;/ref&gt;\nPilota titolare per Alan Mann Racing e Ford Belgium, nel 1965 Ickx si altern\u00f2 alla guida della Lotus Cortina e della , gareggiando in pista, nelle scalate e nei rally, confermando la sua versatilit\u00e0 di guida; in giugno ottenne il primo successo di prestigio internazionale vincendo la gara di Zolder, davanti a Lucien Bianchi, risultato che gli consentir\u00e0 di laurearsi Campione europeo turismo nella terza divisione.&lt;ref name=\"Heuvink/15\"&gt;&lt;/ref&gt; Non convocato dalla Ford per disputare la 24 Ore di Spa, partecip\u00f2 con una BMW 1800 TISA, e in seguito si aggiudic\u00f2 anche il Campionato belga assoluto per vetture turismo; a fine stagione venne contattato da alcuni team manager, tra cui Ken Tyrrell, non ancora divenuto costruttore, per disputare la stagione successiva.&lt;ref name=\"Heuvink/18\"&gt;&lt;/ref&gt;\nIl debutto in monoposto e con i prototipi.\nNell'intensa stagione 1966, che lo vide disputare una cinquantina di gare tra Europa, Stati Uniti d'America e Sudafrica, Jacky Ickx fece le prime esperienze al volante di sportprototipi e monoposto, continuando comunque il suo impegno con le vetture turismo che lo port\u00f2 a vincere la prestigiosa 24 Ore di Spa, con una BMW 2000 TI condivisa con Hubert Hahne.&lt;ref name=\"Heuvink/24\"&gt;&lt;/ref&gt; Nei primi mesi dell'anno, l'ex pilota belga Jacques Swaters diede a Ickx la possibilit\u00e0 di gareggiare al volante di un prototipo Ferrari in occasione della 24 Ore di Daytona; in seguito, partecip\u00f2 anche alla 24 Ore di Le Mans al volante della Ford GT40. Nello stesso anno, grazie a un programma voluto da Elf e Matra per sostenere giovani piloti di lingua francese, in cui vennero inseriti anche Jean-Pierre Beltoise e Johnny Servoz-Gavin, Ickx ebbe la possibilit\u00e0 di gareggiare in Formula 2 con le monoposto francesi gestite da Ken Tyrrell.&lt;ref name=\"Schittone/640\"&gt;&lt;/ref&gt; Il manager inglese, con cui in precedenza aveva sostenuto un test in Ungheria al volante di una vettura turismo, si rivel\u00f2 una delle figure fondamentali della carriera del giovane pilota; gli diede la possibilit\u00e0 di fare esperienza e lavorare senza pressioni e pretese nei risultati, facendolo gareggiare anche in Formula 3. Nella sua prima stagione in monoposto ebbe come compagno di squadra Jackie Stewart, gi\u00e0 affermato pilota di Formula 1, con cui in diverse occasioni condivise la macchina.&lt;ref name=\"Heuvink/20\"&gt;&lt;/ref&gt; Con la Matra della Tyrrell partecip\u00f2 anche al Gran Premio di Germania. A fine stagione venne confermato da Ken Tyrrell, per continuare in Formula 2 con la sua squadra, e si accord\u00f2 con John Wyer per gareggiare con i prototipi nella stagione successiva.\nNel 1967 Jacky Ickx si impegn\u00f2 nel nuovo Campionato europeo di Formula 2 al volante delle Matra di Tyrrell. Nonostante la serie fosse frequentata anche da piloti di Formula 1 quali Jochen Rindt, John Surtees e Jim Clark ottenne ottimi risultati; conquist\u00f2 l'hat trick a Zandvoort e Vallelunga, giunse terzo al traguardo al N\u00fcrburgring e Pergusa riuscendo a diventare il primo Campione europeo della categoria. Proprio a Pergusa venne contattato da Franco Lini, allora direttore sportivo della Ferrari, per entrare a far parte della scuderia di Maranello nella stagione successiva.&lt;ref name=\"Castellarin/331\"&gt;&lt;/ref&gt; Si mise in luce nella massima serie disputando un'ottima qualifica al Gran Premio di Germania, dove guidava la solita Matra di Formula 2, e ottenne il suo primo punto iridato al Gran Premio d'Italia guidando una Cooper-Maserati.&lt;ref name=\"Castellarin/330\"&gt;&lt;/ref&gt; Con un prototipo Mirage vinse la 1000 chilometri di Spa.\nFormula 1.\nI primi Gran Premi (1966-1967).\nPilota titolare della Tyrrell in Formula 2, nel 1966 Jacky Ickx ebbe la possibilit\u00e0 di debuttare nel Campionato mondiale di Formula 1. In occasione del Gran Premio di Germania, dove, per aumentare l'esiguo numero dei partenti vennero ammesse anche monoposto della categoria cadetta, Ickx partecip\u00f2 con la Matra che pilotava abitualmente in Formula 2. La sua prima gara nella massima serie, termin\u00f2 al primo giro quando venne colpito dalla Cooper di John Taylor che rimase intrappolato nella vettura avvolta dalle fiamme; dopo un mese lo sfortunato pilota britannico mor\u00ec per le ustioni riportate.\nImpegnato nel Campionato europeo di Formula 2, partecip\u00f2 anche nel 1967 ad alcuni eventi di Formula 1, grazie all'aiuto di Ken Tyrrell che il belga consider\u00f2 sempre come una delle persone fondamentali per la sua carriera. Con la Matra di Formula 2 della Tyrrell prese il via della Corsa dei Campioni senza ottenere particolari risultati.&lt;ref name=\"Heuvink/30\"&gt;&lt;/ref&gt; Con la medesima monoposto ottenne il terzo tempo nelle qualifiche del Gran Premio di Germania, disputato al N\u00fcrburgring, che gli avrebbe permesso di partire in prima fila con Jim Clark e Denny Hulme, in lotta per il mondiale;&lt;ref name=\"Zana/138\"&gt;&lt;/ref&gt; a causa del regolamento, invece, dovette partire indietro nello schieramento ma in gara risal\u00ec fino al quarto posto prima di ritirarsi per un problema meccanico.\nSul finire della stagione, Ken Tyrrell propose a Roy Salvadori, manager della Cooper, di far partecipare Jacky Ickx al Gran Premio d'Italia come sostituto dell'infortunato Pedro Rodr\u00edguez; il belga ebbe quindi la possibilit\u00e0 di debuttare in gara al volante di una monoposto di Formula 1, andando ad affiancare Jochen Rindt. Nonostante le mediocri prestazioni e la scarsa affidabilit\u00e0 della T81-Maserati, oltre alla poca confidenza del pilota con la vettura stessa, port\u00f2 a termine la gara sul veloce autodromo di Monza in sesta posizione, conquistando il suo primo punto iridato. Venne convocato anche per il Gran Premio degli Stati Uniti dove non disput\u00f2 una buona qualifica, complice la scarsa conoscenza del circuito di Watkins Glen, e si ritir\u00f2 in gara. In novembre, con la Matra di Formula 2, partecip\u00f2 al Gran Premio di Spagna, prova non valida per il mondiale, piazzandosi al sesto posto. A fine stagione si accord\u00f2 con la Ferrari per disputare la stagione seguente.&lt;ref name=\"Heuvink/43-44\"&gt;&lt;/ref&gt;\nL'approdo in Ferrari (1968).\nDopo la morte di Lorenzo Bandini, deceduto nel maggio del 1967 a seguito delle ustioni riportate al Gran Premio di Monaco di quello stesso anno, Enzo Ferrari avrebbe voluto assumere Jackie Stewart per disputare la stagione successiva; non trovando un punto d'incontro con il pilota scozzese, la dirigenza della Scuderia Ferrari si accord\u00f2 con Jacky Ickx offrendogli uno stipendio annuale di trentamila dollari per gareggiare in Formula 2 e Formula 1, inizialmente con il ruolo di seconda guida di Chris Amon.&lt;ref name=\"Heuvink/51\"&gt;&lt;/ref&gt;\nNella stagione 1968, Ickx pilot\u00f2 la Ferrari 312 F1 terza serie, che si rivel\u00f2 veloce ma poco affidabile.&lt;ref name=\"D'AlessioFF/134\"&gt;&lt;/ref&gt; Debutt\u00f2 in gara al Gran Premio del Sudafrica, nel giorno del suo ventitreesimo compleanno, ritirandosi per problemi meccanici. In Belgio, dove sal\u00ec sul terzo gradino del podio, la monoposto venne dotata per la prima volta di un alettone, che in poco tempo divenne di uso comune.&lt;ref name=\"D'AlessioFF/136\"&gt;&lt;/ref&gt;\nIn occasione del Gran Premio di Francia, sul circuito di Rouen, Ickx ottenne il terzo tempo in qualifica potendo quindi partire dalla prima fila; per la gara bagnata dalla pioggia, scelse di utilizzare gomme scolpite e disput\u00f2 un'ottima prova andando a vincere il suo primo Gran Premio davanti a John Surtees e Jackie Stewart, portando alla Scuderia di Maranello la prima affermazione da due anni a quella parte:&lt;ref name=\"Castellarin/332-333\"&gt;&lt;/ref&gt; nell'occasione, a 23 anni, 6 mesi e 6 giorni, divent\u00f2 il pi\u00f9 giovane pilota a trionfare al volante di una monoposto del Cavallino, un primato che resister\u00e0 per i successivi 51 anni prima di essergli strappato da Charles Leclerc. Con il terzo posto in Gran Bretagna, Ickx guadagn\u00f2 la piazza d'onore nella classifica dei piloti; centr\u00f2 la sua prima pole position al Gran Premio di Germania, staccando il miglior tempo quando sul N\u00fcrburgring stava piovendo, migliorando di un minuto la prestazione ottenuta da Jim Clark nel 1967.&lt;ref name=\"Heuvink/67\"&gt;&lt;/ref&gt; A inizio stagione, sul circuito tedesco, Ickx era partito al palo anche con la Ferrari Dino 166 F2, in una gara non valida per il Campionato europeo.&lt;ref name=\"Heuvink/240\"&gt;&lt;/ref&gt;\nA Monza, rallentato da problemi all'impianto d'alimentazione, venne accusato dai tecnici di non essere in grado di utilizzare il nuovo alettone posteriore, regolabile dal pilota stesso; arriv\u00f2 comunque terzo al traguardo. In Canada, dove stava disputando delle buone prove, si schiant\u00f2 a causa dell'acceleratore bloccato procurandosi la frattura di una gamba e perdendo ogni ambizione di potere vincere il titolo mondiale, nella cui classifica era al secondo posto; inizialmente colpevolizzato dalla squadra per il suo stile di guida aggressivo, in seguito venne scagionato da un meccanico che mise in luce il problema all'acceleratore.\nConcluse il suo primo Campionato del mondo al quarto posto, totalizzando oltre il doppio dei punti dello sfortunato Chris Amon, che ottenne solo un podio e numerosi ritiri. In Formula 2 gareggi\u00f2 con la Ferrari Dino 166 segnando la pole position all'Eifelrennen sul circuito del N\u00fcrburgring. I difficili rapporti con la squadra, che gli valsero l'appellativo di \"Pierino la peste\",&lt;ref name=\"D'AlessioTD/97\"&gt;&lt;/ref&gt; e alcuni problemi contrattuali fecero s\u00ec che l'accordo tra Jacky Ickx e la Scuderia Ferrari non venisse rinnovato.&lt;ref name=\"Heuvink/72\"&gt;&lt;/ref&gt;\nIl passaggio alla Brabham (1969).\nJacky Ickx disput\u00f2 il mondiale 1969 con la squadra di Jack Brabham, di cui l'australiano era titolare e pilota, anche se ormai a fine carriera, ma fra i due non si instaur\u00f2 un buon rapporto; l'accordo tra le parti, venne trovato tramite la Gulf che sponsorizzava sia la Brabham che la JW Automotive, con cui il belga correva nel Campionato marche.\nLe Brabham BT26 della stagione precedente vennero dotate di nuovi alettoni, inizialmente molto molto fragili, e dei motori Ford Cosworth in sostituzione dei Repco. Esord\u00ec con la nuova squadra in occasione del Gran Premio del Sudafrica dove part\u00ec dalle retrovie, mentre Brabham ottenne la pole position con tre secondi di vantaggio sul belga; al di fuori del campionato, l'australiano vinse il BRDC International Trophy, con Ickx quarto al traguardo, dopo essere partiti dalla prima fila.&lt;ref name=\"Heuvink/75\"&gt;&lt;/ref&gt;\nIn Spagna concluse in sesta posizione, su sei piloti arrivati al traguardo, con sette giri di ritardo per problemi alle sospensioni;&lt;ref name=\"Heuvink/76\"&gt;&lt;/ref&gt; quinto in Olanda, perse la piazza d'onore in Francia commettendo un errore nel finale di gara che lo releg\u00f2 sul terzo gradino del podio.&lt;ref name=\"Heuvink/85\"&gt;&lt;/ref&gt; Dopo il secondo posto in Gran Bretagna, ottenne la pole position, il giro pi\u00f9 veloce in gara e la vittoria finale nel Gran Premio di Germania, conquistando il suo primo \"hat trick\" in Formula 1 e il secondo posto nella classifica mondiale; complet\u00f2 la serie positiva con la vittoria all'International Gold Cup, gara non valida per il campionato del mondo.&lt;ref name=\"Heuvink/91\"&gt;&lt;/ref&gt;\nAl Gran Premio d'Italia ruppe il motore in prova e dovette prendere il via della corsa dall'ultima fila; gareggi\u00f2 con un propulsore fornitogli da Frank Williams, che per\u00f2 si rivel\u00f2 poco potente, per poi ritirarsi a causa di un problema al rifornimento. In Canada, dove sigl\u00f2 pole position e giro veloce, ingaggi\u00f2 un duello con Jackie Stewart, leader del mondiale; le vetture entrarono in collisione e lo scozzese si dovette ritirare, mentre Ickx conquist\u00f2 la seconda vittoria stagionale e ridusse lo svantaggio nella classifica piloti. In Messico, ultimo Gran Premio dell'anno, si classific\u00f2 al secondo posto precedendo Brabham, partito dalla pole position. Concluse la stagione in seconda posizione, lontano dall'inarrivabile Jackie Stewart, Campione del mondo per la prima volta.\nNel corso della stagione si dedico saltuariamente alla Formula 2. Con la Brabham sal\u00ec sul podio a Zolder e part\u00ec in pole position al Reims, mentre al Gran Premio di Enna, valido per il Campionato europeo partecip\u00f2 con una De Tomaso, ritirandosi.&lt;ref name=\"Heuvink/242\"&gt;&lt;/ref&gt;\nIl ritorno alla Ferrari e il mondiale sfiorato (1970).\nSul finire del 1969, Enzo Ferrari contatt\u00f2 Jacky Ickx per gareggiare, con le sue macchine nella stagione successiva. La Scuderia Ferrari, da poco acquisita dal Gruppo Fiat, e il belga trovarono un accordo economicamente vantaggioso, che prevedeva di gareggiare in Formula 1 e con i prototipi.&lt;ref name=\"Heuvink/94\"&gt;&lt;/ref&gt; Amico di Jacques Ickx, padre del giovane pilota, Gianni Agnelli, presidente della Fiat, fu l'artefice dell'accordo tra Ickx e Ferrari, che comunque aveva apprezzato l'ottima annata appena disputata dal pilota; in particolare Ferrari venne colpito dalla vittoria del belga nell'ultima edizione della 24 Ore di Le Mans con la Ford.&lt;ref name=\"D'AlessioTD/99\"&gt;&lt;/ref&gt;\nNella stagione 1970 ebbe come compagni di squadra Clay Regazzoni, trentenne debuttante in Formula 1, e Ignazio Giunti, limitatamente ad alcuni Gran Premi. Il belga riponeva grandi aspettative nella nuova Ferrari 312 B;&lt;ref name=\"Castellarin/334\"&gt;&lt;/ref&gt; la monoposto progettata da Mauro Forghieri, tradizionale per la parte telaistica ma dotata dell'inedito motore a 12 cilindri \"piatto\" denominato 001, si dimostr\u00f2 molto veloce, ma inizialmente poco affidabile.&lt;ref name=\"D'AlessioFF/150\"&gt;&lt;/ref&gt; Al debutto stagionale in Sudafrica, subito dopo la buona partenza dalla seconda fila, guadagn\u00f2 la seconda posizione per poi ritirarsi, dopo pochi giri, a causa di problemi al motore.&lt;ref name=\"Heuvink/95\"&gt;&lt;/ref&gt;\nIn occasione del Gran Premio di Spagna, disputato sul circuito di Jarama, si qualific\u00f2 con il settimo tempo e part\u00ec dalla terza fila. Nel corso del primo giro, il belga venne urtato da Jackie Oliver, pilota della BRM con cui si era imposto nella 24 Ore di Le Mans dell'anno precedente; l'urto provoc\u00f2 un incendio in cui rimasero intrappolati entrambi i piloti. In seguito Jacky Ickx descrisse cos\u00ec quei drammatici momenti:\nNonostante la paura, riusc\u00ec ad attivare il sistema antincendio, a liberarsi dalle cinture di sicurezza e uscire dalla macchina; avvolto dalle fiamme e sotto choc, cerc\u00f2 di scappare lontano, passando tra le vetture in movimento, fin quando i commissari intervennero con l'estintore.&lt;ref name=\"Castellarin/334-335\"&gt;&lt;/ref&gt; Come anche Oliver, Ickx non riport\u00f2 gravi conseguenze e torn\u00f2 subito alle gare. Nelle successive prove di Monaco e Belgio non ottenne risultati importanti; terzo in Olanda, sigl\u00f2 la pole position in Francia per poi ritirarsi in gara, come anche nel successivo appuntamento in Gran Bretagna. Nel contempo Jochen Rindt, grazie alla strepitosa Lotus 72, guadagnava punti iridati che si riveleranno determinati a fine stagione.&lt;ref name=\"Castellarin/335\"&gt;&lt;/ref&gt;\nIn Germania ottenne pole position e giro veloce, ma venne battuto in gara da Jochen Rindt, saldamente in testa al mondiale; vinse il successivo Gran Premio d'Austria, precedendo il compagno Clay Regazzoni, riportando al successo la Ferrari che non vinceva dal 1968, quando proprio Ickx si impose in Francia. Dimostrati notevoli progressi, la Ferrari si present\u00f2 con grandi ambizioni a Monza, dove perse la vita Jochen Rindt, leader del campionato; Ickx conquist\u00f2 la pole position ma nella gara, vinta da Clay Regazzoni, si dovette ritirare per problemi meccanici. Nonostante i molti punti accumulati da Jochen Rindt, con la sua morte si riaprirono i giochi per la conquista del titolo mondiale e il belga avrebbe potuto essere della partita. Jacky Ickx vinse il Gran Premio del Canada e risal\u00ec al secondo posto nella graduatoria iridata, ma, dopo aver segnato pole position e giro veloce, arriv\u00f2 quarto negli Stati Uniti; tale risultato non gli consent\u00ec di conquistare punti sufficienti per sorpassare in classifica Jochen Rindt che divent\u00f2 il primo e unico Campione del mondo postumo.&lt;ref name=\"D'AlessioFF/153-154\"&gt;&lt;/ref&gt; Sulla vittoria del titolo da parte di Jochen Rindt, il belga dichiar\u00f2:\nSi impose nuovamente nel Gran Premio del Messico, ultima gara stagionale, confermando il secondo posto in campionato davanti a Clay Regazzoni. Attivo per l'ultimo anno nel Campionato europeo di Formula 2, che disput\u00f2 con una BMW 270, giunse terzo al traguardo nel Gran Premio del Mediterraneo e vinse la gara di Tulln; si impose anche al Salzburgring, in una gara fuori campionato.&lt;ref name=\"Heuvink/244\"&gt;&lt;/ref&gt;\nIl difficile prosieguo con la Rossa (1971-1973).\nPer il campionato 1971, la Scuderia Ferrari, fiduciosa per la stagione che si avviava, design\u00f2 Jacky Ickx come prima guida, affiancandolo al confermato Clay Regazzoni, e in alcuni Gran Premi da Mario Andretti.&lt;ref name=\"Heuvink/114\"&gt;&lt;/ref&gt; Nel corso della stagione pilot\u00f2 la Ferrari 312 B, monoposto dell'anno precedente ma ancora competitiva, e la nuova 312 B2, in cui la squadra riponeva molte ambizioni, dimostratasi subito veloce, soprattutto in qualifica, ma inaffidabile tanto da venire sostituita dal vecchio modello in alcune gare, verso la fine del campionato.&lt;ref name=\"D'AlessioFF/160-163\"&gt;&lt;/ref&gt;\nDopo la tragica morte di Ignazio Giunti, pilota dei prototipi Ferrari, la scuderia di Maranello disert\u00f2 il primo appuntamento della stagione, il Gran Premio d'Argentina, gara extracampionato. In seguito Ickx giunse ottavo in Sudafrica, dove vinse Mario Andretti, e secondo in Spagna dopo avere segnato pole position e giro veloce; al Gran Premio di Monaco si qualific\u00f2 con il secondo tempo per poi tagliare il traguardo in terza posizione, risultato che permise al belga di salire al secondo posto della classifica mondiale. In occasione del Memorial Jochen Rindt, gara non valida per il mondiale, il belga disput\u00f2 un'ottima prova ottenendo pole position, giro veloce in gara e vittoria finale.&lt;ref name=\"Heuvink/120\"&gt;&lt;/ref&gt; La settimana successiva, ottenne il medesimo risultato nel Gran Premio d'Olanda, disputato con pioggia molto forte a Zandvoort, dimostrando ancora una volta le sue doti di guida sul bagnato.\nLa seconda parte della stagione si rivel\u00f2 molto negativa. Nonostante le buone qualifiche venne costretto al ritiro per problemi meccanici in Francia e Gran Bretagna. Dopo una buona partenza dalla prima fila e un duello iniziale con Jackie Stewart, nel corso dei primi giri del Gran Premio di Germania si ritir\u00f2 in seguito a un'uscita di pista. Ancora per problemi al motore, si ritir\u00f2 in Austria e in Italia per poi giungere ottavo al traguardo in Canada, a due giri dal vincitore; dopo avere segnato il giro veloce, abbandon\u00f2 la gara negli Stati Uniti, ultima prova del Campionato del mondo in cui si piazz\u00f2 al quarto posto. A fine stagione rinnov\u00f2 il contratto con la Ferrari.\nRinnovato il contratto per correre con la Ferrari in Formula 1 e con gli sportprototipi, Jacky Ickx ebbe come compagni di squadra Clay Regazzoni e, solo occasionalmente, Mario Andretti, Arturo Merzario e Nanni Galli. La monoposto era ancora la veloce e poco affidabile Ferrari 312 B2, sulla quale si lavor\u00f2 per migliorare le sospensioni, l'aerodinamica e il motore.\nInizi\u00f2 la stagione 1972 con un terzo posto in Argentina mentre non ottenne punti nella successiva gara in Sudafrica.&lt;ref name=\"Heuvink/125\"&gt;&lt;/ref&gt; Partito male dalla pole position, segn\u00f2 il giro veloce in Spagna ma si dovette accontentare del secondo posto al traguardo, dietro a un imbattibile Emerson Fittipaldi; secondo anche a Monaco con la pioggia, risultato che gli permise di raggiungere il secondo posto nella classifica iridata, si ritir\u00f2 poi in Belgio per noie all'iniezione.&lt;ref name=\"Heuvink/127\"&gt;&lt;/ref&gt;\nQualificato con il quarto tempo, in Francia venne rallentato da una foratura e concluse la gara all'undicesimo posto mentre in Gran Bretagna si ritir\u00f2 nuovamente per problemi meccanici. Domin\u00f2 il successivo Gran Premio di Germania, centrando pole position, giro veloce e vittoria sul difficile circuito del N\u00fcrburgring, ottenendo il suo quarto hat trik; sul traguardo precedette il compagno di squadra Clay Regazzoni. Ritirato in Austria per problemi meccanici, part\u00ec al palo nel Gran Premio d'Italia ma si ritir\u00f2 a pochi giri dal termine per un guasto elettrico, subito dopo aver segnato il giro veloce. Port\u00f2 a termine il Gran Premio del Canada nelle retrovie a quattro giri dal vincitore, mentre arriv\u00f2 al quinto posto negli Stati Uniti, nell'ultima prova del Campionato conquistato da Emerson Fittipaldi. Concluse il campionato al quarto posto, come nella stagione precedente.&lt;ref name=\"Heuvink/129\"&gt;&lt;/ref&gt;\nNel campionato 1973, Jacky Ickx gareggi\u00f2 ancora con la Ferrari, alternandosi tra Formula 1 e prototipi;&lt;ref name=\"Heuvink/132\"&gt;&lt;/ref&gt; affiancato dal solo Arturo Merzario, percep\u00ec uno stipendio di centoventi milioni di lire.\nInizi\u00f2 la stagione al volante della Ferrari 312 B2, ormai alla terza stagione iridata, disputando delle discrete qualifiche e ottenendo alcuni punti in Argentina e Brasile. Ritiratosi in Sudafrica, a causa di un incidente, al Gran Premio di Spagna, port\u00f2 al debutto la nuova 312 B3, qualificandosi con il sesto tempo e concludendo la gara al dodicesimo posto, a sei giri dal vincitore, a causa di problemi ai freni; ancora per guasti meccanici, si ritir\u00f2 in Belgio e a Monaco.&lt;ref name=\"Heuvink/133\"&gt;&lt;/ref&gt; La squadra cerc\u00f2 inutilmente di migliorare la competitivit\u00e0 della monoposto ma Ickx non and\u00f2 oltre i piazzamenti a punti in Svezia e Francia e l'ottavo posto in Gran Bretagna, dove si qualific\u00f2 con il diciannovesimo tempo.&lt;ref name=\"Heuvink/139\"&gt;&lt;/ref&gt;\nDeluso dagli scadenti risultati della sua squadra, Enzo Ferrari scelse di non completare la stagione agonistica di Formula 1 e lasci\u00f2 libero Jacky Ickx, il quale si disse disponibile a correre le rimanenti gare della stagione che la Ferrari intedesse eventualmente disputare. Il belga si accord\u00f2 con la McLaren per partecipare al Gran Premio di Germania, al volante di una M23-Ford, al fianco di Denny Hulme e Peter Revson; qualificato in prima fila, sal\u00ec sul terzo gradino del podio, battendo gli occasionali compagni di squadra e ottenendo il migliore risultato della stagione, dimostrando di essere ancora competitivo.&lt;ref name=\"Castellarin/335-336\"&gt;&lt;/ref&gt;\nDopo che in Austria la Ferrari aveva schierato una vettura profondamente modificata per Merzario, Ickx fu richiamato \"una tantum\" da Enzo Ferrari per il Gran Premio d'Italia, che concluse all'ottavo posto, e partecip\u00f2 senza successo al Gran Premio degli Stati Uniti con una ISO-Marlboro IR della prima scuderia di Frank Williams; concluse la sua ultima e difficile stagione con la scuderia di Maranello al nono posto della classifica, con solo dodici punti.\nCon queste parole Enzo Ferrari descrisse il suo rapporto con il belga, proficuo ma non privo di attriti. Riconoscente ma spesso critico nei confronti del costruttore, per la gestione della scuderia e la scarsa presenza ai Gran Premi, ne giustific\u00f2 invece il comportamento duro e ambizioso, spesso contestato dai colleghi.&lt;ref name=\"Castellarin/336-337\"&gt;&lt;/ref&gt;\nIl declino con la Lotus (1974-1975).\nJacky Ickx si accord\u00f2 per disputare la stagione 1974 per la Lotus, vincitrice del precedente mondiale costruttori, con il ruolo di seconda guida di Ronnie Peterson.&lt;ref name=\"Heuvink/144\"&gt;&lt;/ref&gt; Il rapporto con lo svedese, che lo batter\u00e0 frequentemente,&lt;ref name=\"D'Ulisse/159\"&gt;&lt;/ref&gt; si rivel\u00f2 molto difficile e le monoposto di Colin Chapman risultarono inferiori alle aspettative.&lt;ref name=\"D'AlessioTD/101\"&gt;&lt;/ref&gt; Questa prima stagione con la scuderia inglese, iniziata con discrete ambizioni, segn\u00f2 invece l'inizio della parabola discendente per la carriera di Jacky Ickx nella massima serie.\nNel corso del campionato port\u00f2 in gara la veloce, ma ormai datata, Lotus 72 e la nuova e deludente 76, entrambe motorizzate Ford Cosworth. Debutt\u00f2 in gara con un ritiro al Gran Premio d'Argentina e sal\u00ec sul terzo gradino del podio in Brasile. In marzo partecip\u00f2 alla Corsa dei Campioni a Brands Hatch, gara non valida per il mondiale: partito a met\u00e0 schieramento, disput\u00f2 un'ottima corsa, con pioggia battente e basse temperature, tagliando il traguardo in prima posizione, dopo avere segnato il giro veloce. Tale risultato gli diede nuove motivazioni per il prosieguo della stagione che invece si dimostr\u00f2 negativa; ritirato per problemi meccanici nei successivi cinque Gran Premi, arriv\u00f2 undicesimo, a quattro giri dal vincitore, in Olanda e quinto in Francia.&lt;ref name=\"Heuvink/144-145\"&gt;&lt;/ref&gt;\nGiunse terzo all'arrivo in Gran Bretagna e quinto in Germania; nelle ultime quattro gare, qualificato sempre con pessimi tempi, si ritir\u00f2 per incidenti e problemi alla monoposto, tranne in Canada, dove arriv\u00f2 undicesimo con due giri di ritardo; concluse il Campionato all'undicesimo posto con soli dodici punti raccolti.&lt;ref name=\"Heuvink/150\"&gt;&lt;/ref&gt;\nNonostante le delusioni della stagione precedente, Jacky Ickx partecip\u00f2 al mondiale 1975 ancora con la Lotus. Confermato anche Ronnie Peterson, la scuderia inglese, che avrebbe dovuto realizzare una nuova monoposto, schier\u00f2 invece una evoluzione della Lotus 72, giunta ormai al sesto anno di gare. Port\u00f2 a termine i primi Gran Premi della stagione, in Argentina, Brasile e Sudafrica, sempre fuori dalla zona dei punti, senza avere mai disputato una buona qualifica.&lt;ref name=\"Heuvink/154\"&gt;&lt;/ref&gt; Ottenne poi il quarto posto in prova e in gara alla Corsa dei Campioni, non inserita nel calendario del Campionato del mondo.\nIn occasione del Gran Premio di Spagna, le misure di sicurezza adottate nel Circuito del Montju\u00efc vennero ritenute inadeguate per un Gran Premio di Formula 1; i piloti della Grand Prix Drivers' Association scioperarono minacciando di non gareggiare, mentre Jacky Ickx, con pochi altri non iscritti all'associazione, si dissoci\u00f2 da questa scelta. Dopo una difficile trattativa tra organizzatori e piloti, la corsa venne comunque disputata, per poi essere interrotta anzitempo a causa del drammatico incidente di Rolf Stommelen, costato la vita a quattro spettatori; al momento della sospensione Ickx si trovava in seconda posizione e sal\u00ec sul podio per l'ultima volta in carriera, ottenendo solo tre punti in quanto non era stata completata almeno la met\u00e0 dei giri previsti.&lt;ref name=\"Heuvink/155\"&gt;&lt;/ref&gt;\nOttavo a Monaco, ritirato in Belgio per problemi ai freni, giunse quindicesimo in Svezia a tre giri dal vincitore.&lt;ref name=\"Heuvink/158\"&gt;&lt;/ref&gt; Deluso dagli ennesimi ritiri per problemi meccanici in Olanda e Francia, si accord\u00f2 con la Lotus per interrompere in anticipo il loro rapporto, ritirandosi dal campionato ancora in corso.&lt;ref name=\"Heuvink/162\"&gt;&lt;/ref&gt;\nLe ultime stagioni e il ritiro (1976-1979).\nJacky Ickx accett\u00f2 l'offerta di Frank Williams, sostenuta economicamente dalla Marlboro, per gareggiare nel campionato 1976 con le sue monoposto. Nel corso della stagione la Williams venne rilevata da uno dei finanziatori della squadra e prese il nome di Wolf.\nLa Wolf-Williams FW05 si dimostr\u00f2 subito una vettura deludente e poco performante, tanto che il belga part\u00ec dalle retrovie senza mai inserirsi nelle posizioni di vertice sia in Brasile che in Sudafrica; dopo l'incoraggiante terzo posto alla Corsa dei Campioni, dove part\u00ec dalla quarta posizione, la situazione peggior\u00f2 ulteriormente e, in occasione del Gran Premio degli Stati Uniti-Ovest, Ickx non riusc\u00ec a qualificarsi, per la prima volta nella sua carriera.&lt;ref name=\"Heuvink/164\"&gt;&lt;/ref&gt; Settimo in Spagna, manc\u00f2 nuovamente la qualificazione in Belgio e a Monaco.&lt;ref name=\"Heuvink/166\"&gt;&lt;/ref&gt;\nAncora fuori dalla zona dei punti in Francia e non qualificato in Gran Bretagna, a causa dei problemi di tenuta di strada della macchina, decise abbandonare la scuderia inglese. Dopo il Gran Premio di Germania, a cui non partecip\u00f2, venne chiamato dalla Ensign per sostituire Chris Amon, da poco ritiratosi; con la MN176, Ickx ottenne l'undicesimo tempo in qualifica in Olanda, migliore risultato dell'anno, ma si ritir\u00f2 in gara.\nDecimo in Italia e tredicesimo in Canada, al Gran Premio degli Stati Uniti-Est, in seguito a un'uscita di strada e al conseguente scontro con le barriere, la monoposto si spezz\u00f2 prendendo fuoco nel retrotreno; il pilota, che venne trasportato nel pi\u00f9 vicino ospedale, con una ambulanza che dovette fermarsi a fare rifornimento, riport\u00f2 ustioni e fratture. Conclusa l'ennesima difficile stagione, Jacky Ickx si rese conto che la sua carriera in Formula 1 volgeva ormai al termine, proprio mentre nelle gare di durata era all'apice del successo.&lt;ref name=\"Heuvink/172\"&gt;&lt;/ref&gt;\nInizialmente senza una squadra per la stagione 1977, partecip\u00f2 al Gran Premio di Monaco per sostituire Clay Regazzoni. Al volante di una Ensign MN177 si qualific\u00f2 con il diciassettesimo tempo, rientrando di poco nei piloti qualificati, che sul difficile circuito cittadino di Montecarlo erano solo venti. In gara non and\u00f2 oltre la decima posizione a due giri dal vincitore.&lt;ref name=\"Heuvink/174-175\"&gt;&lt;/ref&gt;\nSi accord\u00f2 nuovamente con la Ensign per disputare alcuni Gran Premi del campionato 1978. All'International Trophy, gara non valida per il campionato, si ritir\u00f2 come nel successivo Gran Premio di Monaco; in Belgio tagli\u00f2 il traguardo in dodicesima posizione, a sei giri dal vincitore, si ritir\u00f2 in Spagna e non si qualific\u00f2 in Svezia. Gli scarsi risultati portarono Jacky Ickx a lasciare la squadra che, in seguito, lo sostitu\u00ec con il debuttante Nelson Piquet.&lt;ref name=\"Heuvink/182-183\"&gt;&lt;/ref&gt;\nNel corso del campionato 1979, Jacky Ickx ebbe la possibilit\u00e0 di disputare alcuni Gran Premi con la Ligier, anche se impegnato con i prototipi nel Campionato CanAm. Chiamato dal titolare della squadra, l'amico Guy Ligier, per sostituire Patrick Depailler, infortunatosi in un incidente con il deltaplano, and\u00f2 ad affiancare Jacques Laffite.&lt;ref name=\"Heuvink/194\"&gt;&lt;/ref&gt;\nAl volante della JS11, si ritir\u00f2 in Francia e giunse sesto al traguardo in Gran Bretagna, conquistando il suo primo punto iridato dopo quattro anni. Costretto al ritiro per una foratura in Germania, abbandon\u00f2 la corsa per problemi al propulsore in Austria. Partito dalle retrovie, al Gran Premio d'Olanda disput\u00f2 una buona corsa piazzandosi al quinto posto, favorito anche dai numerosi ritiri, e ottenne gli ultimi punti della carriera; ancora per problemi meccanici si ritir\u00f2 in Italia e Canada. Concluse il Gran Premio degli Stati Uniti-Est, ultima gara nella massima serie, ritirandosi dopo un'uscita di pista dovuta alla pioggia.\nAlla fine della stagione, non trovando una squadra per partecipare al campionato mondiale 1980, si ritir\u00f2 definitivamente dalla Formula 1.&lt;ref name=\"Heuvink/196\"&gt;&lt;/ref&gt; Con otto vittorie e due titoli mondiali sfiorati in quattordici anni di attivit\u00e0, \u00e8 considerato uno dei migliori piloti a non avere vinto il Campionato del mondo, al pari di Stirling Moss, Ronnie Peterson e Gilles Villeneuve.&lt;ref name=\"Donnini/29\"&gt;&lt;/ref&gt;\nL'esperienza come direttore di gara.\nAbbandonata la Formula 1 come pilota, rimase nell'ambiente per molti anni come direttore di gara del Gran Premio di Monaco. In tale veste, prest\u00f2 il suo servizio anche nell'edizione del 1984, funestata dalla forte pioggia che rendeva pericolosa la pista; pressato dagli organizzatori, diede ordine di sospendere la gara al trentunesimo giro, quando un giovane Ayrton Senna, al debutto sul circuito di Monte Carlo stava per sorpassare Alain Prost, in quel momento in testa al Gran Premio. Ickx giustific\u00f2 la decisione dicendo:\nVenne accusato, tra gli altri, da Mauro Forghieri e Jean-Marie Balestre, di aver voluto agevolare Prost che guidava una McLaren motorizzata Porsche, costruttore di cui Ickx era pilota nel Campionato del mondo endurance; Senna critic\u00f2 la decisione del commissario di gara, senza per\u00f2 ritenerla un favoritismo nei confronti del rivale francese. Per questo episodio il belga venne momentaneamente sospeso dall\"'Automobile Club de Monaco\", ente organizzatore del Gran Premio del quale era componente.\nGare di durata.\n\u00c8 nella categoria Sport Prototipi che, a partire dal debutto nella stagione 1966 e passando per i primi successi di categoria e assoluti ottenuti nel 1967, Jacky ha gareggiato per quasi vent'anni e ha ottenuto i migliori successi, correndo sempre per scuderie di primo piano. Ickx \u00e8 stato definito per molto tempo \"Monsieur Le Mans\", avendo stabilito un record di 6 vittorie nella celebre \"24 Ore\" (in seguito, solo Tom Kristensen ha dapprima eguagliato e poi battuto questo primato); ha inoltre vinto per cinque volte la 1000 km di Spa (in tre occasioni sul vecchio tracciato di 14 km e in due sul rinnovato circuito), la 6 Ore di Daytona nel 1972 e la 12 Ore di Sebring nel 1969 e 1972.\nVinse la sua prima \"Le Mans\" nel 1969 alla guida di una Ford GT40, in coppia con Jackie Oliver, battendo in un arrivo in volata la Porsche 908 di soli 100 metri. Oltre a cogliere una prestigiosa vittoria, dette anche una lezione di saggezza: il pilota, profondamente contrario alla fin l\u00ec classica procedura di partenza \u2013 in cui i piloti attraversavano la pista, correndo verso le vetture disposte a lisca di pesce, e iniziavano la corsa senza allacciarsi le cinture di sicurezza \u2013, al via attravers\u00f2 il tracciato, si sedette a bordo del mezzo, allacci\u00f2 le cinture e aspett\u00f2 con calma che tutte le macchine fossero passate, per poi partire. Al primo giro un tragico evento dimostr\u00f2 che Ickx aveva ragione: il pilota John Woolfe, alla guida di una Porsche 917, per\u00ec in un incidente mortale venendo sbalzato fuori dalla vettura, non avendo ancora allacciato le cinture. Nello scontro venne coinvolto anche Chris Amon che, anch'esso contrario al sistema di partenza, senza gesti plateali, si era \"attardato\" per \"legarsi\" correttamente; il pilota neozelandese centr\u00f2 con la sua Ferrari il serbatoio in fiamme della vettura di Woolfe, ma ne usc\u00ec indenne. L'edizione successiva vide la modifica della partenza \"stile Le Mans\", con i piloti gi\u00e0 seduti a bordo e con le cinture di sicurezza allacciate, fermo restando le vetture schierate a spina di pesce in base ai tempi ottenuti in prova, e il suo definitivo abbandono nel 1971 in favore di quella lanciata, come alla 500 miglia di Indianapolis.\nJacky torn\u00f2 al successo sul circuito de la Sarthe nel 1975, per la prima di tre vittorie consecutive nella maratona di durata: la prima con la Gulf-Mirage e le altre due con la Porsche 936; proprio con casa tedesca inizia un fruttuoso sodalizio. Dopo un secondo posto nel 1980, anche nel 1981 vince a Le Mans sempre su Porsche 936, in una versione aggiornata che portava al debutto in gara il nuovo motore della vettura sua erede. Intenzionato a ritirarsi, venne convinto dalla Porsche a restare per affidargli lo sviluppo della 956, la nuova arma della casa per le gare di durata. Con tale vettura Ickx vince nel 1982 la sua sesta e ultima \"Le Mans\", oltre a conquistare il Campionato mondiale Endurance 1982 e 1983. Con la Porsche continua a correre fino al 1985, anno in cui, durante la 1000\u00a0km di Spa, \u00e8 coinvolto nell'incidente che causer\u00e0 la morte di Stefan Bellof.\nRally Raid.\nNegli anni 90 continua a correre nei rally raid.\nDal 1998 collabora con JVD International all'organizzazione del Rally dei Faraoni, prima gara per importanza \u2013 dopo che la Dakar ha cambiato continente \u2013 tra le prove africane.\nRiconoscimenti.\nMolto famoso in Belgio, secondo un sondaggio della rete televisiva nazionale RTBF del 2013, Jacky Ickx \u00e8 considerato il terzo migliore sportivo belga di sempre, preceduto da Eddy Merckx e Stefan Everts; in patria era stato precedentemente premiato con il \"Trofeo per il Merito sportivo\" nel 1968, quando era ancora agli esordi della carriera professionistica, e nominato \"Sportivo dell'anno\" nel 1982, quando ormai pilota affermato vinse il Campionato mondiale endurance. Gi\u00e0 dal 2000 Ufficiale dell'Ordine della Corona, nel 2007 venne insignito del titolo di Grand'Ufficiale dell'Ordine di Leopoldo, la pi\u00f9 alta onorificenza nazionale. Da dicembre 2014 a giugno 2015, a Bruxelles venne allestita una mostra per celebrare il settantesimo compleanno di Jacky Ickx ed Eddy Merckx, concittadini e coetanei; oltre a motociclette, vetture turismo, monoposto e sportprototipi guidati dal pilota nella sua lunga carriera, vennero esposti trofei, fotografie e il casco bruciato nel rogo del Gran Premio di Spagna 1970. \nMolti sono anche i riconoscimenti ricevuti all'estero, in modo particolare in Francia e legati alla 24 Ore di Le Mans: nominato \"Pilota del secolo\" per la maratona francese, dal 16 giugno 2000 divenne cittadino onorario di Le Mans; nel centro della cittadina \u00e8 presente, tra le impronte dei vincitori, una targa in bronzo a lui dedicata che ne riproduce il calco di mani e piedi. Nel 2004 l'Automobile Club de l'Ouest gli assegn\u00f2 il trofeo Spirit of Le Mans come riconoscimento per le sei vittorie ottenute nella corsa francese e in occasione del Festival Internazionale dell'Automobile di Parigi del 2012 venne premiato con la Palma d'Oro Per la lunga attivit\u00e0 svolta come direttore di gara a Montecarlo, nel 2002 il Principe di Monaco lo nomin\u00f2 Ufficiale dell'Ordine di San Carlo. Sempre nel 2002 venne inserito nella International Motorsport Hall of Fame di Talladega, negli Stati Uniti, dove sono iscritti i grandi nomi dell'automobilismo di tutti i tempi. In Italia, alla cerimonia dei Caschi d'oro del 2014, organizzati dalla rivista Autosprint, venne premiato con il Casco Legend.\nAnche nella cultura di massa Jacky Ickx \u00e8 stato celebrato. Alcuni libri trattano integralmente la sua biografia, mentre in altri gli vengono riservati capitoli o viene citato. Apparve spesso nei fumetti di Michel Vaillant tanto che, per festeggiare il suo settantesimo compleanno, venne pubblicato un cofanetto contenente sei volumi con tutti gli episodi che lo videro rappresentato. Le poste yemenite realizzarono un francobollo per celebrare la sua prima vittoria alla 24 Ore di Le Mans, mentre quelle austriache uno inserito nella serie dedicata alle celebrit\u00e0 della Formula 1; altri due vennero emessi dagli Emirati Arabi, in due diverse collezioni sui piloti automobilistici."}
{"id": "63609", "revid": "2110845", "url": "https://it.wikipedia.org/wiki?curid=63609", "title": "Jacques Pollet", "text": ""}
{"id": "63610", "revid": "117503100", "url": "https://it.wikipedia.org/wiki?curid=63610", "title": "Jacques Swaters", "text": "\u00c8 considerato uno dei pi\u00f9 importanti personaggi dell'automobilismo sportivo del XX secolo.\nPilota, team manager, fondatore della \"Scuderia Francorchamps\" , dell'altrettanto rinomato \"Garage Francorchamps\" e del primo museo dedicato alla Ferrari denominato \"the Bunker\" in cui sin dagli anni settanta erano custoditi ed esposti cimeli del mondo Ferrari, oltre a diverse vetture Ferrari di rarit\u00e0, rilevanza ed importanza mondiale.\n\u00c8 il fondatore della prima concessionaria Ferrari nel mondo. La sua amicizia e collaborazione con Enzo Ferrari \u00e8 durata dagli anni cinquanta sino alla morte del \"Drake\".\nLa sua importanza ed influenza nel mondo \"Ferrari\" \u00e8 tale da essere una delle poche persone all'epoca viventi, a cui la Ferrari ha dedicato un colore specifico per le vetture il Blue Swaters, disponibile dal 1992 sulla Ferrari 456 GT, che fu addirittura presentata presso il suo \"Garage Francorchamps\" anzich\u00e9 in un salone dell'automobile come di consueto avviene.\nCarriera.\nJacques Swaters cominci\u00f2 la propria carriera di pilota automobilistico nell'immediato dopo guerra, mentre era studente universitario di legge. Compr\u00f2 infatti una vecchia MG insieme all'amico Charles de Tornaco e prese parte insieme a Paul Fr\u00e8re alla 24 Ore di Spa terminando al quarto posto nella sua classe di veicoli. Al contempo, per\u00f2, Swaters era attratto dalla possibilit\u00e0 di gestire una propria scuderia e fond\u00f2 cos\u00ec l'Ecurie Belgique con cui forniva vetture a piloti come Andr\u00e9 Pilette e Roger Laurent.\nNel 1950 il belga aveva accumulato abbastanza denaro da poter comprare alcune Talbot-Lago e decise di partecipare ad alcune competizioni internazionali. Il Royal Automobile Club de Belgique gli impose per\u00f2 di cambiare denominazione al proprio team, che vene quindi rinominato Ecurie Francorchamps. Nel 1951 Pilette distrusse la Talbot al Gran Premio d'Olanda e Swaters ripar\u00f2 la vettura prendendo parte a due gare del Campionato mondiale di Formula 1 ottenendo un decimo posto come miglior risultato. Compr\u00f2 poi una Ferrari 500 F2, dando inizio ai suoi rapporti con la Scuderia Ferrari, durati oltre cinquant'anni. Con quella vettura il belga vinse la gara di Formula 2 dell'AVUS e divenne rappresentante della Ferrari nel Benelux.\nIntanto con la sua scuderia si concentr\u00f2 soprattutto sulle gare a ruote coperte, facendo qualche apparizione di tanto in tanto in Formula 1. Nel 1955 fond\u00f2 poi su richiesta della Shell belga l'Ecurie Nationale Belge fornendo ai propri piloti diverse vetture, tra cui le Emeryson. Il team, per\u00f2, negli anni sessanta cess\u00f2 l'attivit\u00e0.\nSuccessivamente Swaters fu uno dei pionieri del collezionismo di vetture d'epoca e di oggetti relativi ad Enzo Ferrari e alla Ferrari, durante la sua vita infatti, nel \"Bunker\" accumul\u00f2 oltre a diverse vetture importanti anche una delle pi\u00f9 importanti collezioni di \"Automobilia Ferrari\". Nel 2008 dopo essersi ritirato dalle attivit\u00e0 lavorative, alla veneranda et\u00e0 di 82 anni, cedette gran parte della sua impressionante collezione in un'asta all'interno del circuito di Fiorano a Maranello. Mor\u00ec il 10 dicembre 2010 all'et\u00e0 di 84 anni."}
{"id": "63611", "revid": "125320107", "url": "https://it.wikipedia.org/wiki?curid=63611", "title": "James Hunt", "text": "Vincitore del Campionato mondiale di Formula 1 del 1976, era soprannominato \"Hunt The Shunt\" (Hunt \"Lo schianto\") a causa dei suoi frequenti incidenti. Corse per la maggior parte della carriera in Formula 1, in cui vinse dieci Gran Premi.\nTerminata la carriera di pilota a soli trentun'anni divenne commentatore televisivo per la BBC mantenendo tale ruolo fino alla morte, avvenuta il 15 giugno 1993 a seguito di un attacco cardiaco.\nEra noto per lo stile di vita sregolato e godereccio nonch\u00e9 per la grande amicizia-rivalit\u00e0 con un altro grande pilota, Niki Lauda.\nCarriera.\nInfanzia e giovinezza.\nJames Hunt nacque il 29 agosto 1947 a Belmont, nel Borgo londinese di Sutton, secondo figlio di Susan \"Sue\" Noel Wentworth Davis e Wallis Glynn Gunthorpe Hunt, agente di cambio. Aveva due sorelle, Sally e Georgina, e tre fratelli, Peter, Timothy e David., anch'esso pilota, morto nel 2015 a 55 anni. Inizialmente la famiglia visse in un appartamento a Cheam, per poi trasferirsi a Sutton quando Hunt aveva undici anni e infine spostarsi a Belmont. Prima di compiere cinque anni la famiglia lo iscrisse in una scuola materna ad Ambleside, dopodich\u00e9 frequent\u00f2 le scuole a Hastings e il Wellington College. In questo periodo gioc\u00f2 per due anni a cricket e si dedic\u00f2 al calcio, facendo il portiere. All'et\u00e0 di dodici anni prese parte anche a un torneo di tennis under 16.\nFin da bambino aveva una personalit\u00e0 ribelle e, secondo i genitori, cominci\u00f2 a fumare fin dall'et\u00e0 di dieci anni. Nonostante i tentativi di indurlo a smettere Hunt continu\u00f2 a praticare il suo vizio. Mentre era in vacanza con la famiglia in Galles impar\u00f2 a guidare utilizzando un trattore in una fattoria. Inizialmente per\u00f2 si sentiva frustrato per non avere la forza necessaria per cambiare la marcia del mezzo. Una settimana dopo il suo diciassettesimo compleanno prese la patente e afferm\u00f2 che da quel momento la sua vita era veramente iniziata.\nNel 1965 cominci\u00f2 a praticare lo sport sciistico recandosi in Scozia, replicando la spedizione pure nel 1966, occasione nella quale riport\u00f2 un infortunio al braccio. Prima del suo diciottesimo compleanno si rec\u00f2 a casa di Chris Ridge con cui faceva coppia nelle gare di doppio nel tennis. In questa occasione conobbe suo fratello Simon, pilota di Mini, che stava preparando una gara per il fine settimana. Hunt si rec\u00f2 con loro a Silverstone per vedere la gara e rimase affascinato dal mondo dell'automobilismo.\nLe formule minori.\nHunt cominci\u00f2 la propria carriera di pilota nelle corse con le Mini. Si iscrisse per la prima volta in una gara a Snetterton, ma i commissari di gara gli impedirono di partecipare perch\u00e9 giudicarono la sua vettura irregolare. Per potere partecipare ad altre corse lavor\u00f2 quindi per una compagnia telefonica, procurandosi i soldi necessari per disputare altre tre gare. Nel 1968 pass\u00f2 alla Formula Ford, correndo con una Russell-Alexis Mk 14 che il pilota pag\u00f2 a rate. All'esordio, nonostante un errore nel settaggio dell'accensione del motore, che gli fece perdere 15 cv, riusc\u00ec a concludere al 5\u00ba posto. Ottenne la sua prima vittoria sul circuito di Lydden Hill e a Brands Hatch fece segnare il giro record.\nFormula 3 e Formula 2.\nIl 10 agosto del 1969, a Mallory Park, Hunt fece il suo debutto nel campionato inglese di Formula 3 alla guida di una Brabham BT21 della Motor Racing Enterprises, arrivando all'ottavo posto. Gi\u00e0 nella gara successiva a Brands Hatch, Hunt stup\u00ec tutti, conquistando un ottimo terzo posto dietro ad Emerson Fittipaldi e a Roy Pike. A fine campionato, grazie ad un altro paio di gare finite a punti si classificher\u00e0 al quindicesimo posto.\nVisto il suo ottimo debutto nella categoria, nell'annata seguente divenne osservato speciale da parte di molti team manager. In realt\u00e0 Hunt, che nel frattempo era passato alla Lotus, sar\u00e0 protagonista di una stagione costellata da pochi alti (due secondi posti ottenuti a Oulton Park e Brands Hatch) e molti bassi, a partire da diverse uscite di strada che gli costarono il soprannome \"Hunt The Shunt\". Uno dei momenti pi\u00f9 celebri fu il controverso incidente con Dave Morgan durante la gara svoltasi al Crystal Palace.\nDopo avere duellato per tutta la gara durante l'ultimo giro Morgan attacc\u00f2 Hunt all'esterno della curva \"South Tower\", ma le due vetture si toccarono ed entrambi i concorrenti furono costretti al ritiro. Hunt, una volta sceso dalla propria vettura, raggiunse Morgan e lo prese a spinte, facendolo cadere a terra. Entrambi i piloti vennero convocati dalla RAC che, dopo avere analizzato le sequenze dell'incidente, assolse Hunt e pun\u00ec Morgan con una sospensione di un anno della licenza per correre. Sempre in quella stagione vinse la sua prima gara, anche se non valevole per il campionato inglese.\nA Rouen, il 28 giugno 1970, riusc\u00ec a battere in volata Wilson Fittipaldi e Mike Beuttler, al termine di una gara tragica che vedr\u00e0 perire in due distinti incidenti i francesi Denis Dayan e Jean-Luc Salomon. Lo stesso anno Hunt si incontr\u00f2 anche con John Hogan e Gerry Birrell, stringendo un accordo di sponsorizzazione con la Coca Cola. Nel 1971 Hunt passa alla March, con la quale aveva gi\u00e0 disputato una gara nel 1969: nonostante venga indicato da molti osservatori come uno dei favoriti per il titolo la sua stagione si riveler\u00e0 molto deludente. Arriv\u00f2 terzo nel campionato B.A.R.C. (in quel periodo in Inghilterra si disputavano tre campionati di Formula 3) e vinse un'altra gara in Francia, a Montlh\u00e9ry. Debutt\u00f2 inoltre in Formula 2 nella gara fuori campionato di Brands Hatch.\nLa carriera di Hunt continu\u00f2 alla March, con cui si accord\u00f2 per disputare la stagione 1972. Dopo un inizio di stagione che lo aveva visto cogliere un podio e alcuni piazzamenti a punti, nella gara a Zandvoort fu costretto a fare da spettatore. La March gli comunic\u00f2 a maggio l'intenzione della scuderia di sostituirlo con Jochen Mass. Hunt si rivolse quindi al suo ex team manager Chris Marshall, che gli mise a disposizione una vettura di riserva, ma spesso venne costretto al ritiro a causa di vari guasti meccanici. La carriera di Hunt pareva giunta al capolinea, quando incroci\u00f2 nella sua strada l'eccentrico e ricco Lord Alexander Hesketh, che deluso dai risultati del suo team in F3 progettava il salto di categoria nel ben pi\u00f9 difficile campionato europeo di F2.\nHunt ebbe a disposizione una vecchia March del 1971 con la quale debutt\u00f2 a Salisburgo il 3 settembre ottenendo una fenomenale prima fila durante le qualifiche. In gara ruppe il motore, ma le sue ottime prestazioni in Austria non passarono inosservate. Hunt arriv\u00f2 inoltre terzo ad Oulton Park, dietro a Ronnie Peterson e Niki Lauda e quinto ad Albi. Ottenne inoltre un quinto posto alla Rothmans 50,000, una gara mista fra F1, F2, Sport e F.5000 disputata a Brands Hatch. Nel 1973 Lord Hesketh decise di passare alla Surtees, che l'anno precedente aveva vinto il titolo nella serie cadetta. La scelta non fu per\u00f2 azzeccata in quanto la TS15 non si dimostr\u00f2 molto competitiva, surclassata in termini di prestazioni dalla March 732 a motore BMW. Dopo alcune gare Hunt ed Hesketh decisero di abbandonare la serie.\nFormula 1.\nI primi anni in Formula 1 (1973-1975).\nHunt fece il proprio debutto in Formula 1 nel 1973 al Gran Premio di Monaco, alla guida di una March 731 acquistata dal team di Lord Alexander Hesketh. Lo sviluppo della monoposto fu invece affidato a Harvey Postlethwaite. Inizialmente le altre scuderie non presero troppo sul serio la partecipazione della squadra inglese al campionato, ma ben presto Hunt cominci\u00f2 a ottenere risultati rilevanti: in Francia conquist\u00f2 un sesto posto, mentre in Gran Bretagna giunse quarto e fece segnare il giro pi\u00f9 veloce. And\u00f2, poi, a podio due volte, arrivando terzo nei Paesi Bassi e secondo negli Stati Uniti.\nConcluse quindi all'ottavo posto in campionato con quattordici punti ottenuti. Lo stesso anno fece breve apparizione alla 9 Ore di Kyalami, guidando in coppia con Derek Bell e giungendo secondo. Vinse anche il Trofeo Campbell, assegnato dalla RAC, come miglior pilota britannico dell'anno.\nNel 1974 fu pilota della Hesketh Racing. Nella prima stagione ottenne tre podi, mentre nel 1975 conquist\u00f2 una grande vittoria nei Paesi Bassi e giunse quarto in classifica piloti. A fine stagione la Hesketh, che per scelta correva senza sponsor (\"non si possono appiccicare adesivi sull\u2019Union Jack\", diceva Lord Hesketh), si ritrov\u00f2 in pesanti difficolt\u00e0 economiche, e Hunt si ritrov\u00f2 senza pi\u00f9 un team. Si accord\u00f2 quindi con la McLaren, rimasta orfana di Emerson Fittipaldi, andato a correre per la Fittipaldi Automotive del fratello Wilson Fittipaldi. La Hesketh riusc\u00ec comunque a continuare a competere in Formula 1.\nIl passaggio in McLaren e il titolo mondiale (1976-1978).\nHunt ottenne i migliori risultati alla guida della McLaren. Uomo dal carattere irruento ed anticonformista, ebbe spesso contrasti con l'ambiente delle corse automobilistiche. Nel 1976 si aggiudic\u00f2 il titolo di campione del mondo di Formula 1 precedendo di un solo punto il ferrarista Niki Lauda. La stagione sembrava ormai di marchio Ferrari con Lauda protagonista.\nL'incidente al Gran Premio di Germania occorso a Lauda permise a James Hunt di recuperare gran parte dello svantaggio accumulato in campionato, proponendosi come principale avversario del pilota Ferrari. Lauda torn\u00f2 al volante dopo soli 42 giorni dall'incidente, al Gran Premio di Italia. Il duello con Hunt prosegu\u00ec fino all'ultima gara, il Gran Premio del Giappone sul circuito del Fuji.\nLa gara venne corsa sotto una pioggia torrenziale, e Lauda, nel corso del secondo giro, prefer\u00ec fermarsi ai box e ritirarsi per la pericolosit\u00e0 delle condizioni, causando, tra l'altro, l'ira di Enzo Ferrari in persona. Hunt prosegu\u00ec ed ottenne il piazzamento necessario a vincere il titolo. L'inglese rimarr\u00e0 in McLaren anche per i due anni successivi, conquistando tre vittorie (Gran Bretagna, Stati Uniti Est e Giappone), tutte nel 1977. Con questo episodio, Hunt sigl\u00f2 un record anomalo: per tutto il mondiale del '76 non risult\u00f2 mai primo in classifica, salvo quando con l'ultimo GP in Giappone pass\u00f2 in testa ed ottenne cos\u00ec la vittoria del campionato, record eguagliato nel 2010 da Sebastian Vettel.\nFece scalpore, durante la stagione successiva, la sua polemica con Riccardo Patrese riguardo alle cause dell'incidente in cui perse la vita a Monza Ronnie Peterson nel corso del Gran Premio d'Italia 1978: inizialmente fu attribuita a Patrese la causa del terribile incidente con le accuse che partirono da Hunt prima di essere appoggiate dagli altri corridori. Successivamente nuove riprese televisive evidenziarono come le \"responsabilit\u00e0\" dovessero essere ripartite fra pi\u00f9 piloti, tra cui lo stesso Hunt.\nL'addio al mondo delle corse (1979).\nNel 1979 pass\u00f2 alla Wolf, sostituendo Jody Scheckter e firmando un contratto annuale da ottocento milioni di lire. Il pilota inglese, in cerca di rilancio, sperava di poter competere, se non per la vittoria del titolo mondiale, almeno per la conquista di qualche gara. In realt\u00e0 la WR7, con cui la scuderia canadese intendeva disputare la stagione, si rivel\u00f2 scarsamente competitiva e molto difficoltosa nella messa a punto. Hunt, sempre pi\u00f9 demotivato di gara in gara, alla vigilia del Gran Premio del Sudafrica, annunci\u00f2 il suo ritiro a fine anno, salvo poi anticiparla al termine della corsa di Monaco. L'addio che diede al mondo delle corse fu al vetriolo: \"Lascio ora e definitivamente perch\u00e9 - nel mondo della F1 - l'uomo non conta pi\u00f9!\", ebbe a dire durante un'intervista.\nDopo la Formula 1.\nIn seguito al ritiro dalle corse si occup\u00f2 delle telecronache dei Gran Premi, innescando anche violente polemiche con i colleghi, da lui spesso aspramente criticati.\nLa morte prematura.\nHunt fu trovato morto nella sua casa di Londra il 15 giugno 1993. Alla morte, giunta a 45 anni e attribuita a un infarto, non furono certo estranei il fumo e l'alcool, specie negli ultimi anni di vita. Hunt fu cremato e le ceneri seppellite nel Cimitero di Putney Vale, a Londra.\nVita privata.\nImmagine pubblica.\nHunt era noto per un comportamento particolarmente spavaldo sia in pista che fuori, tanto che gli valse la reputazione di amante dell'alcol e del sesso. Facendosi un'immagine popolare proprio grazie alla Formula 1, Hunt divenne un vero e proprio playboy dell'epoca.\nIl suo stile di vita fu cos\u00ec controverso come alcuni eventi che lo videro protagonista nelle corse: spesso accompagnato da belle donne, camminando in jeans ed a piedi nudi prima dell'inizio di ogni evento, ampie frequenze in discoteche e locali notturni; inoltre, gli piaceva bere alcolici di ogni tipo e talvolta lo si \u00e8 visto fare uso anche di cocaina e marijuana. Oltre alle corse, Hunt era anche appassionato e praticante di altri sport come: squash, tennis, cricket e calcio.\nFin dagli inizi della sua carriera in Formula 1, si cre\u00f2 una forte rivalit\u00e0 fra Hunt e l'austriaco Niki Lauda; in pista non vi era indulgenza fra i due, ma fuori erano molto amici. Lauda ha sempre descritto Hunt come \"un amico onesto ed aperto\", Hunt invece ammirava molto le capacit\u00e0 tecniche e analitiche di Lauda al volante. Hunt divenne presto amico anche del sudafricano Jody Scheckter, quando si trasfer\u00ec nella primavera del 1974 in Spagna. Un altro amico fu Ronnie Peterson, che piacque molto ad Hunt in quanto tranquillo e timido. Hunt \u00e8 anche ricordato per aver scoperto l'allora nuovo talento Gilles Villeneuve, poich\u00e9 il canadese riusc\u00ec a batterlo in una gara di Formula Atlantic del 1976; e fu lo stesso Hunt che organizz\u00f2 il debutto di Villeneuve in un Gran Premio di Formula 1 con la McLaren, nel 1977.\nRelazioni.\nHunt inizi\u00f2 la relazione con Taormina Rieck, quando aveva appena 15 anni; la loro relazione termin\u00f2 per\u00f2 nel maggio 1971, perch\u00e9 la Rieck pretendeva che Hunt non vedesse pi\u00f9 i suoi familiari ed amici.\nHunt conobbe la sua prima moglie, la modella Suzy Miller, nel 1974 in Spagna, sposandosi il 18 ottobre di quell'anno, solo dopo poche settimane dal loro primo incontro. Entro la fine del 1975, la Miller lasci\u00f2 Hunt per unirsi con l'attore Richard Burton, il quale pag\u00f2 il divorzio di Hunt - avvenuto nel 1976 - per un milione di dollari.\nNel 1982, Hunt si trasfer\u00ec a Wimbledon e nel settembre dello stesso anno conobbe la sua seconda moglie, Sarah Lomax, mentre era in vacanza in Spagna con amici. Hunt e la Lomax convolarono a nozze il 17 dicembre 1983 a Marlborough, nel Wiltshire. Dal matrimonio nacquero due figli: Tom e Freddie.\nDurante una visita a Doncaster, Hunt venne arrestato per aver aggredito due agenti di polizia, venendo rilasciato su cauzione dopo due ore. Hunt divorzi\u00f2 dalla seconda moglie nell'ottobre 1988, ma continu\u00f2 a vivere con i figli; il divorzio, voluto dalla Lomax per motivi di adulterio da parte di Hunt, venne riconosciuto nel novembre 1989.\nPoco tempo dopo, Hunt incontr\u00f2 la diciottenne Helen Dyson in un ristorante di Wimbledon; la relazione dei due venne vista di cattivo occhio da parte dei genitori di lei ed Hunt mantenne segreto tale rapporto agli amici ed ai media per un po' di tempo. La frequentazione, comunque, aveva portato nuovamente la felicit\u00e0 nella vita di Hunt, tanto che il giorno prima di morire propose alla Dyson, via telefono, di sposarlo. Alla sua morte fu scoperto il suo dissesto finanziario, e la vendita dei pochi beni rimasti non riusc\u00ec a coprire il suo debito verso i creditori e lo Stato.\nJames Hunt nella cultura di massa.\nIl film \"Rush\" del 2013, diretto da Ron Howard, tratta della rivalit\u00e0 sportiva maturata in pista, nel corso degli anni settanta, fra Hunt e l'austriaco Niki Lauda; la pellicola racconta principalmente del duello tra i due piloti per la conquista del titolo iridato, durante il campionato mondiale di Formula 1 1976. James Hunt \u00e8 interpretato dall'attore australiano Chris Hemsworth.\nCuriosit\u00e0.\nEnzo Ferrari, nel suo libro \"Piloti, che gente!\" prese la vita agonistica di Hunt come perfetto esempio per spiegare la sua teoria sulla cosiddetta \"parabola del pilota\": all'inizio egli \u00e8 affamato di vittoria, spende ogni grammo della sua energia per raggiungere l'ambito obiettivo, spesso supera i limiti a volte evidenti del mezzo meccanico e in una specie di trance agonistica raggiunge la vittoria Mondiale ma poi, distratto e logorato dalla fama, dagli agi e dagli impegni sempre pi\u00f9 pressanti e numerosi dovuti alle incessanti richieste di tutti, perde quel tocco magico e si avvia prima o dopo a un lento ma inesorabile declino, fin quando decide di dire basta e ritirarsi. Per alcuni piloti ci\u00f2 avviene pi\u00f9 repentinamente, altri raggiungono ancora una, due o pi\u00f9 volte la consacrazione, ma per tutti arriva poi il momento fatale di lasciare un mondo che non riconoscono pi\u00f9 come proprio."}
{"id": "63612", "revid": "93556", "url": "https://it.wikipedia.org/wiki?curid=63612", "title": "Jan Flinterman", "text": "Insieme a Dries van der Lof, \u00e8 stato il primo pilota olandese nel Campionato mondiale di Formula 1. Ha partecipato al Gran Premio d'Olanda nel 1952 condividendo una Maserati con Chico Landi.\nCarriera.\nJan Flinterman inizi\u00f2 la sua carriera nell'automobilismo nel secondo dopoguerra. Nel 1940, durante l'invasione tedesca dei Paesi Bassi, era infatti un ufficiale dell'aeronautica militare dei Paesi Bassi. Fuggito in Inghilterra venne immediatamente arruolato dalla RAF, con cui partecip\u00f2 a diverse missioni militari a Malta. Nell'estate del 1943, quando il principe dei Paesi Bassi convinse il governo britannico a dargli il permesso per poter formare una squadra olandese di piloti d'aereo, Flinterman si un\u00ec allo squadrone 322. Distintosi in varie azioni di stampo militare ricevette anche diverse onorificenze. Terminato il conflitto divenne istruttore di una scuola di combattimento aereo nel suo Paese e fiss\u00f2 diversi record nazionali di velocit\u00e0.\nNel 1950 si dedic\u00f2 per la prima volta all'automobilismo, guidando una Cooper di Formula 3. Nel 1952 fece il suo esordio in Formula 1 al Gran Premio d'Olanda, che concluse al nono posto condividendo la propria vettura con Chico Landi. Dopo questa sua unica apparizione torn\u00f2 all'aviazione. Nel 1960 divenne membro del consiglio di amministrazione della Martin's Air Charter, che sarebbe poi diventata Martinair Holland nel 1968.\nMor\u00ec nel 1992 a settantatr\u00e9 anni."}
{"id": "63613", "revid": "599013", "url": "https://it.wikipedia.org/wiki?curid=63613", "title": "Jan Lammers", "text": "Ha partecipato a 23 Gran Premi di Formula 1, debuttando in Argentina nel 1979. Vincitore della 24 Ore di Le Mans nel 1988 con Johnny Dumfries e Andy Wallace, vi ha preso parte negli anni successivi con il suo \"team\" Racing for Holland.\nCarriera.\nDopo aver vinto nel 1978 il titolo europeo di Formula 3 pass\u00f2 in Formula 1 nella stagione 1979 con la squadra Shadow e negli anni a seguire corse per ATS, Ensign e Theodore senza ottenere punti mondiali.\nNel 1988 Lammers, con Andy Wallace e Johnny Dumfries, segn\u00f2 una storica vittoria a Le Mans. A bordo di una Jaguar XJR-9 guid\u00f2 13 ore su 24 e batt\u00e9 la squadra Porsche, imbattuta dal 1982. Fu la prima vittoria Jaguar dal 1957 e la squadra la ottenne nonostante un cambio non perfettamente funzionante.\nNello stesso anno si aggiudico anche la 24 Ore di Daytona, una \"doppietta\" riuscita solo a Derek Bell ed Al Holbert nel 1986.\nIn seguito all'impresa francese gli venne conferito il \"Honorary Member of the BRDC\", un titolo raramente assegnato a piloti non-britannici, che conta tra i premiati anche Enzo Ferrari e Juan Manuel Fangio.\nNel 1990 vinse la 24 Ore di Daytona con Davy Jones ed Andy Wallace e due anni dopo torn\u00f2 in F1 per le due gare finali della stagione su March, alla prima apparizione nella massima formula dal 1982.\nSuccessivamente Lammers ha corso in varie categorie, dal BTCC al FIA Sportscar Championship, ed \u00e8 stato titolare della squadra olandese nell'A1 Grand Prix.\nA partire dal 1999 ha costituito il team \"Racing for Holland\" che ha corso per molti anni la \"24 Ore di Le Mans\" con vetture della giapponese Dome, sino al 2007.\nNel 2017 partecipa all'European Le Mans Series, con il team \"Racing Team Nederland\" con il quale \u00e8 tornato dopo 6 anni alla \"24 ore\"."}
{"id": "63614", "revid": "599013", "url": "https://it.wikipedia.org/wiki?curid=63614", "title": "Jan Magnussen", "text": " \u00c8 il padre di Kevin Magnussen, anch'egli \u00e8 un pilota automobilistico, che ha corso in Formula 1.\nCarriera.\nGli inizi (1984-1994).\nMagnussen, dopo un primo approccio con la motocross, cominci\u00f2 ad avvicinarsi ai kart a undici anni. Nelle categorie giovanili riusc\u00ec a imporsi, vincendo tre campionati, prima di passare alle monoposto nel 1992, quando debutt\u00f2 in Formula Ford. Ottenne sei vittorie e vinse all'esordio il Formula Ford Festival.\nL'anno successivo debutt\u00f2 nel Campionato britannico di Formula 3 con la scuderia Paul Stewart Racing; nel 1994 si impose dominando la categoria e vincendo 14 gare su 18. Ottenne il primo successo nella gara di aprile a Donington Park in cui part\u00ec in pole position, ripetendosi a Brands Hatch, due volte a Silverstone e a Thruxton. In totale vinse sei delle prime otto gare. In seguito ottenne nuovamente un successo a Donington Park, e a entrambe le due gare a Silverstone che concludevano la stagione.\nTra Turismo e Formula 1 (1995-1996).\nLe prestazioni ottenute gli valsero un contratto con la McLaren con cui firm\u00f2 un contratto come collaudatore. Al contempo partecip\u00f2 ai campionati ITC, che concluse al secondo posto nel 1995, e DTM alla guida di vetture Mercedes. \nAl risale anche il suo esordio in Formula 1, quando sostitu\u00ec l'infortunato Mika H\u00e4kkinen al Gran Premio del Pacifico ad Aida. Dopo essersi qualificato quattordicesimo, chiuse la gara al decimo posto alle spalle del compagno di squadra Mark Blundell.\nNel 1996 continu\u00f2 il suo impegno nell'ITC, senza brillare particolarmente nei risultati.\nIn Formula 1 con la Stewart (1997-1998).\nVenne ingaggiato nel 1997 con un contratto quadriennale da Jackie Stewart, accanto a Rubens Barrichello sull'esordiente Stewart Grand Prix. Stewart era rimasto particolarmente impressionato da Magnussen, tanto da ritenerlo un talento cristallino.\nIl pilota danese soffr\u00ec particolarmente la sua prima annata completa nella massima serie: le continue rotture durante i test gli impedirono di accumulare esperienza in pista e a entrare in confidenza con la monoposto; inoltre gli ci vollero diversi mesi per sviluppare un rapporto proficuo con il suo ingegnere di pista. Anni dopo Magnussen dichiar\u00f2 che sulle sue prestazioni pes\u00f2 anche il fatto di non essere mentalmente preparato ad affrontare un campionato impegnativo come quello di Formula 1.\nNella sua prima annata non riusc\u00ec infatti a mettersi in luce, anche a causa delle numerose rotture meccaniche, e venne battuto frequentemente dal compagno di squadra Barrichello. Solo a partire dal Gran Premio del Belgio le sue prestazioni migliorarono. In Austria si qualific\u00f2 sesto e fu costretto al ritiro mentre si trovava in zona punti, cos\u00ec come al N\u00fcrburgring. Pur concludendo l'anno senza ottenere punti, le prestazioni degli ultimi Gran Premi furono confortanti e lasciavano buone prospettive per la stagione successiva. Come risultato migliore dell'anno conquist\u00f2 il 7\u00ba posto a Monte Carlo.\nMagnussen rimase alla Stewart anche nel 1998, ma nella prima met\u00e0 di stagione i risultati, complice una monoposto non particolarmente riuscita, ricalcano quelli dell'anno precedente, e dopo aver conquistato il suo primo ed unico punto in carriera al Gran Premio del Canada a Montreal con un 6\u00ba posto dietro al compagno Barrichello, lottando nella parte finale di gara e vincendo il duello con la Minardi di Shinji Nakano, venne licenziato dal team boss Jackie Stewart e sostituito dal pi\u00f9 esperto pilota olandese Jos Verstappen.\nCART, NASCAR, WEC e le gare a ruote coperte (1999-).\nNel 1999 ha partecipato a 7 gare CART e ha corso nell'American Le Mans Series con Panoz. Nel 2001 ha guidato una Peugeot nella serie Touring Car danese e ha corso in 8 gare ALMS. Nel 2002 ha anche corso per la Peugeot nel DTC e in 10 gare ALMS. \nJan Magnussen ha vinto i campionati piloti GT1 2008 e GT 2013, entrambi con Corvette Racing. I suoi migliori risultati sono stati le vittorie nella classe GTS nel 2004 e nella classe GT1 nel 2005, 2006 e 2009, ogni volta in una Chevrolet Corvette con Oliver Gavin e Olivier Beretta come compagni di squadra nel 2005 e nel 2006, e Johnny O'Connell e Antonio Garc\u00eda nel 2009. Inoltre, Magnussen ha partecipato alla 12 Ore di Sebring ogni anno dal 1999, vincendo la classe GT1 nel 2006, 2008 e 2009.\nL'11 giugno 2010, \u00e8 stato annunciato che Magnussen avrebbe fatto il suo debutto nella NASCAR Sprint Cup Series alla guida della Chevrolet n.09 di HendrickCars.com per la Phoenix Racing all'Infineon Raceway. Dopo essere partito 32\u00ba in griglia, ha concluso in 12\u00aa posizione. Il 14 giugno 2010 \u00e8 stato annunciato che Magnussen e Perfection Racing non avrebbero partecipato al DTC, lasciando Magnussen e il team a concentrarsi sui restanti due round della Scandinavian Touring Car Cup.\nNel 2011 Magnussen ha guidato la Chevrolet Camaro 57 della Stevenson Motorsports con Robin Liddell e Andrew Davis nell'apertura della stagione 2011 della Rolex Sports Car Series GRAND-AM, la Rolex 24 a Daytona. Magnussen ha concluso 24\u00b0 in GT e il suo miglior piazzamento in gara \u00e8 stato il secondo con quattro top-10. \nIl 7 novembre 2019, Magnussen \u00e8 stato confermato per guidare nel 2020 nella prima edizione della TCR Denmark Touring Car Series per LM Racing in una VW Golf GTI TCR.\nA partire dal 2021, prende parte al Campionato Mondiale Endurance con la scuderia High Class Racing nella categoria LMP2. \nRisultati.\nInternational Touring Car Championship.\n\u2020 Il pilota non ha terminato la gara, ma \u00e8 stato classificato poich\u00e9 ha completato oltre il 90% della distanza di gara.\nCampionato Supercars.\n\u2020 Ritirato per problemi di licenza.\nBathurst 1000.\nCampionato IMSA WeatherTech SportsCar.\n\u2020 Magnussen non ha completato giri sufficienti per ottenere punti pieni."}
{"id": "63615", "revid": "6923", "url": "https://it.wikipedia.org/wiki?curid=63615", "title": "Jean Alesi", "text": "Alesi \u00e8 di origine italiana, figlio di siciliani immigrati in Francia: il padre Franco Alesi era un carrozziere di Alcamo, mentre la mamma Francesca era di Riesi.\nDopo vari successi ottenuti nelle categorie minori \u00e8 approdato in Formula 1 nel 1989, andando a punti al debutto con la Tyrrell. Dal 1991 al 1995 Alesi ha guidato la Ferrari, con la quale ha vinto un Gran Premio (l'unico in carriera). Alcuni giornalisti lo hanno accostato a Gilles Villeneuve per lo stile di guida ed \u00e8 ricordato principalmente come figura che ha avuto un certo rilievo tra i tifosi.\nCorse poi per Benetton, Sauber, Prost e Jordan, con la quale chiuse in Formula 1.\nDal 2002 al 2006 Alesi ha disputato il campionato DTM, cogliendo alcune vittorie e un quinto posto in classifica piloti.\nA partire dal 2008 e fino al 2009, il pilota francese si \u00e8 dedicato al campionato Speedcar Series, nel 2010 ha corso nel campionato Le Mans Series con una Ferrari 360 del team AF Corse.\nNel 2012 corse la sua prima 500 Miglia di Indianapolis ed \u00e8 il pi\u00f9 anziano ad aver disputato il rookie test per l'ammissione alla gara.\nPer anni ha svolto inoltre il ruolo di opinionista nella trasmissione televisiva italiana \"Pole Position\".\nIl 7 luglio 2021 \u00e8 diventato cittadino onorario di Alcamo\nCarriera.\nGli inizi.\nFiglio di un meccanico alcamese emigrato in Francia, Alesi, cresciuto nell'officina del padre, si avvicin\u00f2 sin da giovanissimo, assieme al fratello, al mondo dei motori, essendo appassionato di rally. A 16 anni cominci\u00f2 a gareggiare con i kart e nel 1984 debutt\u00f2 nel campionato di Formula Renault francese, dove rimase per due anni. Passato nel 1986 alla categoria di Formula 3, riusc\u00ec a terminare primo in classifica piloti nel 1987, guidando le vetture del team Oreca con motore Alfa Romeo. L'anno seguente il francese, pilotando sempre per la stessa scuderia che gli aveva permesso la vittoria in Formula 3, si trasfer\u00ec in Formula 3000. Nella prima annata concluse il campionato al decimo posto giungendo due volte a podio, ma sorsero vari problemi interni alla squadra, quindi per il 1989 Alesi si accord\u00f2 con la Jordan, con la quale riusc\u00ec a vincere il titolo internazionale di categoria davanti al connazionale \u00c9rik Comas, e vincendo tre gare, a Pau, Birmingham e Spa-Francorchamps.\nLo stesso anno partecip\u00f2 anche alla 24 Ore di Le Mans, in coppia con Dominic Dobson e Will Hoy, ma non riusc\u00ec a concludere la gara, venendo costretto al ritiro dopo la quarta ora per un incendio sviluppatosi sulla vettura.\nFormula 1.\nI primi anni con la Tyrrell (1989-1990).\nSempre nel 1989, Alesi fece il suo debutto in Formula 1 al Gran Premio di Francia, al volante della Tyrrell, sostituendo Michele Alboreto, licenziato per questioni di sponsor. Alla prima gara, conquist\u00f2 subito tre punti, concludendo la corsa al quarto posto, dopo aver occupato per alcuni tratti di gara anche la seconda posizione. Al termine della corsa Ken Tyrrell, soddisfatto del risultato, offr\u00ec al pilota un contratto di diciotto mesi. Nel prosieguo della stagione il francese riusc\u00ec ad arrivare tra i primi sei anche in Italia e Spagna e concluse il campionato in nona posizione con otto punti ottenuti.\nNella stagione 1990 corse ancora per la Tyrrell, ottenendo alla prima gara stagionale (Gran Premio degli Stati Uniti a Phoenix), alla guida della 018, il suo primo podio: un secondo posto, dopo aver guidato la corsa per oltre 30 giri e aver a lungo conteso la vittoria ad Ayrton Senna. Dopo una settima piazza al Gran Premio del Brasile entr\u00f2 in campo la nuova vettura: la Tyrrell 019. L'auto, che presentava soluzioni aerodinamiche innovative, primo fra tutti l'alettone ad ala di gabbiano, aveva per\u00f2 problemi relativi alla potenza del motore, alquanto bassa. Nonostante ci\u00f2, i primi risultati furono buoni con una sesta piazza ottenuta ad Imola e un podio a Monaco, favorito anche dalla conformazione del circuito, ma il prosieguo della stagione fu abbastanza deludente con Alesi spesso relegato ai margini della zona punti. Il pilota chiuse la stagione nono, con tredici punti conquistati.\nIl quinquennio in Ferrari (1991-1995).\nLe sue prestazioni, in particolare quelle di inizio 1990, lo affermarono come pilota veloce e combattivo, tanto da attirare le attenzioni della Ferrari, che lo strapp\u00f2 alla concorrenza della Williams, con cui aveva gi\u00e0 firmato un contratto e per cui la casa di Maranello dovette pagare una penale di quattro milioni di dollari, ingaggiandolo per la stagione 1991 come seconda guida di Alain Prost. Nonostante i buoni tempi realizzati nelle prove invernali la vettura non permise ad Alesi di ottenere grandi prestazioni. Dopo un dodicesimo posto alla prima gara, dovuto ad un ritiro a pochi giri dalla fine, ottenne punti in Brasile con un sesto posto e al quarto appuntamento mondiale, a Monaco, conquist\u00f2 la terza piazza; risultato che replic\u00f2 anche ai Gran Premi di Germania e Portogallo. Giunse inoltre a tra i primi sei in Francia, Ungheria e Spagna (Gran Premio in cui venne anche penalizzato con uno \"stop&amp;go\" per una dubbia scorrettezza al via), ma collezion\u00f2 anche nove ritiri nel corso della stagione, il pi\u00f9 importante dei quali al Gran Premio del Belgio mentre si trovava in testa alla corsa, che non gli permisero di andare oltre il settimo posto in classifica mondiale con 21 punti. A fine anno, il divorzio tra Prost e la Ferrari port\u00f2 il francese a diventare pilota di punta della scuderia di Maranello.\nNel 1992 Alesi, ormai pilota di punta, venne affiancato da Ivan Capelli e, per le ultime gare, da Nicola Larini. La Ferrari F92 A, nuova vettura del team, si rivel\u00f2 per\u00f2 ancora peggiore della precedente e non gli permise di ottenere risultati soddisfacenti.\nL'inizio stagione vide il francese costretto al ritiro nei primi due Gran Premi a causa di rotture del motore. Solo al terzo appuntamento mondiale riusc\u00ec a conquistare un quarto posto dietro ai piloti Williams e a Michael Schumacher. Il miglior piazzamento di tutta l'annata venne raggiunto alla gara seguente: il Gran Premio di Spagna. Partito ottavo, sotto la pioggia, Alesi si tocc\u00f2 prima con Berger, scivolando in fondo alla classifica, poi con Mika H\u00e4kkinen, andando in testacoda. Riusc\u00ec a rimontare varie posizioni fino a giungere terzo, sul podio.\nAlla gara seguente, disputatasi a Imola, fu costretto al ritiro mentre lottava per il terzo posto, grazie ad una strategia senza pit-stop, a causa di un contatto con Berger. Le gare successive furono caratterizzate da vari ritiri, intramezzate da un terzo posto in Canada. In Francia stava disputando una buona gara girando, con gomme da asciutto sotto la pioggia, sugli stessi tempi delle Williams con pneumatici da bagnato, quando fu costretto ad abbandonare la corsa per la rottura del propulsore. Dopo un altro ritiro al Gran Premio di Gran Bretagna riusc\u00ec a conquistare una quinta piazza in Germania. Al Gran Premio del Belgio, poi, gli venne affidato il modello F92 A/T, evoluzione della F92 A, nel tentativo di ottenere migliori prestazioni, ma dopo sette giri si ritir\u00f2 per incidente. Non ottenne risultati neppure a Monza, nonostante un terzo posto nelle qualifiche, e in Portogallo. Nelle ultime due gare riusc\u00ec a terminare tra i primi sei, concludendo la stagione al settimo posto con diciotto punti.\nA partire dal 1993 Alesi venne affiancato in Ferrari dall'austriaco Gerhard Berger. I test invernali evidenziarono vari problemi e i piloti ottennero tempi molto lenti. L'inizio stagione fu disastroso con quattro ritiri nelle prime cinque gare, dovuti in larga misura all'inaffidabilit\u00e0 delle sospensioni attive montate sulla F93 A, e un ottavo posto al Gran Premio del Brasile, tanto che il pilota dichiar\u00f2 di aver pensato di lasciare il team di Maranello, anche perch\u00e9 aveva il timore di essere un ripiego nell'attesa dell'arrivo in scuderia di Senna. A Monaco, poi, riusc\u00ec a salire sul podio arrivando terzo. A luglio Alesi rinnov\u00f2 per altri due anni il contratto con la Ferrari e venne affidata a Jean Todt la direzione in pista del team. Nonostante ci\u00f2 i successivi sei appuntamenti mondiali furono caratterizzati da ritiri e piazzamenti fuori dalla zona punti. In Ungheria il francese fu protagonista di un incidente durante la corsa con Christian Fittipaldi e riport\u00f2 una contusione ad una gamba. Successivamente ebbe uno scontro con il pilota brasiliano, nel quale si sfior\u00f2 la rissa. Questa serie negativa venne interrotta al Gran Premio d'Italia, dove Alesi concluse secondo e alla gara seguente, in Portogallo, termin\u00f2 quarto dopo aver condotto la gara per i primi 19 giri. Dopo un altro ritiro replic\u00f2 la quarta piazza anche in Australia, ultimo appuntamento mondiale. Alesi concluse il campionato al sesto posto con sedici punti conquistati.\nNel 1994 la competitivit\u00e0 della Ferrari ricominci\u00f2 a migliorare. Al primo appuntamento mondiale Alesi giunse terzo, ma un infortunio alla schiena avuto durante alcuni test al Mugello lo costrinse a saltare i successivi due Gran Premi e fu sostituito dal collaudatore Nicola Larini. Tornato per il Gran Premio di Monaco conquist\u00f2 un quinto posto, risultato ottenuto anche a causa di un contatto con il pilota della Simtek David Brabham che gli fece perdere alcune posizioni, seguito da un quarto in Spagna e da un terzo in Canada, dovuto a problemi al cambio, che causarono la perdita della seconda posizione. Dopo un ritiro alla gara di casa, causato da una collisione con Barrichello, Alesi ottenne un secondo posto in Gran Bretagna, anche grazie alla squalifica di Michael Schumacher. Le successive corse furono per\u00f2 contrassegnate da continui ritiri, il pi\u00f9 importante dei quali a Monza. Il francese aveva infatti conquistato la sua prima pole position in carriera e si trovava in testa alla corsa, quando al pit stop, a causa di un guasto alla trasmissione, la sua vettura non ripart\u00ec. Questa serie negativa venne interrotta al Gran Premio del Giappone, penultimo appuntamento mondiale, con la conquista di un terzo posto, dopo un duello sotto la pioggia con Nigel Mansell, seguito da una sesta piazza conquistata in Australia. A fine stagione pot\u00e9 contare su ventiquattro punti conquistati e un quinto posto nella classifica piloti.\nNel 1995 la Ferrari progred\u00ec ulteriormente e Alesi riusc\u00ec ad ottenere risultati abbastanza soddisfacenti: dopo un quinto posto al Gran Premio del Brasile giunse due volte secondo ai successivi appuntamenti mondiali (Argentina e Imola). Sub\u00ec un ritiro per guasto nel Gran Premio di Spagna, mentre si trovava in seconda posizione, e anche al Gran Premio di Monaco perse la seconda piazza per via della resistenza di un doppiaggio che infine incapp\u00f2 in un testacoda proprio davanti al ferrarista, causandone il ritiro. L'11 giugno il francese vinse la sua prima e unica gara al Gran Premio del Canada a Montr\u00e9al, proprio il giorno in cui festeggiava il suo 31\u00ba compleanno, sfruttando anche un guasto avuto dalla Benetton di Michael Schumacher, per lunghi tratti in testa alla corsa e poi rallentato da un problema all'elettronica. Il giro successivo alla vittoria Alesi rimase senza benzina e venne riportato ai box dallo stesso Schumacher. Questa vittoria interruppe la serie maggiore di gare consecutive senza successi per un pilota Ferrari (67 gare), record negativo battuto, poi, nel 2013 da Felipe Massa.\nDopo questo successo riusc\u00ec a salire sul podio al Gran Premio di Gran Bretagna, ma nelle successive quattro gare venne costretto al ritiro: in Germania e Ungheria (dopo questo appuntamento mondiale venne annunciato il passaggio in Benetton del pilota) la rottura del motore lo costrinse ad abbandonare la corsa, in Belgio la sua partecipazione dur\u00f2 appena quattro giri e si ferm\u00f2 a causa della rottura della sospensione mentre era in prima posizione, e, infine, al Gran Premio d'Italia fu costretto al ritiro a sette tornate dal termine, quando si trovava di nuovo in testa, per problemi alla ruota posteriore. Giunse, poi, quinto al Gran Premio del Portogallo, caratterizzato nel dopo-gara da un'accesa discussione con Jean Todt, scatenata al rifiuto del pilota di lasciar strada al compagno di squadra Berger, come ordinatogli, in quanto questi aveva meno punti in classifica piloti.\nAl Gran Premio d'Europa Alesi riusc\u00ec ad andare in testa riuscendo a rimanere in pista con le gomme slick sul bagnato dei primi giri, ma venne superato a soli due giri dal termine da Michael Schumacher, anche a causa di un rallentamento causato da alcuni doppiati e del pericolo di rimanere senza benzina prima del termine del Gran Premio. Nel Gran Premio del Pacifico fu 5\u00ba, mentre si rese protagonista di una grande prestazione nel Gran Premio del Giappone, con l'asfalto bagnato, effettuando una poderosa rimonta fermata per\u00f2 dall'ennesimo guasto mentre era in seconda posizione. Concluse la sua storia da pilota Ferrari con un ritiro per incidente nel Gran Premio d'Australia.\nIl passaggio in Benetton (1996-1997).\nNel 1996 pass\u00f2 insieme a Berger alla Benetton neo campione del mondo, per non essere secondo pilota in Ferrari. Il suo nuovo team aveva, per\u00f2, visto partire i suoi migliori ingegneri e tecnici, che avevano deciso di seguire il due volte campione del mondo Michael Schumacher alla Ferrari; tra gli uomini di spicco che abbandonarono la Benetton ci fu anche il capo progettista Rory Byrne che dopo aver progettato la B196, decise di prendersi un anno sabbatico. La monoposto, pur essendo discretamente riuscita, era comunque molto meno competitiva delle Williams di Hill e Villeneuve. Inoltre il campionato di Alesi avrebbe vissuto del duello a distanza con Schumacher, caratterizzato, a partire da agosto, da una crescita del team di Maranello e da una perdita di competitivit\u00e0 della Benetton, che non era stata in grado di apportare sviluppi significativi ed efficaci alla vettura.\nLa stagione cominci\u00f2 con un ritiro, a causa di un contatto con la Ferrari del nord irlandese Eddie Irvine, ma a questo risultato seguirono due podi. Al Gran Premio d'Europa, per\u00f2, dopo aver sbagliato la partenza a causa di un nuovo sistema di blocco dell'impianto frenante, nel tentativo di rimontare posizioni tampon\u00f2 Mika Salo, ritirandosi. Venne quindi messo, insieme al compagno di squadra Berger, sotto accusa da Flavio Briatore, personalit\u00e0 di spicco del team. Questo contribu\u00ec a creare un'atmosfera di tensione all'interno della scuderia. Dopo un sesto posto a Imola, al Gran Premio di Monaco, terminato da sole quattro vetture e sotto una pioggia battente, sfior\u00f2 la vittoria, ma fu costretto al ritiro a una quindicina di giri dal termine a causa della rottura di una sospensione. A questo risultato seguirono cinque gare concluse sul podio, intramezzate da un ritiro al Gran Premio di Gran Bretagna, mentre il pilota francese occupava la seconda posizione. Al Gran Premio d'Italia, poi, tramite una buona partenza dal sesto posto in griglia, riusc\u00ec a portarsi in testa alla corsa e, anche grazie al ritiro di Hill, mantenne la prima posizione fino al proprio pit-stop, quando venne sopravanzato dal ferrarista Schumacher, che aveva una migliore strategia di gara. Alesi, dopo un quarto posto in Portogallo e un ritiro all'ultimo appuntamento mondiale, concluse comunque il campionato al quarto posto, essendo stato superato nelle ultime gare della stagione da Schumacher, con quarantasette punti conquistati. Questo piazzamento \u00e8 stato il suo miglior risultato in carriera.\nLa stagione 1997 si apr\u00ec con un ultimatum lanciato da Briatore al pilota francese, nel quale il patron aveva affermato che per Alesi il 1997 sarebbe stato l'ultima occasione della sua carriera per ottenere risultati importanti. Nei test invernali la vettura ottenne anche ottimi risultati, ma la realt\u00e0 del campionato si dimostr\u00f2 ben diversa. Inoltre Ross Brawn, direttore tecnico del team, raggiunse Schumacher, seguito anche da Rory Byrne e Nigel Stepney (ex capo meccanico), lasciando la Benetton senza gli uomini pi\u00f9 preparati del reparto tecnico.\nNella prima gara della stagione il transalpino si ritir\u00f2 per aver finito la benzina, nonostante fossero state esposti vari cartelli dai box. Questo episodio attir\u00f2, quindi, le critiche di Briatore, che lo accus\u00f2 di aver sprecato un'occasione per arrivare sul podio. Nelle successive quattro gare, poi, ottenne appena tre punti; a partire dal Gran Premio di Spagna Alesi diede mostra di alcune buone prestazioni con alcuni podi, che gli permisero di portarsi in terza posizione nella classifica piloti. A settembre venne annunciato il suo passaggio dalla Benetton alla Sauber, scuderia con cui si leg\u00f2 per i successivi due anni. Appena una settimana prima Alesi aveva ottenuto la pole position al Gran Premio d'Italia, mandando in visibilio i tifosi italiani, nonostante non corresse pi\u00f9 per la Ferrari, e arrivando secondo in gara a causa di un errore del box della Benetton. Negli ultimi Gran Premi della stagione ottenne un'altra seconda posizione e un quinto posto, oltre a un ritiro in Austria e un piazzamento fuori dalla zona punti.\nConcluse quindi il campionato al quarto posto, anche grazie alla squalifica di Schumacher, con trentasei punti conquistati. Tuttavia, Alesi usc\u00ec fortemente ridimensionato dal confronto a distanza con il tedesco e la Ferrari, infatti all'alba del 1996 in molti, ancora, davano al pilota francese le credenziali di un futuro campione del mondo, ed il fatto di non essere riuscito a vincere nemmeno una gara, con una scuderia comunque accreditata, fece calare il suo prestigio ed i top team di fatto gli chiusero per sempre le porte.\nIl biennio in Sauber (1998-1999).\nNel 1998 Jean Alesi si trasfer\u00ec alla scuderia svizzera Sauber, team di media classifica, ben lontano dalle squadre blasonate con cui il pilota francese aveva corso fino all'anno precedente, la vettura montava i propulsori Ferrari del 1997 anche se evoluti dalla Petronas. Nonostante, poi, in molti ritenessero Alesi ormai avviato ad un rapido tramonto, il pilota di Avignone si dimostr\u00f2 ancora altamente competitivo, portando la Sauber in posizioni che andavano oltre l'effettivo valore della vettura. L'inizio della stagione 1998 vide due gare con Alesi fuori dalla zona punti, fermato in Australia dal motore e da una nona piazza in Brasile. Al Gran Premio d'Argentina, per\u00f2, concluse al quinto posto, nonostante durante la prima sosta ai box la vettura avesse perso un'appendice aerodinamica a causa di un contatto con un cavo. A Imola, poi, replic\u00f2 il buon risultato giungendo sesto.\nA questi piazzamenti segu\u00ec una parte centrale di stagione che vide il francese spesso costretto al ritiro nonostante discrete prestazioni velocistiche: dopo un decimo posto in Spagna e uno sfortunato ritiro a Monaco a pochi giri dalla fine mentre occupava la quarta posizione (dovuto alla rottura della pompa dell'olio), in Canada venne per due volte tamponato al via (vista la doppia partenza) da Jarno Trulli su Prost e non riusc\u00ec nemmeno a compiere un giro. Al Gran Premio di Francia Alesi si ritrov\u00f2 in sesta posizione ma a quattro giri dalla fine, venne tamponato da Heinz Harald Frentzen, dopo essere stato gi\u00e0 precedentemente centrato da Fisichella; cos\u00ec si ritrov\u00f2 alle prese con una Sauber danneggiata nell'aerodinamica e fu superato nei giri finali da Coulthard. In Inghilterra, sfruttando la sua abilit\u00e0 sulla pioggia, occup\u00f2 saldamente la quarta posizione, finch\u00e9 non fu costretto al ritiro a sette tornate dal termine per noie al sistema idraulico. Al Gran Premio d'Austria, invece, riusc\u00ec a schierarsi in prima fila e stava conducendo una buona gara, fino a che un contatto con il poleman Fisichella lo costrinse al ritiro. Alesi ritorn\u00f2 a punti in un bagnatissimo Belgio, ottenendo un terzo posto e salendo sul podio, l'ultimo in carriera, alle spalle di Damon Hill e Ralf Schumacher. Arriv\u00f2 a punti pure alla successiva prova, il Gran Premio d'Italia e termin\u00f2 la stagione all'undicesimo posto in classifica piloti con nove punti conquistati, battendo nel confronto il compagno di squadra Johnny Herbert, che aveva ottenuto solo un sesto posto. In fin dei conti la stagione fu discreta, Alesi port\u00f2 la Sauber al sesto posto nella classifica costruttori, fino ad allora il miglior risultato di sempre per la scuderia svizzera. Durante l'anno il casco di Alesi cambi\u00f2 cromatura, con il fondo bianco che venne sostituito da un argento specchiato.\nMolto pi\u00f9 deludente fu il 1999, in cui la nuova vettura risult\u00f2 essere pi\u00f9 inaffidabile della precedente ed anche meno veloce. Al primo Gran Premio della stagione fu costretto al ritiro senza aver compiuto nemmeno un giro per la rottura del cambio, mentre al Gran Premio del Brasile fu fermato da un problema analogo quando occupava la quinta posizione, dopo una lunga rimonta dall'iniziale 21\u00ba posto. Il primo risultato utile della stagione arriv\u00f2 al terzo appuntamento mondiale con un sesto posto. Al Gran Premio del Canada si ripet\u00e9 la stessa coincidenza verificatasi l'anno precedente, con Alesi che fu tamponato pochi metri dopo il via dalla Prost di Jarno Trulli. Questo episodio fece infuriare il francese che, nonostante l'ottimo rapporto tra i due, attacc\u00f2 duramente l'italiano accusandolo di non comportarsi da pilota professionista. A questo ritiro ne seguirono parecchi altri, nonostante alcune buone prestazioni in qualifica, tra cui una prima fila ottenuta al Gran Premio di Francia, anche grazie alle condizioni climatiche.\nDurante l'estate spunt\u00f2 anche la suggestione di un ritorno in Ferrari per Alesi, come possibile sostituto di Irvine per la stagione 2000, al fianco di Schumacher il quale da par suo si disse felice dell'eventuale \"rentr\u00e9e\" del francese a Maranello; ma alla fine Alesi firm\u00f2 per la Prost Grand Prix, accusando anche i tecnici della Sauber di non aver sviluppato la vettura e non aver seguito i consigli dei piloti. Poco prima della gara in Ungheria Alesi ebbe un incidente che gli procur\u00f2 alcune contusioni alla gamba destra e rischi\u00f2 di fargli saltare il Gran Premio, ma alla fine riusc\u00ec a prendervi parte. Solo all'ultimo appuntamento mondiale, per\u00f2, riusc\u00ec ad agguantare un sesto posto che gli permise di chiudere il campionato a quota due punti, in sedicesima posizione.\nGli ultimi anni con Prost e Jordan (2000-2001).\nPer il 2000 Alesi si trasfer\u00ec alla Prost, con un contratto biennale e un ingaggio di 18 miliardi di Lire. Nonostante un elevato budget a disposizione del team la vettura era totalmente inaffidabile ed estremamente lenta, la stagione fu ricca di delusioni: le prime tre gare furono caratterizzate da tre ritiri, inoltre durante le qualifiche del Gran Premio del Brasile Alesi fu colpito da un cartellone pubblicitario, causando quindi un incidente, da cui, fortunatamente, usc\u00ec illeso. La prima corsa conclusa fu solamente la quarta, in Gran Bretagna, con un decimo posto, mentre a Monaco nonostante la scarsa competitivit\u00e0 della vettura (la peggiore delle partecipanti al campionato di Formula 1 2000 con la Minardi) Alesi riusc\u00ec a qualificarsi settimo in griglia, ma in gara, una volta di pi\u00f9, fu costretto al ritiro.\nIl miglior risultato della stagione venne conquistato al Gran Premio d'Europa con una nona piazza. Nel prosieguo della stagione il pilota critic\u00f2 pi\u00f9 volte la vettura e, soprattutto, i motori Peugeot, tanto che al Gran Premio di Francia, durante il warm-up, i tecnici della casa transalpina scioperarono per cinque minuti. Durante il Gran Premio di Germania, poi, ebbe un brutto incidente che rischi\u00f2 di fargli saltare la trasferta in Ungheria, ma fortunatamente riusc\u00ec a prendervi parte. Nelle ultime gare, comunque, Alesi non riusc\u00ec a piazzarsi tra i primi sei e concluse il campionato con zero punti, cosa che non gli era mai successa dall'inizio della carriera.\nNonostante la stagione 2000 si fosse rivelata deludente anche nel 2001 Alesi decise di restare alla Prost. La nuova vettura, la AP04, equipaggiata dai motori Ferrari ribattezzati Acer per motivi di sponsorizzazione, fece registrare anche buone prestazioni durante i test. La vettura si dimostr\u00f2 fin dall'inizio nettamente pi\u00f9 performante della precedente, pur restando una monoposto da centro gruppo; l'unico vero punto di forza fu una notevole affidabilit\u00e0 dovuta al motore, al cambio ed al gruppo elettrogeno interamente acquistati dalla casa di Maranello.\nAl Gran Premio del Brasile, sfruttando la pioggia, Alesi riusc\u00ec a portarsi in zona punti, ma con il progressivo asciugarsi della pista, la vettura equipaggiata dagli pneumatici Michelin entr\u00f2 in crisi di gomme e termin\u00f2 la gara in ottava posizione; tuttavia quella fu la prima volta dopo pi\u00f9 di un anno che Alesi si trov\u00f2 a competere per entrare nei primi sei. Il transalpino dovette attendere il Gran Premio di Monaco per conquistare il primo punto della stagione con un sesto posto, anche se fino a pochi giri dalla fine si trovava ad occupare la quinta posizione, persa per una sosta supplementare ai box a causa di una foratura. Al successivo appuntamento mondiale in Canada Alesi giunse quinto, insidiando il quarto posto occupato da Kimi R\u00e4ikk\u00f6nen su Sauber. Dopo alcune gare fuori dalla zona punti riusc\u00ec, poi, a ottenere un sesto posto al Gran Premio di Germania; fu l'ultimo punto raccolto dalla Prost.\nInfatti una settimana dopo abbandon\u00f2 la scuderia e di fronte alle resistenze di Alain Prost (Alesi aveva con il team un contratto biennale), che non voleva perdere il suo pilota di punta, decise di rivelare il suo mancato pagamento dello stipendio, pur di liberarsi da ogni vincolo. Dopo essere stato multato pesantemente e criticato da Prost, Alesi si trasfer\u00ec alla Jordan, che guid\u00f2 a partire per\u00f2 dal Gran Premio d'Ungheria sostituendo l'appiedato Heinz Harald Frentzen. La casa irlandese gli propose un contratto a gettone per le ultime cinque gare della stagione, ma il francese sperava di poter strappare un contratto per l'anno successivo; ottenne, poi, l'ultimo punto in carriera, con una sesta piazza in Belgio, dove fu protagonista di un lungo duello con Barrichello e con Ralf Schumacher.\nPer il 2002, per\u00f2, la Jordan annunci\u00f2 a fine stagione l'intenzione di far debuttare il pilota giapponese Takuma Sat\u014d, il quale godeva dell'appoggio finanziario della Honda, fornitrice di motori al team irlandese. Cos\u00ec nonostante alcune voci di interessamento del team Arrows per la stagione successiva, Alesi, che non intendeva accettare di correre per team poco competitivi, annunci\u00f2 il ritiro al Gran Premio degli Stati Uniti.\nAlesi a fine anno concluse la carriera in Formula 1: 201 Gran Premi, una vittoria, trentadue podi, duecentoquarantuno punti. Considerato uno tra i piloti pi\u00f9 sfortunati della storia della Formula 1, egli stesso, consapevole di ci\u00f2, utilizz\u00f2 negli anni Sauber e Prost, come mascotte per il proprio merchandise, lo sfortunato personaggio della Looney Tunes Wile Coyote.\nRisultati completi in Formula 1.\nDopo la Formula 1.\nDopo il ritiro dalla Formula 1, Alesi collabor\u00f2 con la McLaren Mercedes in qualit\u00e0 di collaudatore. Contemporaneamente il transalpino prese parte al DTM (Deutsche Tourenwagen Masters, serie tedesca per vetture silhouette, prototipi derivati dalla produzione di serie). Al debutto nella categoria ottenne un podio e alla terza gara, svoltasi a Donington, riusc\u00ec a conquistare la prima pole position e il primo successo della stagione. Dopo questa vittoria Alesi fu capace di ottenere un altro terzo posto e una quarta piazza che gli permisero di concludere il campionato piloti in quinta posizione.\nIl 2003 inizi\u00f2 per il pilota con un quarto posto. Dopo due gare senza risultati Alesi torn\u00f2 a punti alla quarta gara e ottenne due quinti posti consecutivi. A Donington, poi, torn\u00f2 a vincere e, grazie a un altro successo ottenuto ad Hockenheim, concluse il campionato in quinta posizione.\nDopo un 2004 senza vittorie e un 2005 con un successo nella gara inaugurale, nel 2006 si ritir\u00f2, accusando anche la sua scuderia di averlo trascurato.\nA partire dal 2008 e fino al 2009, il pilota francese si dedic\u00f2 al campionato Speedcar Series, dove sfior\u00f2 il titolo nel 2008 (vincendo 2 gare). Nel 2010 corse nel campionato LMS, guidando una Ferrari F430 del Team AF Corse, in coppia con Fisichella e Vilander, disputando anche la 24 ore di Le Mans. Dal 2011 divenne ambasciatore Lotus, con il compito di sviluppare il programma Type 125, riguardante una monoposto ispirata alle vetture di Formula 1. A settembre annunci\u00f2 la sua partecipazione alla 500 Miglia di Indianapolis 2012, che ha segnato il suo debutto assoluto su ovale. La prestazione, per\u00f2, fu abbastanza deludente: gi\u00e0 nelle qualifiche il motore Lotus della sua Dallara non si mostr\u00f2 all'altezza e, dopo 10 giri di gara, fu invitato dai commissari a fermarsi in quanto non riusciva a mantenere un ritmo pari al 105% dei piloti di testa.\nAlesi svolgeva il ruolo di opinionista nella trasmissione \"Pole Position\" su Rai Uno. Dal 2013 \u00e8 ambasciatore della Pirelli.\nNel Gran Premio d'Austria 2015 ritorna in macchina per una dimostrazione con Piquet, Berger e Lauda, esibendosi con dei burnout.\nVita privata.\nJean Alesi \u00e8 sposato con la modella e attrice giapponese Kumiko Got\u014d. In precedenza aveva avuto un matrimonio con Laurence, una ragazza francese, da cui aveva anche avuto una figlia, Charlotte. Il pilota conobbe l'attuale moglie nel 1993 durante un viaggio per promuovere i suoi sponsor. Da lei Alesi ha avuto tre figli: Helena, Giuliano e John."}
{"id": "63616", "revid": "827882", "url": "https://it.wikipedia.org/wiki?curid=63616", "title": "Jean Behra", "text": "\u00c8 il secondo pilota per numero di giri percorsi al comando (107), tra coloro che non sono mai riusciti a vincere una gara valida per il Campionato Mondiale di Formula 1.\nCarriera.\nMotomondiale.\nQuattro volte campione francese della 500 con una Moto Guzzi (dal 1948 al 1951), Behra debutt\u00f2 nel Motomondiale al GP di Svizzera 1949 della mezzo litro, ritirandosi. Il suo miglior piazzamento in una gara iridata fu il 15\u00ba posto al GP di Francia 1951.\nFormula 1.\nBehra fece il suo debutto nel Gran Premio di Svizzera del 1952, alla guida di una Gordini, conquistando subito un terzo posto. Sempre nel 1952 ottenne un quinto posto. Per il 1953 rimase alla casa francese, ma non and\u00f2 a punti. Lo si rivide nuovamente in classifica piloti nel 1955 con sei punti guadagnati.\nNel 1956 fece il suo miglior risultato in carriera con un quarto posto in classifica piloti e fino all'ultima gara, a Monza, fu in lotta con Juan Manuel Fangio e Peter Collins per la vittoria mondiale, ma non riuscendo a terminare la gara vide vanificate le sue speranze. And\u00f2 peggio nel 1957, con un solo buon risultato: un secondo posto in Argentina. Il 1958 fu simile all'anno precedente.\nNel 1959 il francese venne ingaggiato dalla Ferrari come primo pilota, ma l'arrivo di Tony Brooks caus\u00f2 polemiche tra Behra e la scuderia, che si concluse con la separazione, in seguito anche ad una lite durante la quale schiaffeggi\u00f2 il collaboratore di Enzo Ferrari Romolo Tavoni, prima del GP dell'AVUS. Proprio in questa gara il francese perse la vita in una corsa di contorno riservata a vetture sport: causa cedimento di un supporto, la sua Porsche fin\u00ec in testacoda andando ad urtare l'asta di una bandiera, l'impatto fu cos\u00ec forte che il supporto di metallo cedette e si schiant\u00f2 al suolo, Behra mor\u00ec all'istante.\nBehra venne sepolto nel cimitero di St. Barth\u00e9l\u00e9my a Nizza.\nAltre competizioni.\nOltre che con le monoposto Behra gareggi\u00f2 anche con vetture a ruote coperte e tra i risultati di rilievo ottenuti si possono citare la vittoria alla 12 ore di Sebring del 1957 in coppia con Juan Manuel Fangio a bordo di una Maserati e un secondo posto alla Targa Florio dell'anno successivo a bordo di una Porsche 718.\nIn suo ricordo venne intitolato, dal 1961 al 1989, quello che \u00e8 in seguito diventato il Circuito di Nevers Magny-Cours."}
{"id": "63617", "revid": "1866009", "url": "https://it.wikipedia.org/wiki?curid=63617", "title": "Jean-Christophe Boullion", "text": "Dopo l'esperienza della Formula 1 pass\u00f2 a correre con le vetture a ruote coperte, gareggiando nella Le Mans Series e conquistando per due volte il titolo assoluto, nel 2005 e 2006.\nCarriera.\nGli inizi.\nBoullion cominci\u00f2 a correre nei kart nel 1982, per poi passare alle monoposto nel 1988, quando fece parte di una scuola di guida a Montlh\u00e9ry, nei pressi di Parigi. Dopo essere risultato il migliore nella scuola prese parte al campionato di Formula Ford 1600, che vinse l'anno seguente e pass\u00f2 alla F3 francese.\nNel 1993 pass\u00f2 quindi al campionato europeo di Formula 3000 che vinse l'anno seguente. Ebbe quindi l'occasione di testare una Williams.\nFormula 1.\nNel 1995 ebbe quindi l'occasione di debuttare in Formula 1 con la Sauber al Gran Premio di Monaco in sostituzione di Karl Wendlinger. Proprio durante le prove libere ebbe un incidente nel medesimo punto in cui l'anno precedente l'austriaco rischi\u00f2 la vita. Con la squadra svizzera giunse due volte a punti, ma raramente vinse il confronto con il compagno di squadra Heinz-Harald Frentzen. A fine stagione torn\u00f2 quindi a fare il tester per la Williams e pass\u00f2 alle gare con vetture sport."}
{"id": "63618", "revid": "599013", "url": "https://it.wikipedia.org/wiki?curid=63618", "title": "Jean-Denis D\u00e9l\u00e9traz", "text": "Carriera.\nFormule minori (1983 - 1991).\nD\u00e9l\u00e9traz cominci\u00f2 la sua carriera automobilistica nel 1983, quando giunse secondo al trofeo organizzato dalla scuola di guida \"Volant Avia\" di La Ch\u00e2tre. Cominci\u00f2 poi a competere nel campionato francese di Formula Ford 1600, conquistando due vittorie e il terzo posto in classifica nel 1985. Nel 1986 e nel 1987 D\u00e9l\u00e9traz partecip\u00f2 senza successo a diverse gare del campionato francese di Formula 3, facendo anche qualche apparizione nei campionati tedesco e inglese. Nel 1988 il pilota svizzero prese parte al campionato di F3000; pur avendo mancato la qualifica in tre occasioni, D\u00e9letraz conquist\u00f2 due terzi posti e il tredicesimo posto assoluto in campionato. \nPassato al team FIRST per il 1989, D\u00e9l\u00e9traz chiuse la stagione senza nessun arrivo a punti. Nel 1990 il pilota svizzero acquist\u00f2 il team, disputando cinque gare con risultati disastrosi. Nel 1991, dopo altre tre gare senza risultati di rilievo, la scuderia fu addirittura posta sotto sequestro in seguito ad azioni legali intraprese dal secondo pilota, Giovanni Bonanno.\nCampionato francese turismo (1992 - 1994).\nNel 1992 e nel 1993 D\u00e9l\u00e9traz si limit\u00f2 a qualche apparizione sporadica nel campionato francese turismo. Nel 1994 il pilota svizzero riusc\u00ec a disputare un'intera stagione su una Seat ufficiale, ma la vettura era poco competitiva rispetto a quelle schierate da Peugeot ed Opel e D\u00e9l\u00e9traz ottenne come miglior risultato solo un quinto posto. \nFormula 1 (1994 - 1995).\nAl termine della stagione 1994 D\u00e9l\u00e9traz ottenne, grazie ai suoi sponsor, di partecipare al Gran Premio d'Australia di Formula 1 al volante di una Larrousse. La scuderia francese, che avrebbe chiuso i battenti prima dell'inizio della stagione successiva, era in gravi difficolt\u00e0 economiche e aveva gi\u00e0 impiegato diversi piloti paganti durante la stagione. Dopo essere riuscito a non qualificarsi in ultima posizione, precedendo Domenico Schiattarella sulla Simtek, in gara D\u00e9l\u00e9traz risult\u00f2 nettamente il pilota pi\u00f9 lento in pista, venendo doppiato dopo appena dieci giri e ritirandosi nel corso del 57\u00ba passaggio, quando era gi\u00e0 stato doppiato dieci volte.\nD\u00e9l\u00e9traz rientr\u00f2 in Formula 1 verso la fine della stagione successiva, quando fu ingaggiato dalla Pacific Racing, anch'essa in gravi difficolt\u00e0 economiche, per disputare le ultime cinque gare della stagione. Anche in questa occasione, per\u00f2, i risultati furono assolutamente disastrosi: nel Gran Premio del Portogallo D\u00e9l\u00e9traz, penalizzato da problemi al cambio, si qualific\u00f2 con 12 secondi di ritardo da David Coulthard, che partiva in pole position, e risult\u00f2 addirittura sette secondi pi\u00f9 lento del compagno di squadra Andrea Montermini; in gara il pilota svizzero non fece progressi, venendo doppiato dopo soli sette giri e ritirandosi durante il 14\u00ba passaggio per un crampo al braccio sinistro. Nel successivo Gran Premio d'Europa, disputato sul N\u00fcrburgring, D\u00e9l\u00e9traz riusc\u00ec a giungere al traguardo in quindicesima posizione, pur staccato di sette giri dal vincitore. Tuttavia, nelle gare seguenti il pilota svizzero fu sostituito da Bertrand Gachot; interpellato in merito, il proprietario della Pacific, Keith Wiggins, dichiar\u00f2 che D\u00e9l\u00e9traz non aveva effettuato i pagamenti previsti, e che le sue performance non ne giustificavano la permanenza nel team.\nGT e sportprototipi (1995 - ...).\nEscluse le due sfortunate apparizioni in Formula 1, nel 1995 D\u00e9l\u00e9traz partecip\u00f2 a due appuntamenti della BPR Global GT Series, in entrambe le occasioni al volante di una McLaren F1 GTR gestita dalla scuderia che possedeva in compropriet\u00e0 con il suo compagno di equipaggio Fabien Giroix. I due conquistarono un terzo posto e parteciparono anche alla 24 Ore di Le Mans insieme ad Olivier Grouillard, chiudendo al quinto posto assoluto. Nel 1996 D\u00e9l\u00e9traz partecip\u00f2 a tempo pieno alla BRP Global GT Series, chiudendo la stagione all'undicesimo posto insieme a Giroix.\nNel 1997 la BRP Global GT Series fu sostituita dal campionato FIA GT, al quale D\u00e9l\u00e9traz e Giroix presero parte con una Lotus Elise. I risultati furono deludenti e i due, pur ottenendo un secondo posto nella gara di Laguna Seca della serie Supreme GT, mancarono anche la qualifica alla 24 Ore di Le Mans. Nel 1998 D\u00e9l\u00e9traz e Giroix parteciparono solamente ad una gara del FIA GT con una Porsche 911 GT1, fallendo nuovamente la qualifica alla 24 Ore di Le Mans con la stessa vettura. Nel 1999 il pilota svizzero disput\u00f2 tre gare dell'International Sports Racing Series al volante di una Ferrari 333SP.\nNel 2000 D\u00e9l\u00e9traz e Giroix rimisero in piedi il team FIRST, accordandosi con la Ferrari per portare in gara nel campionato FIA GT una Ferrari 550 Maranello, ma la stagione fu estremamente difficile a causa di problemi di affidabilit\u00e0 della vettura. D\u00e9l\u00e9traz prese parte anche alla 24 Ore di Le Mans, ritirandosi al volante di un prototipo Reynard 2KQ-LM. Nel 2001 D\u00e9l\u00e9traz prese parte solo alla 24 Ore di Le Mans, dividendosi il volante di una Reynard 01Q-LM Volkswagen con Jordi Gen\u00e8 e Pascal Fabre. I tre conquistarono il quinto posto assoluto e la vittoria nella classe LMP675.\nIl 2002 fu una stagione piuttosto soddisfacente per D\u00e9l\u00e9traz, che disput\u00f2 il Campionato FIA GT al volante di una Ferrari 550 Maranello della Scuderia Italia insieme ad Andrea Piccini; i due colsero quattro vittorie, chiudendo la stagione al quinto posto assoluto. Il pilota svizzero partecip\u00f2 nuovamente anche alla 24 Ore di Le Mans al volante di un prototipo Reynard, questa volta in equipaggio con Christopher Pillon e Walter Lechner Jr: i tre chiusero in diciannovesima posizione assoluta, cogliendo per\u00f2 la vittoria nella classe LMP675. \nNel 2003 i buoni risultati della stagione precedente valsero a D\u00e9l\u00e9traz e Piccini l'ingaggio nel team Lister Storm; tuttavia, dopo due piazzamenti a podio e due a punti nelle prime cinque gare, il pilota svizzero fu sostituito dal belga David Sterckx. Nel 2004 D\u00e9l\u00e9traz partecip\u00f2 alla Le Mans Endurance Series nella classe GTS con una Ferrari 575M Maranello, chiudendo il campionato in settima posizione; prese parte inoltre ad alcune gare del campionato FIA GT e alla 24 Ore di Le Mans, senza per\u00f2 risultati di rilievo.\nNel 2005 D\u00e9l\u00e9traz torn\u00f2 a competere regolarmente nel campionato FIA GT in coppia con Andrea Piccini, con una Ferrari 575M Maranello del team GPC Sport; i due chiusero al quindicesimo posto assoluto. D\u00e9l\u00e9traz prese parte anche alla 1000 km di Istanbul con un prototipo della Creation, conquistando il terzo posto assoluto insieme a Jamie Campbell-Walter e Nicolas Minassian. Il 2006 vide D\u00e9l\u00e9traz nuovamente impegnato nel campionato FIA GT con Andrea Piccini, questa volta al volante di una Aston Martin DBR9 del Phoenix Team; i due vinsero una gara e chiusero la stagione al secondo posto assoluto, alle spalle di Michael Bartels e Andrea Bertolini. Nel 2007 D\u00e9l\u00e9traz pass\u00f2 a correre con una Chevrolet Corvette del team Carsport Holland (poi Phoenix Carsport), in coppia con Mike Hezelmans, cogliendo il quarto posto nella classifica finale e due vittorie. Rimasto nella stessa squadra anche per la stagione successiva, con compagno di equipaggio Marcel F\u00e4ssler, il pilota svizzero conquist\u00f2 la vittoria nella 24 Ore di Spa e l'ottava posizione in classifica.\nRimasto senza un volante per il FIA GT 2009, D\u00e9l\u00e9traz continu\u00f2 a compiere sporadiche partecipazioni in gare GT internazionali. Nel 2011 fu ingaggiato dal team Luxury per partecipare all'Intercontinental Le Mans Cup al volante di una Ferrari 458 Italia."}
{"id": "63619", "revid": "599013", "url": "https://it.wikipedia.org/wiki?curid=63619", "title": "Jean-Marc Gounon", "text": "Ha fatto il suo debutto in massima serie il 24 ottobre 1993.\nHa partecipato a 9 gran premi senza conquistare punti.\nFa il suo esordio nei kart nel 1978. Nel 1985 passa alle gare con vetture a ruote scoperte in Formula Renault. in tre stagioni vince 6 gare e termina per due volte secondo nel campionato. Nel 1988 passa al campionato francese di Formula 3, ove conquista il titolo, condito da 5 vittorie l'anno seguente.\nNel 1990 passa alla Formula 3000 col team \"Mansell-Madgwick\" giungendo nono in classifica finale. L'anno seguente passa al team \"Miku Earle's 3001\" ove vince una gara e giunge sesto in classifica generale. Nel 1992 corre per la \"DAMS\", ottenendo anche in questa stagione una vittoria.\nNel 1993, dopo un test col team Larrousse, corre due gran premi di Formula 1 con la Minardi, costretto in entrambi casi al ritiro. L'anno seguente corre per sette volte con la non competitiva Simtek. Il miglior risultato \u00e8 il 9\u00ba posto nel Gran Premio di Francia.\nAbbandonata la Formula 1 correr\u00e0 nei campionati con vetture turismo giungendo secondo nell'edizione 1997 della 24 Ore di Le Mans."}
{"id": "63620", "revid": "731511", "url": "https://it.wikipedia.org/wiki?curid=63620", "title": "Jean-Pierre Beltoise", "text": "La carriera.\nBeltoise vinse 11 titoli nazionali di motociclismo in 3 anni. Ha corso nei campionati mondiali dal 1962 al 1964 nelle classi 50, 125 e 250. Il suo miglior risultato \u00e8 un 6\u00ba posto in campionato nella 50\u00a0cm\u00b3 del 1964 e nello stesso anno raggiunse anche il suo miglior risultato in un Gran Premio con un terzo posto nel Gp di Francia, sempre nella 50\u00a0cm\u00b3. La sua carriera nel mondo delle due ruote si dovette interrompere a met\u00e0 del 1964 a causa di un incidente occorsogli alla guida di una Formula 2 che gli procur\u00f2 gravi lesioni al braccio sinistro.\nNella carriera motociclistica corse con le moto Kreidler, Bultaco, Itom e Moto Morini.\nPrima di raggiungere la Formula 1, milit\u00f2 con successo nella Formula 2, vincendo il Campionato europeo di Formula 2 1968. Nella formula maggiore fu pilota ufficiale di Matra (dal 1966 al 1971) e BRM (dal 1972 al 1974), salendo in otto occasioni sul podio (oltre alla vittoria a Montecarlo, ottenne tre secondi posti e quattro terzi posti). Il miglior risultato finale in stagione fu il quinto posto nel 1969.\nRitiratosi dalla Formula 1 nel 1974,ha avuto contatti con Ligier per essere pilota titolare per il Campionato mondiale di Formula 1 1976 e fece prove guidando la Ligier JS5 ma non \u00e8 stato preso dalla scuderia,che prese invece Jacques Laffite.Poi ha continuato a correre nel Campionato francese per vetture di serie fino alla met\u00e0 degli anni '80, per poi abbandonare definitivamente l'attivit\u00e0 agonistica e fondare nel 1987 la sua scuola/metodo di guida chiamata \"Conduire Juste\".\nEra sposato in seconde nozze con Jacqueline, sorella di un altro grande pilota francese di Formula 1, Fran\u00e7ois C\u00e9vert.\nOltre che con le monoposto gareggi\u00f2 con buoni risultati nelle gare del Campionato mondiale sport-prototipi e nella 24 Ore di Le Mans. Tra le sue vittorie quelle ottenute nella 1000 km del N\u00fcrburgring, nella 1000 km di Brands Hatch, nella 1000 km di Buenos Aires e nella 6 Ore di Watkins Glen.\nFu protagonista e causa il 10 gennaio 1971, della morte del pilota italiano Ignazio Giunti nella 1000\u00a0km d'Argentina. L'incidente avvenne mentre, rimasto senza benzina, spingeva la vettura verso i box; ad un certo punto si trov\u00f2 in mezzo alla pista e vide sopraggiungere le vetture di Parkes (doppiato) e Giunti (primo con ampio margine). Parkes evit\u00f2 la vettura di Beltoise mentre Giunti la centr\u00f2 in pieno trovandovi la morte; in seguito a questo gli fu revocata la licenza per un mese.\nRitiratosi dalle competizioni, Beltoise muore a Dakar il 5 gennaio 2015 all'et\u00e0 di 77 anni dopo aver subito due ictus. Beltoise \u00e8 stato sepolto presso il cimitero di Saint-Vrain."}
{"id": "63621", "revid": "599013", "url": "https://it.wikipedia.org/wiki?curid=63621", "title": "Jean-Pierre Jabouille", "text": "Carriera.\nLa sua carriera come pilota di Formula 1 \u00e8 stata legata ai primi passi del turbocompressore nel campionato mondiale. Esperto collaudatore, dopo aver testato la Renault-Alpine A500, \u00e8 a lui che la Renault affid\u00f2 la prima vettura realizzata dalla casa francese per la Formula 1, che debutt\u00f2 a Silverstone, in occasione del Gran Premio di Gran Bretagna 1977. La prima vittoria di Jabouille coincise anche con la prima vittoria della Renault, e con la prima vittoria di un motore turbocompresso, al Gran Premio di Francia del 1979.\nLa stagione successiva lo vide ancora vincitore di una gara, nel Gran Premio d'Austria, ma anche alle prese con la scarsa affidabilit\u00e0 della potente vettura francese. Durante la penultima gara dell'anno, in Canada, usc\u00ec di pista e si frattur\u00f2 le gambe in un incidente che mise in pratica fine alla sua carriera ad alto livello. Nel 1981 infatti, dopo uno stentato inizio di stagione con la Ligier-Matra, decise di chiudere l'esperienza in Formula 1 come pilota, passando a ruoli organizzativi e dirigenziali.\nIn questa nuova veste, fu a met\u00e0 degli anni novanta a capo del progetto Peugeot con cui la casa francese prese parte al mondiale di Formula 1 come fornitore di motori."}
{"id": "63622", "revid": "599013", "url": "https://it.wikipedia.org/wiki?curid=63622", "title": "Jean-Pierre Jarier", "text": "Carriera.\nGli inizi.\nNato a Charenton-le-Pont, vicino a Parigi, Jarier si interess\u00f2 al mondo dell'automobilismo a 21 anni. Prima si era dedicato alle moto da corsa, ma a seguito di una promessa fatta alla madre di abbandonare questo suo interesse, la convinse a vendere l'auto di famiglia per comprargli una vettura per gareggiare nelle categorie minori.\nEsordisce quindi nel 1967 alla Coppa Gordini, in cui ottiene qualche piazzamento. L'anno seguente conquista le prime vittorie e, grazie all'aiuto di Jean-Pierre Beltoise fece le prime esperienze alla guida di una monoposto in Formula Francia. Nonostante i risultati non particolarmente brillanti pass\u00f2 alla Formula 3 nel 1969 e l'anno seguente concluse terzo nel campionato francese.\nQuesto risultato gli consent\u00ec, nel 1971, di passare alla Formula 2, categoria in cui ottenne diversi podi, lo stesso anno esord\u00ec pure in Formula 1. Nel 1972, per\u00f2, a causa della mancanza di denaro, pot\u00e9 correre solamente alcune gare. Solo nel 1973 venne assunto dal team ufficiale della March, con cui riusc\u00ec a imporsi in sette gare di Formula 2 e a vincere il campionato europeo.\nFormula 1.\nNel 1973, secondo quanto pattuito con la March avrebbe dovuto correre solamente alcune gare nella massima serie, ma il mancato accordo tra Chris Amon e il team britannico lo pose nella condizione di poter disputare quasi interamente il campionato, viste anche le difficolt\u00e0 economiche della squadra che non poteva permettersi un pilota di primo livello. La stagione si rivel\u00f2 nel complesso deludente, anche per il fatto che la March non poteva permettersi di essere competitiva contemporaneamente sia in Formula 1 sia in Formula 2, categoria in cui il francese stava dominando. Nonostante ci\u00f2 il francese offr\u00ec buone prove a Monaco e in Francia. Lo stesso anno Jarier era stato contattato dalla Ferrari con cui aveva firmato un contratto per disputare a Maranello la stagione seguente, ma a settembre fu costretto a rescinderlo a causa dell'opposizione della March che non voleva lasciarlo partire.\nNel 1974 pass\u00f2 alla Shadow ottenendo il suo primo podio al Gran Premio di Monaco. Nel 1975, sempre con la Shadow, ottenne la sua prima pole-position nel Gran Premio inaugurale, ma non pot\u00e9 partire per problemi al cambio sopravvenuti prima della partenza durante il giro di formazione, ripet\u00e9 la pole-position nel successivo Gran Premio del Brasile e in questo caso, pur facendosi precedere in partenza, riusc\u00ec a passare al comando della gara al quarto giro e vi rimase, segnando anche il giro pi\u00f9 veloce, fino a sette giri dal termine quando fu fermato da un guasto all'alimentazione. In seguito riusc\u00ec solo a ottenere il quarto posto nel Gran Premio di Spagna, che gli valse solo 1,5 punti nella classifica perch\u00e9 la gara fu interrotta prima del termine a causa di un grave incidente che caus\u00f2 la morte di quattro spettatori e quindi il punteggio assegnato fu dimezzato. Corse con la Shadow anche nel 1976 ma ottenendo solo piazzamenti oltre il sesto posto, quindi termin\u00f2 la stagione senza segnare punti in classifica.\nNel 1977 riusc\u00ec a rientrare nel campionato con la scuderia tedesca ATS che esord\u00ec, a stagione iniziata, nel Gran Premio degli Stati Uniti-Ovest schierando la Penske PC4 che aveva corso l'anno precedente per la scuderia ufficiale Penske, al Gran Premio d'esordio Jarier arriv\u00f2 sesto, ma poi non ottenne altri risultati a punti. Alle ultime tre gare extra-europee la ATS non partecip\u00f2, Jarier riusc\u00ec a correre uno di questi Gran Premi con la Shadow in sostituzione di Riccardo Patrese impegnato in Formula 2 e l'ultimo della stagione con la Ligier che per la prima volta schier\u00f2 una seconda vettura, ma in entrambi i casi senza risultati di rilievo. Prosegu\u00ec con la ATS che nel 1978 schier\u00f2 una vettura di propria costruzione ma senza ottenere risultati di rilievo, al Gran Premio di Monaco non riusc\u00ec a qualificarsi e termin\u00f2 la collaborazione con la scuderia tedesca.\nA fine stagione fu chiamato alla Lotus per sostituire Ronnie Peterson deceduto dopo l'incidente al Gran Premio d'Italia, Jarier al Gran Premio degli Stati Uniti-Est inizi\u00f2 male per problemi di gomme, ma dopo averle sostituite all'undicesimo giro, cominci\u00f2 una rimonta che lo port\u00f2 fino al terzo posto e gli permise di ottenere il giro pi\u00f9 veloce, la gara fu per\u00f2 compromessa a quattro giri dalla fine perch\u00e9 gli venne a mancare il carburante. Nell'ultimo Gran Premio stagionale ebbe l'ultima occasione per vincere: part\u00ec in pole-position e condusse la gara fino a venti giri dal termine quando si dovette ritirare per mancanza d'olio nell'impianto frenante. Nell'occasione il giornalista Franco Lini osserv\u00f2: \"O con la Lotus attuale tutti sono campioni o Jarier \u00e8 un fuoriclasse e nessuno se ne \u00e8 accorto\".\nNei due anni seguenti corse per la Tyrrell, il primo anno ottenne due terzi posti come miglior piazzamento, mentre il secondo solo tre quinti posti, in questa seconda stagione a Monaco fu protagonista involontariamente di uno spettacolare incidente, innescato dal compagno di squadra Derek Daly e che coinvolse altre due vetture alla curva di \"Sainte Devote\" subito dopo la partenza, fino allo sgombero delle vetture la pista rimase ostruita impedendo agli altri concorrenti di passare mentre i primi sei che erano gi\u00e0 passati si stavano avantaggiando.\nNel 1981 partecip\u00f2 ai primi due Gran Premi con la Ligier in sostituzione di Jean-Pierre Jabouille che era impedito dai postumi di un incidente occorsogli al Gran Premio del Canada della stagione precedente, poi trov\u00f2 un volante alla scuderia Osella a partire dal Gran Premio di Gran Bretagna. Nel 1982 continu\u00f2 con l'Osella e ottenne il miglior risultato di sempre per la scuderia: il quarto posto al Gran Premio di San Marino, anche se favorito dalla defezione della maggior parte dei team inglesi.\nL'ultima stagione, il 1983, la fece al volante della Ligier senza ottenere piazzamenti nei primi sei. In questi ultimi anni senza disporre di una macchina competitiva la combattivit\u00e0 di Jarier si poteva notare nel momento in cui doveva subire il doppiaggio a cui si opponeva strenuamente, salvo dover capitolare per la disparit\u00e0 di mezzi. All'epoca non erano previste sanzioni e le bandiere blu erano un avvertimento per chi stava per essere doppiato, ma non un obbligo a lasciar passare i primi, questo comportamento di Jarier per\u00f2 penalizzava ingiustamente alcuni piloti, al Gran Premio d'Austria 1983 fece perdere due posizioni a Patrick Tambay che era in testa alla corsa. \nNella sua lunga carriera ha partecipato a 134 Gran Premi corsi tra il 1971 e il 1983, ottenendo tre pole-position, tre giri pi\u00f9 veloci e 31,5 punti. \nSportprototipo.\nOltre che nelle competizioni con le monoposto, Jarier si \u00e8 distinto anche nelle competizioni del Campionato mondiale sportprototipi, nel 1974 come pilota ufficiale Matra Simca contribu\u00ec alla vittoria della casa francese nel mondiale marche vincendo diverse gare al volante della MS670C: vinse la 1000 km di Spa con Jacky Ickx, poi vinse con Jean-Pierre Beltoise la 1000 km del N\u00fcrburgring, la 6 ore di Watkins Glen, la 1000 km di Brands Hatch e la 1000 km di Le Castellet. Nel 1977 partecip\u00f2 alla conquista del titolo mondiale da parte dell'Alfa Romeo al volante della Tipo 33 vincendo le 500 km di Digione e Le Castellet con Arturo Merzario. Pur partecipando a diverse edizioni della classica 24 Ore di Le Mans non l'ha mai vinta, ma si \u00e8 aggiudicato la 24 Ore di Spa del 1993 con Bob Wollek e J\u00e9sus Pareja al volante di una Porsche 911.\nSi ritir\u00f2 dalle competizioni nel 2003.\nVita privata.\nDal 1988 vive in una fattoria a La M\u00f4le."}
{"id": "63623", "revid": "599013", "url": "https://it.wikipedia.org/wiki?curid=63623", "title": "Jim Crawford", "text": "Ha partecipato a 2 Gran Premi di Formula 1 con la Lotus.\nJim Crawford inizia la sua carriera nel mondo dei motori quale meccanico; sar\u00e0 Derek Bennett a proporgli di guidare una Chevron nel 1973, facendogli iniziare la carriera motoristica vera e propria.\nCrawford decise nel 1974 di participe al campionato di Formula Atlantic con una propria vettura con la quale fin\u00ec secondo in campionato, dietro a John Nicholson. Questo risultato spinse la Lotus a schierarlo per 2 gran premi di Formula 1. In Gran Bretagna abbandona mentre in Italia giunge tredicesimo. Dopo questa breve esperienza in F1 decise di tornare alla Formula Atlantic.\nPersa l'opportunit\u00e0 di correre in Formula 2 nel 1976, nel 1978 affront\u00f2 la Formula 3 e, nell'anno seguente, nuovamente la Formula Atlantic. Nel 1980 passa alla Formula Aurora nella quale vince la classifica riservata alle Formula 2 guidando una Chevron. La stagione 1981 sar\u00e0 meno valida. Nel 1982 vince il Campionato britannico di Formula 1.\nNel 1983 e 1984 partecipa alla CanAm e poi passa alla Indy Car. Sesto nella gara d'Indianapolis nel 1988, vedr\u00e0 la carriera spezzata da un grave incidente agli arti inferiori.\nL'ultima apparizione in gara risale al 1992."}
{"id": "63624", "revid": "599013", "url": "https://it.wikipedia.org/wiki?curid=63624", "title": "Jim Hall (pilota automobilistico)", "text": "Pi\u00f9 che come pilota \u00e8 conosciuto quale fondatore e proprietario, insieme a Hap Sharp, della Chaparral Cars di Midland (Texas), casa costruttrice di vetture Sport Prototipo negli anni 1960 e 1970, tra le pi\u00f9 innovative del periodo, note in particolare per le ardite soluzioni aerodinamiche.\nCarriera.\nGli inizi.\nJim Hall nacque in una ricca famiglia di petrolieri. Poco prima di iniziare la sua carriera universitaria al Caltech i suoi genitori e la sorella morirono in un incidente aereo. Hall eredit\u00f2 quindi un patrimonio di quindici milioni di dollari e, mentre i suoi fratelli gestivano l'azienda di famiglia, and\u00f2 a studiare geologia in California. Nel 1954 nacque in lui la passione per le corse e lo stesso anno prese parte alla sua prima gara automobilistica a bordo di una Austin Healey. Decise quindi di cambiare corso universitario, laureandosi infine in ingegneria meccanica. Dopo la laurea si dedic\u00f2 quindi sia al business che all'attivit\u00e0 di pilota. In particolare la sua azienda sponsorizzava Carroll Shelby. \nFormula 1.\nHall decise poi di noleggiare una Lotus per prendere parte al Gran Premio degli Stati Uniti 1960, che concluse al settimo posto. Incontr\u00f2, per\u00f2, Dick Troutman e Tom Barnes, progettisti di auto da corsa, che erano alla ricerca di finanziamenti per la costruzione di modelli Scarab per competere nel campionato di vetture sport. Fond\u00f2 quindi insieme ad Hap Sharp la Chaparral Cars, con base a Midland in Texas. Nel 1961 tent\u00f2 nuovamente la partecipazione al Gran Premio degli Stati Uniti, venendo per\u00f2 costretto al ritiro, ma l'attenzione del pilota era in gran parte concentrata nello sviluppo delle vetture della Chaparral. Per il 1963 Hall si trasfer\u00ec in Europa, stipulando un contratto con la BRP. Durante la stagione ottenne i suoi primi punti in Formula 1, concludendo quinto in Germania e sesto in Gran Bretagna. A fine anno decise, per\u00f2, di abbandonare la massima serie automobilistica per dedicarsi alla sua azienda."}
{"id": "63626", "revid": "599013", "url": "https://it.wikipedia.org/wiki?curid=63626", "title": "JJ Lehto", "text": "Campione di Formula 3 britannica nel 1988, ebbe l'occasione di debuttare in Formula 1 l'anno seguente. Nella massima serie dell'automobilismo non riusc\u00ec mai ad andare oltre un terzo posto, conquistato al Gran Premio di San Marino 1991, ma la sua carriera fu interrotta anzitempo a causa di un incidente avvenuto durante alcuni test all'inizio del 1994.\nIl suo nome \u00e8, per\u00f2, legato soprattutto agli sport prototipi, in cui ottenne i risultati di maggior rilievo, tra cui 2 vittorie alla 24 Ore di Le Mans nel 1995 e nel 2005. Considerava inoltre Keke Rosberg il suo mentore e quest'ultimo seppe dargli anche alcuni consigli nel corso della sua carriera.\nCarriera.\nGli inizi.\nLehto inizi\u00f2 la propria carriera nei kart, ottenendo svariati successi nelle categorie nazionali. Il pilota finlandese, per\u00f2, era originariamente orientato verso il rally, ma per attirare potenziali sponsor decise di dedicarsi alle corse sui circuiti. Vinse quindi il campionato scandinavo di Formula Ford e nel 1987 pass\u00f2 al campionato britannico ed europeo di Formula Ford 2000 e li vinse al primo tentativo. L'anno seguente replic\u00f2 il successo in F3 inglese.\nVenne quindi notato dalla Ferrari, che gli offr\u00ec un posto come tester per il 1989. Nel frattempo, pass\u00f2 alla Formula 3000, correndo con Pacific. Il pilota finlandese si altern\u00f2 quindi tra i collaudi a tracciato di Fiorano e le corse del campionato, in cui per\u00f2 riusc\u00ec a ottenere solo alcuni piazzamenti. \nFormula 1.\nIl licenziamento di Gachot, gli apr\u00ec le porte della Onyx, con cui si accord\u00f2 per disputare il resto della stagione 1989. Fece quindi il suo debutto ufficiale in Formula 1 al Gran Premio del Portogallo e, dopo Keke Rosberg e Leo Kinnunen, fu il terzo pilota finlandese a disputare una gara nella massima formula. La vettura era poco competitiva e Lehto concluse l'annata senza punti e senza aver concluso una gara.\nRimasto in Onyx anche per la stagione successiva, and\u00f2 incontro a un campionato deludente e privo di risultati. Con una vettura poco competitiva, fall\u00ec per cinque volte la qualificazione, prima che il team decidesse di ritirarsi dopo il Gran Premio d'Ungheria.\nGrazie alla Marlboro, suo sponsor, riusc\u00ec a ottenere un contratto con la Scuderia Italia in cui rimase per due anni. Al suo primo anno ottenne un terzo posto a Imola, mentre l'anno successivo, pur giungendo spesso al traguardo non marc\u00f2 punti. La 192, da quella stagione dotata di un motore Ferrari, non riusc\u00ec mai ad adattarlo in maniera ottimale al telaio.\nDurante la stagione 1993, \"JJ\" impression\u00f2 tutti al volante della debuttante, ma competitiva Sauber motorizzata Ilmor. Fu protagonista di ottime prestazioni, entr\u00f2 pi\u00f9 volte in zona punti e, in pi\u00f9 occasioni, si rivel\u00f2 pi\u00f9 efficace del pur veloce (ma debuttante) compagno di scuderia, l'austriaco Karl Wendlinger. Venne cos\u00ec contattato dal manager Flavio Briatore (che lo voleva per il campionato 1994) cos\u00ec che, al termine della stagione, pass\u00f2 alla Benetton-Ford come compagno di Michael Schumacher.\nDurante i test pre-campionato per\u00f2 fu protagonista di una grave incidente a Silverstone, che gli procur\u00f2 lo schiacciamento di due vertebre del collo. Sottoposto immediatamente a un'operazione chirurgica, il pilota finlandese dovette affrontare un faticoso recupero. Aveva infatti una ridotta sensibilit\u00e0 alle dita di mani e piedi e fu costretto a saltare i primi due Gran Premi della stagione. Lehto affrett\u00f2 quindi i tempi per rientrare in pista, pur non essendosi completamente ristabilito, ma i risultati furono deludenti. Fatic\u00f2 inoltre ad adattarsi alla macchina, costruita su misura per Schumacher, non era adatta alle seconde guide che si alternarono in quella stagione: lo stesso JJ Lehto, Jos Verstappen, e Johnny Herbert. \nNella prima gara disputata a San Marino, si qualific\u00f2 con un buon quinto posto, ma in gara rimase fermo in griglia a causa di un problema tecnico, e Pedro Lamy centr\u00f2 in pieno il retrotreno della sua Benetton. Nell'incidente rimasero feriti ben 9 spettatori, a causa dei detriti volati oltre le recinzioni. Nella gara successiva a Monaco, si qualific\u00f2 in una deludente diciassettesima posizione, a pi\u00f9 di 4 secondi dal tempo di Schumacher in pole, e concluse appena fuori dalla zona punti, settimo. In Spagna invece le cose andarono meglio e si qualific\u00f2 quarto, ma fu costretto al ritiro per la rottura del motore, quando si trovava terzo. L'unico arrivo a punti che conquist\u00f2 fu un sesto posto in Canada, dopo essere scattato dal ventesimo posto in griglia. A causa delle sue scarse prestazioni, per il successivo Gran Premio di Francia, Lehto fu sostituito dal collaudatore Jos Verstappen, salvo poi riprendere il volante al posto di Schumacher a Monza e all'Estoril, in quanto il tedesco fu squalificato, ma conquistando solo un nono posto ed un ritiro. Concluse poi la stagione correndo gli ultimi due Gran Premi della stagione al volante della Sauber, mettendo cos\u00ec fine alla sua carriera in Formula 1, dopo aver partecipato a 62 Gran Premi ed aver conseguito, come migliore risultato, il 3\u00ba gradino del podio durante il gran premio di San Marino del 1991, disputato sotto il diluvio al volante di una Dallara della Scuderia Italia.\nDopo la Formula 1.\nJJ Lehto prosegu\u00ec la sua carriera automobilistica pilotando i prototipi e distinguendosi per aver vinto due volte la 24 Ore di Le Mans, nel 1995 e nel 2005. Tra il 1995 e il 1996 corse nel DTM\u00a0tedesco alla guida di una Opel, passando poi al Campionato FIA GT in cui gareggi\u00f2 per la squadra ufficiale della BMW a cui si leg\u00f2 per gli anni successivi.\nCorse soprattutto nella ALMS, in cui vinse il titolo nel 2004 alla guida di un'Audi R8.\nA partire dal 2006 le sue apparizioni si sono fatte sempre pi\u00f9 rarefatte.\nNel 2010 fin\u00ec sotto accusa per omicidio colposo a causa di un incidente con la barca; l'accusa \u00e8 decaduta dopo il ricorso in appello."}
{"id": "63627", "revid": "767487", "url": "https://it.wikipedia.org/wiki?curid=63627", "title": "Joakim Bonnier", "text": "In Formula 1 vinse il Gran Premio d'Olanda 1959, primo pilota svedese a vincere una gara in Formula 1.\nCarriera.\nGli inizi.\nAppartenente alla pi\u00f9 ricca e prestigiosa famiglia svedese, a 18 anni decise di scappare di casa per dedicarsi al mondo dei motori. Per vivere si diede al commercio di vetture usate e nel 1949 fece la sua prima gara. Ottenuto l'appoggio dell'Alfa Romeo, nel 1955 prese parte alla Mille Miglia e, l'anno seguente, pot\u00e9 debuttare in Formula 1.\nFormula 1.\nNel 1956 corse il Gran Premio d'Italia su una Maserati, ritirandosi. Sempre con una Maserati corse quattro Gran Premi nel 1957, senza ottenere punti. Nel 1958 corse per Maserati e BRM, terminando 18\u00ba con 3 punti. Nel 1959, alla guida di una BRM, ebbe la sua unica vittoria nel Gran Premio d'Olanda e termin\u00f2 la stagione all'8\u00ba posto con 10 punti. Con lo stesso mezzo concluse la stagione 1960 al 18\u00ba posto con 4 punti. Nel 1961 e nel 1962 su una Porsche, termin\u00f2 entrambe le stagioni al 15\u00ba posto con 3 punti. Nel 1963 pass\u00f2 alla Cooper, 11\u00ba posto con 6 punti. Nel 1964 lasci\u00f2 la Cooper dopo il primo Gran Premio per una Brabham; 15\u00ba posto con 3 punti. Nel 1965 non fece punti. Nel 1966 si divise fra Cooper e Brabham, ottenendo un punto e il 17\u00ba posto. Nel 1967 guid\u00f2 una Cooper, terminando 15\u00ba con 3 punti. Nel 1968 si divise fra Cooper, McLaren e Honda, terminando 22\u00ba posto con 3 punti. Corse due Gran Premi nel 1969 su una Lotus, due nel 1970 con una McLaren e cinque nel 1971 sempre con una McLaren, senza punti.\nLa morte.\nDurante la 24 Ore di Le Mans del 1972, Bonnier, su una Lola, stava effettuando una lunga rimonta quando si trov\u00f2 davanti la Ferrari di Florian Vetsch, nettamente pi\u00f9 lenta. Probabilmente a causa di un errore di valutazione, il pilota svedese mise le ruote sull'erba e fu sbalzato contro la vettura del rivale, che la catapult\u00f2 in mezzo agli alberi. Il pilota mor\u00ec sul colpo. Bonnier oggi riposa nel cimitero di Liding\u00f6."}
{"id": "63628", "revid": "599013", "url": "https://it.wikipedia.org/wiki?curid=63628", "title": "Jochen Mass", "text": "Carriera.\nFormule minori.\nJochen Mass, dopo una buona carriera con le vetture sport (nel 1972 si aggiudic\u00f2 il titolo mondiale), pass\u00f2 alla Formula 2 nel 1972, ottenendo alla terza gara subito una vittoria nella dura corsa dell'Eifelrennen, con una March. Nel 1973 corse col team Surtees, sempre in F2, ma grazie al costruttore britannico potr\u00e0 anche esordire nella massima formula nel Gran Premio di Gran Bretagna sempre nel 1973. Furono tre le gare disputate, con al massimo un settimo posto nel Gran Premio di Germania. Il 1973 sar\u00e0 anche un'ottima stagione nella F2 ove Mass riporter\u00e0 3 vittorie e il secondo posto in campionato.\nFormula 1.\nNel 1974 Mass si concentr\u00f2 solo sulla F1 con la Surtees. Non ottenne punti in 10 partecipazioni ma si mise in luce in due appuntamenti fuori dal mondiale. Giunse quarto nel Gran Premio Presidente Medici in Brasile e addirittura secondo nell'International Trophy. Ci\u00f2 convinse la McLaren a schierarlo in due gran premi conclusivi del mondiale e a confermarlo per la stagione 1975.\nCompagno di scuderia del campione del mondo Emerson Fittipaldi, Mass vinse la sua prima e unica gara, il Gran Premio di Spagna sul circuito del Montjuich. Gara tristemente funestata dall'incidente accorso a Rolf Stommelen, che cost\u00f2 la vita a 5 spettatori. Nel corso dell'anno Mass conquist\u00f2 anche tre terzi posti, un quarto e due sesti per un totale di venti punti che lo issarono al settimo posto nella classifica del mondiale piloti.\nNel 1976 il suo nuovo compagno di scuderia, l'inglese James Hunt, riusc\u00ec a vincere il titolo mondiale combattendo fino all'ultima gara con Niki Lauda. Mass dal suo canto fu capace di giungere due volte terzo, una quarto, tre volte quinto e due volte sesto. Con 19 punti totali fin\u00ec nono nella graduatoria per i piloti.\nNel '77 Mass corse la sua miglior stagione ottenendo il sesto posto finale frutto di ben 25 punti. La stagione fu impreziosita dal secondo posto nel Gran Premio di Svezia e il terzo nel Gran Premio del Canada. In Formula 2 vinse due gare, entrambe quelle disputate.\nL'anno dopo abbandon\u00f2 la McLaren per passare al team tedesco ATS, senza grande successo; infatti nella stagione non conquist\u00f2 punti iridati. Nel 1979 pass\u00f2 quindi alla Arrows. Segner\u00e0 tre punti e un quarto posto nella Race of Champions. Nel 1980, sempre col team Arrows: quarto a Monaco, fu capace anche di giungere secondo nella controversa gara di Spagna, poi dichiarata non legale dalla FISA. Dopo un anno di riposo torn\u00f2 alla Formula 1 nel 1982 con la March. L'annata fu poco fortunata sia per la poca consistenza della vettura sia per cause esterne. Fu infatti contro la sua vettura che Gilles Villeneuve urt\u00f2, prima di decollare, e morire, a Zolder. Dopo un altro terribile incidente che lo vide protagonista assieme a Mauro Baldi Mass decise di porre fine alla sua carriera in Formula 1. In tutto 104 GP, con 71 punti conquistati, una vittoria, due giri pi\u00f9 veloci (Francia 1975 e Spagna 1976) e 5 giri in testa. Fu l'ultimo pilota tedesco a vincere un Gran Premio prima dell'avvento di Michael Schumacher, e l'unico a farlo fra il 1961 e il 1992.\nDopo la Formula 1.\nAbbandonata la Formula 1 continu\u00f2 per molte stagioni tra le vetture sport cogliendo un alto numero di successi. Gi\u00e0 nel 1982 colse 3 vittorie e giunse secondo a Le Mans. Nel 1988 pass\u00f2 dalla Porsche alla Sauber-Mercedes, ove vincer\u00e0 molto ma senza mai cogliere il titolo mondiale. Nel 1995 fece la sua ultima apparizione a Le Mans, corsa che vinse nel 1989 in coppia con Manuel Reuter e Stanley Dickens pilotando la Sauber C9.\nDopo la carriera motoristica collabor\u00f2 nelle telecronache del mondiale di F1 per la televisione tedesca."}
{"id": "63629", "revid": "198277", "url": "https://it.wikipedia.org/wiki?curid=63629", "title": "Jochen Rindt", "text": "Dotato di uno stile di guida aggressivo e spettacolare, era considerato uno dei migliori piloti automobilistici della sua epoca. Durante la sua intera carriera agonistica, pur mantenendo anche la cittadinanza tedesca data dai suoi natali, corse sempre sotto licenza austriaca, Paese in cui si era trasferito in tenera et\u00e0 e poi era cresciuto, adottato dai nonni, dopo la morte dei genitori avvenuta durante la seconda guerra mondiale.\nRindt trascorse buona parte della sua carriera in Formula 1, categoria in cui vinse sei Gran Premi (di cui cinque nel 1970), ma ottenne successi pure in altre categorie, quali la Formula 2 e le competizioni a ruote coperte, in cui conquist\u00f2 la 24 Ore di Le Mans del 1965.\nCarriera.\nGli inizi.\nRindt nacque a Magonza nel 1942, durante la seconda guerra mondiale. I suoi genitori morirono due anni dopo durante un bombardamento aereo degli Alleati: fu quindi adottato dai nonni residenti a Graz, nell'allora Ostmark. Svilupp\u00f2 fin dalla tenera et\u00e0 una gran passione per l'automobilismo e, nel 1961, decise di vendere l'azienda lasciatagli dal padre in eredit\u00e0 per cominciare a gareggiare, comprando una SIMCA Monthlery in modo da poter correre nelle competizioni rallystiche, poi in seguito nel campionato turismo con una Giulietta Ti.\nIl suo debutto in monoposto avvenne nel 1963, con la partecipazione al campionato di Formula Junior, dove ebbe l'occasione di competere con altri piloti di rilievo come Stewart e Siffert. L'anno seguente pass\u00f2 alla Formula 2, categoria che lo vide protagonista assoluto fino al tragico epilogo della sua carriera. Raccolse in questa categoria un numero impressionante di pole e vittorie (circa 45 in 6 anni), misurandosi sempre con piloti come Jim Clark e Graham Hill. Sempre nel 1964 balz\u00f2 all'onore della cronaca sportiva vincendo la famosa gara internazionale di F2 sul circuito di Crystal Palace nei pressi di Londra, battendo in quell'occasione Clark, Hill e Stewart. L'anno successivo riusc\u00ec poi a imporsi alla 24 Ore di Le Mans in coppia con Masten Gregory.\nFormula 1.\nSempre in quell'anno debutta in Formula 1 nel Gran Premio d'Austria sulla pista ricavata dall'aerodromo di Zeltweg al volante di una Brabham della scuderia di Rob Walker. Parte tredicesimo ma dovr\u00e0 ritirarsi per un guasto al cambio. Nel 1965 approda stabilmente al campionato di F1 con la Cooper, al fianco di Bruce McLaren. Nella stagione 1966 alla guida della Cooper-Maserati ottiene diversi risultati a podio e il terzo posto finale nel campionato. In seguito, nel 1968 entra a far parte della scuderia Brabham, ma in F1 non riesce a ottenere grandi risultati, se non alcune pole position e giri veloci in gara, per via della scarsa competitivit\u00e0 della monoposto.\nRindt era un pilota molto veloce sul giro, tanto che la stampa specializzata prese a chiamarlo \"Grindt\" visto il suo temperamento focoso in pista. I tifosi lo chiamavano anche \"Dynamite\" per via del suo piede destro molto pesante. Curioso il soprannome che gli diedero alcuni giornalisti, \"Tiger\" per via del suo naso che era schiacciato come quello del famoso felino. Il decano dei giornalisti inglesi, Denis Jenkinson, disse che secondo lui Rindt era veloce ma senza testa, tanto che se avesse vinto un Gran Premio si sarebbe tagliato per scommessa la sua famosa barba; Jenkinson per inciso si tagli\u00f2 la barba nel 1969 quando Jochen vinse il suo primo Gran Premio al volante della Lotus.\nIn questi anni, oltre che in F1, Rindt, partecip\u00f2 anche ad altre gare automobilistiche ottenendo anche ottimi risultati, come la vittoria alla 24 ore di Le Mans nel 1965 al volante di una Ferrari in coppia con l'americano Masten Gregory.\nAlla fine del 1968 entr\u00f2 nel team della Lotus come compagno di Graham Hill. Nella stagione successiva fu vittima di un grave incidente al Gran Premio di Spagna dove si ruppe la mascella e sub\u00ec una commozione cerebrale che gli procur\u00f2 disturbi alla vista e all'equilibrio per qualche tempo. Ristabilitosi, conquist\u00f2 il suo primo successo sul circuito di Watkins Glen, dove il suo compagno di scuderia, Hill, si frattur\u00f2 le gambe.\nNel 1970 divent\u00f2 il pilota di punta della Lotus e riusc\u00ec a vincere cinque gare. Approd\u00f2 al Gran Premio d'Italia primo in classifica generale, con un consistente vantaggio sugli inseguitori e con l'obiettivo di vincere matematicamente il titolo mondiale.\nL'incidente fatale.\nA Monza, durante le qualifiche del sabato, perse il controllo della vettura appena prima della curva Parabolica, andando a urtare violentemente contro il \"guard-rail\". La vettura si disintegr\u00f2 e Rindt mor\u00ec durante il trasporto all'ospedale.\nLe cause dell'impatto sono ignote. L'ipotesi pi\u00f9 accreditata riguarda un problema all'impianto frenante: la rottura dell'alberino di supporto del disco freno entrobordo, che si tranci\u00f2 di netto a causa del cedimento strutturale del materiale, troppo sollecitato dall'assenza degli alettoni, che rendevano molto instabile la Lotus 72. Questa scelta tecnica fu attuata per contenere la differenza di prestazioni con le Ferrari su un circuito veloce come quello di Monza. La brusca decelerazione prima della Parabolica port\u00f2 la vettura verso il \"guard-rail\". L'angolo di impatto non era dei pi\u00f9 pericolosi, ma la ruota sinistra si infil\u00f2 sotto il parapetto, dove probabilmente dei tifosi avevano scavato una buca per entrare clandestinamente nell'autodromo, e caus\u00f2 una rapida rotazione. Il medico che per primo intervenne sul luogo dell'incidente verific\u00f2 che, nonostante le ferite evidenti al torace e agli arti inferiori, non c'era fuoriuscita di sangue, perch\u00e9 era avvenuto un arresto cardiaco al momento dell'impatto con il \"guard rail\". Le pupille risultavano molto dilatate. Clinicamente era ancora vivo, ma dopo il primo massaggio cardiaco il polso era molto debole.\nLa morte fu causata principalmente dal piantone dello sterzo, che sfond\u00f2 lo sterno del pilota austriaco: le cinture di sicurezza si strapparono parzialmente dai sei punti di ancoraggio alla scocca e non ressero alla decelerazione dell'impatto, proiettando il pilota in avanti verso il volante. La forte decelerazione e la totale perdita dell'avantreno dovuta all'impatto, fecero s\u00ec che anche gli arti inferiori subissero gravi lesioni seppur non fatali. Il piede sinistro, il pi\u00f9 leso dall'angolo d'impatto, era separato quasi di netto dalla caviglia. Ai soccorritori che per primi giunsero sul luogo apparve una scena raccapricciante: Rindt era disteso nell'abitacolo con gli arti inferiori completamente esposti. Spir\u00f2 pochi minuti dopo nell'ambulanza che lo stava trasportando all'ospedale Niguarda di Milano. Fu aperta un'inchiesta della magistratura italiana, che mise sotto accusa la Lotus e Colin Chapman per la scarsa solidit\u00e0 delle sue vetture.\nRindt mal sopportava l'utilizzo del casco integrale, che riduceva a suo giudizio il campo visivo alla guida. Il pilota soffriva inoltre anche di mal d'auto. Quasi un mese pi\u00f9 tardi, la vittoria di Emerson Fittipaldi al Gran Premio degli Stati Uniti imped\u00ec a Jacky Ickx di superare l'austriaco in classifica generale: in tal modo Rindt fu il primo e ancora oggi unico campione del mondo postumo. Rindt riposa nel Cimitero centrale di Graz."}
{"id": "63630", "revid": "599013", "url": "https://it.wikipedia.org/wiki?curid=63630", "title": "Jody Scheckter", "text": "Carriera.\nGli inizi.\nJody Scheckter nacque il 29 gennaio 1950 a East London, in Sudafrica da genitori lituani di origine ebraica. Il padre possedeva una concessionaria Renault, dove il figlio and\u00f2 a lavorare come apprendista fin dalla tenera et\u00e0; fu qui che impar\u00f2 a guidare. Comp\u00ec gli studi al Selborne College e, contemporaneamente, si dedic\u00f2 all'automobilismo, prendendo parte, inizialmente, a gare motociclistiche e con berline.\nNei primi tempi aveva, per\u00f2, uno stile di guida molto irruento, tanto che spesso veniva squalificato per guida pericolosa. In un secondo momento riusc\u00ec a controllare la sua aggressivit\u00e0 in pista, tanto da affermarsi come campione nazionale di Formula Ford nel 1970. Grazie a questa vittoria si aggiudic\u00f2 anche una borsa di studio e si trasfer\u00ec in Gran Bretagna per poter continuare la sua carriera.\nPartecip\u00f2 al campionato di Formula 3 britannica, che concluse al terzo posto nella classe \"Lombard North\". Nonostante fosse un pilota veloce e molti osservatori sostenessero che era dotato di un notevole talento, Scheckter incappava spesso in incidenti dovuti alla sua guida aggressiva e spericolata. La McLaren decise comunque di metterlo sotto contratto e, nel 1972, fece il suo esordio nel campionato europeo di Formula 2. A Silverstone il sudafricano ottenne la sua unica vittoria nella categoria, chiudendo ottavo in classifica. A fine stagione, la McLaren gli offr\u00ec di fare il suo esordio in Formula 1, mettendogli a disposizione una terza vettura per il Gran Premio degli Stati Uniti. Nel 1973 si dedic\u00f2 alla Formula 5000, riuscendo a vincere il titolo all'esordio.\nFormula 1.\nGli esordi in McLaren (1972-1973).\n1972.\nScheckter fece il suo esordio in Formula 1 al Gran Premio degli Stati Uniti 1972 venendo schierato come terzo pilota McLaren. Dopo un settimo posto in qualifica, in gara riusc\u00ec a portarsi in quarta posizione, accodandosi al suo capo squadra Denny Hulme. Nella parte finale della gara venne sorpreso da uno scroscio di pioggia e fin\u00ec in testacoda retrocedendo al nono posto.\n1973.\nNel 1973 Scheckter ebbe l'occasione di disputare altri cinque Gran Premi alla guida della McLaren, avendo a disposizione come mentore lo stesso Hulme. Anche se non ottenne risultati di rilievo si fece notare spesso nelle prime posizioni. Venne spesso coinvolto in diversi incidenti, il primo dei quali al Gran Premio di Francia, dove, durante il doppiaggio di Beltoise, fu protagonista di una collisione con Emerson Fittipaldi, fino a quel momento leader della classifica piloti. Il brasiliano e il sudafricano si accusarono a vicenda dell'accaduto e il tutto venne classificato come normale incidente di gara. Due settimane pi\u00f9 tardi, al Gran Premio di Gran Bretagna, un suo testacoda dovuto a un errore caus\u00f2 un grave incidente che coinvolse diverse vetture e pose fine alla carriera di Andrea De Adamich, che aveva riportato fratture alla caviglia destra.\nA seguito di questo episodio, su pressione della Grand Prix Drivers' Association, la McLaren lo mise fuori squadra fino al Gran Premio del Canada, dove si scontr\u00f2 con la Tyrrell di Fran\u00e7ois C\u00e9vert che, sceso dall'auto infuriato, si scagli\u00f2 contro di lui aggredendolo. Visti i frequenti incidenti il team decise di risolvere il contratto con lui, nonostante avesse ancora un anno di contratto. Nonostante ci\u00f2, Ken Tyrrell decise a sua volta di proporgli un contratto da secondo pilota accanto a Cevert, in sostituzione di Jackie Stewart, ritiratosi a fine stagione. Il francese perse la vita durante le prove del Gran Premio degli Stati Uniti a Watkins Glen e Scheckter, giunto per primo sulla scena e duramente colpito dall'accaduto, si ritrov\u00f2 a dover gareggiare come primo pilota per la stagione successiva.\nI primi successi in Tyrrell (1974-1976).\n1974.\nPer il 1974 Scheckter veniva considerato dagli addetti ai lavori come un \"outsider\", anche se si riteneva che difficilmente avrebbe potuto lottare per la conquista del titolo. Ken Tyrrell, dal canto suo, cerc\u00f2 di smussare il comportamento aggressivo del proprio pilota per fare in modo che non commettesse pi\u00f9 errori durante le gare, aspettandosi da lui un miglioramento costante durante l'anno. Tuttavia, nelle prime gare il sudafricano non ottenne risultati rilevanti e fu spesso costretto a posizioni di met\u00e0 classifica.\nCon l'esordio della nuova Tyrrell 007 cominciarono ad arrivare i primi punti: dopo un quinto posto in Spagna, Scheckter conquist\u00f2 il suo primo podio al Gran Premio del Belgio, favorito anche dal fatto di riuscire ad adattare al meglio il suo stile di guida al circuito. Dopo un secondo posto a Monaco, ottenne poi la sua prima vittoria in Svezia, guidando la corsa fin dai primi giri e realizzando una doppietta con il compagno di squadra Patrick Depailler. Un altro successo giunse al Gran Premio di Gran Bretagna e, grazie anche a numerosi altri piazzamenti in zona punti, Scheckter riusc\u00ec a ottenere il terzo posto finale nella classifica piloti, dopo essere stato in lizza per il titolo con Emerson Fittipaldi e Clay Regazzoni fino all'ultima gara di Watkins Glen.\n1975-1976.\nNel 1975 e 1976 rimase alla Tyrrell, ottenendo alcuni podi e due vittorie: Sudafrica 1975 e soprattutto Svezia 1976, l'unico successo della Tyrrell P34 a sei ruote. Chiuse la stagione 1975 al settimo posto mentre l'anno successivo dovette accontentarsi del terzo, anche a causa delle prestazioni molto al di sotto delle aspettative della rivoluzionaria quanto complicata P34.\nIl passaggio alla Wolf (1977-1978).\n1977.\nNel 1977 pass\u00f2 alla Wolf, vettura esordiente in Formula 1, che si dimostr\u00f2 comunque molto competitiva. Il pilota sudafricano fu in grado di lottare per il titolo mondiale con Lauda, ottenendo tre vittorie e numerosi podi, terminando secondo, proprio dietro al ferrarista.\n1978.\nIl 1978 doveva essere l'anno della consacrazione, ma la Wolf perse competitivit\u00e0 e non conquist\u00f2 nessuna vittoria. Concluse la stagione al settimo posto, con quattro podi complessivi.\nIl titolo in Ferrari e il ritiro (1979-1980).\n1979.\nNel 1979 pass\u00f2 alla Ferrari, riuscendo ad aggiudicarsi il titolo mondiale con tre successi (Belgio, Monaco e Italia, nel quale la Ferrari conquist\u00f2 la prima doppietta a Monza dai tempi del Gran Premio d'Italia 1966). Il suo rivale potenzialmente pi\u00f9 pericoloso avrebbe potuto essere il compagno di squadra Gilles Villeneuve, che per\u00f2 si rivel\u00f2 sempre corretto nei suoi riguardi; il loro fu un sodalizio sportivo e umano inossidabile. I due permisero al Cavallino Rampante di aggiudicarsi il Campionato Costruttori.\n1980.\nNel 1980, la Ferrari 312T5 \u00e8 la brutta copia della monoposto che ha dominato il 1979. L'affermarsi dei propulsori turbo aveva spinto il Team di Maranello a concentrarsi, gi\u00e0 durante la stagione 1980, sullo sviluppo della vettura che avrebbe disputato il campionato successivo. Ma non fu solo questa la causa della disastrosa stagione: il vero tallone d'Achille della T5 era la carenza dell'effetto suolo rispetto alla concorrenza. La stagione della Ferrari fu un vero incubo, con Scheckter che clamorosamente non si qualifica per il Gran Premio del Canada e a met\u00e0 stagione annuncia il ritiro. Si tratta di un ritiro definitivo, visto che Jody non si occuper\u00e0 pi\u00f9 di automobili, ma di dispositivi di sicurezza.\nA oggi \u00e8 l'unico pilota africano a essersi aggiudicato il titolo mondiale di Formula 1.\nNel corso del Gran Premio d'Italia 2019, il pilota ha effettuato dei giri d'onore insieme alla sua \"Ferrari 312 T4\" festeggiando i 40 anni dalla conquista del suo titolo mondiale, vinto proprio sul circuito brianzolo di Monza.\nVita personale.\nJody Scheckter si \u00e8 sposato due volte. Dalla prima moglie, Pamela, ha avuto due figli: Tomas e Toby; dalla seconda, Clare, ha avuto altri quattro figli: Ila, Hugo, Freddie e Poppie.\nNell'ottobre 2019 \u00e8 morta sua figlia Ila, di 21 anni, per una probabile overdose di stupefacenti. La famiglia Scheckter ha spiegato che la figlia stava combattendo contro la dipendenza dopo aver sviluppato l\u2019epilessia in seguito a un importante intervento chirurgico per un tumore al cervello che le aveva causato un\u2019ansia estrema e paura delle convulsioni. "}
{"id": "63631", "revid": "509876", "url": "https://it.wikipedia.org/wiki?curid=63631", "title": "Jo Gartner", "text": "Ha gareggiato in Formula 1 con la Osella Corse. Mor\u00ec nel corso della 24 Ore di Le Mans 1986, a causa di un incidente mentre era al volante di una Porsche 962.\nCarriera.\nLe formule minori.\nGartner inizi\u00f2 la sua carriera piuttosto tardi, all'et\u00e0 di 23 anni. Compr\u00f2 una vettura per disputare il campionato di Formula Super Vee e nel 1978 concluse l'annata al secondo posto. Decise cos\u00ec di passare in F3 europea e poi in Formula 2 nel 1980, utilizzando una vettura della March di due anni prima. Dopo vari anni nella categoria, alla guida di monoposto spesso obsolete o poco competitive, riusc\u00ec a cogliere nel 1983 la prima vittoria a Pau, dopo che Alain Fert\u00e9 venne squalificato. Il successo, per\u00f2, lo port\u00f2 ad avere una certa popolarit\u00e0 nel suo Paese e ottenne la sponsorizzazione della Milde Sorte, azienda produttrice di tabacco.\nFormula 1.\nLo sponsor ottenuto gli permise di prendere parte ad alcune gare di Formula 1 della stagione 1984 alla guida dell'Osella. Al Gran Premio d'Italia, nonostante un consumo anomalo di benzina, riusc\u00ec a concludere la corsa al quinto posto. Nonostante ci\u00f2 il risultato non fu valido ai fini della classifica, in quanto il team italiano aveva iscritto una sola vettura. Terminato quindi il campionato era in lizza per ottenere un posto alla Arrows, ma alla fine questo fu assegnato a Gerhard Berger.\nVetture sport.\nNel 1984 Gartner prese parte per la prima volta alla 24 Ore di Le Mans, alla guida di una Porsche 962, chiudendo la gara al quarto posto.\nNel 1986 riusc\u00ec a vincere la 12 Ore di Sebring, ma lo stesso anno perse la vita durante la 24 Ore di Le Mans: attorno alle 2 di notte mentre percorreva il rettilineo dell'Hunaudi\u00e8res ad una velocit\u00e0 di 260\u00a0km/h sulla sua Porsche 962 si manifest\u00f2 un guasto meccanico, la vettura urt\u00f2 violentemente il guard rail scavalcandolo e colpendo un palo del telefono, prendendo poi fuoco, per l'impatto Gartner mor\u00ec sul colpo. Gartner riposa nel cimitero di D\u00f6blinger a Vienna."}
{"id": "63632", "revid": "599013", "url": "https://it.wikipedia.org/wiki?curid=63632", "title": "John Miles (pilota automobilistico)", "text": "Alla guida della Lotus, con la quale disput\u00f2 le sue uniche stagioni del Campionato Mondiale di Formula 1 (il 1969 e il 1970), ha ottenuto come migliore prestazione il quinto posto al Gran Premio del Sudafrica del 1970.\nEra il figlio dell'attore Bernard Miles."}
{"id": "63633", "revid": "101175", "url": "https://it.wikipedia.org/wiki?curid=63633", "title": "Johnny Cecotto", "text": "Carriera.\nNel motociclismo.\nFu il padre, nato in Friuli e che era stato campione nazionale del Venezuela, a comprare a Cecotto la prima moto con la quale cominci\u00f2 a gareggiare per poi venire notato dall'importatore venezuelano della Yamaha Andrea Ippolito, che l'avrebbe condotto al Campionato Mondiale\nNel 1975 alle 200 Miglia di Daytona Cecotto \u00e8 il protagonista della pi\u00f9 grande e spettacolare rimonta nella storia del motociclismo in sella alla Yamaha TZ750. Il giovane pilota part\u00ec per ultimo e fini al terzo posto davanti al pluricampione Giacomo Agostini compiendo ben 74 sorpassi anche grazie ai rifornimenti. Con quella gara Cecotto si mise in evidenza sulla scena internazionale partecipando poi anche nel campionato mondiale delle \"250\" e \"350\".\nCon il team \"Venemotos Yamaha\", ha vinto il titolo della \"350\" nel 1975 e della \"750\" nel 1978, risultando in entrambe le classi il pi\u00f9 giovane pilota nella storia del motociclismo sportivo a conquistare i rispettivi titoli iridati.\nPer tutta la sua carriera nel mondo delle due ruote rest\u00f2 fedele alla casa motociclistica giapponese Yamaha.\nNell'automobilismo.\nNel 1981 passa alle quattro ruote con la Minardi in Formula 2, e nella stagione seguente arriva secondo nel Campionato Europeo con la March. Il debutto in Formula 1 avviene nel 1983 con la poco competitiva squadra Theodore, prima di passare nel 1984 alla Toleman insieme a Ayrton Senna. Rimane vittima di un grave incidente durante le prove del Gran Premio di Gran Bretagna in cui si spezza le gambe, interrompendo cos\u00ec la carriera nella massima formula.\nCecotto ha poi continuato a gareggiare nelle serie per vetture Turismo, vincendo il campionato italiano nel 1989 e quello tedesco nel 1994 e 1998 sempre al volante di una BMW.\nIl figlio, Johnny Cecotto Jr., ha intrapreso anche lui la carriera da pilota automobilistico professionista."}
{"id": "63634", "revid": "929200", "url": "https://it.wikipedia.org/wiki?curid=63634", "title": "Johnny Claes", "text": "Carriera.\nGli inizi.\nJohnny Claes nacque in una ricca famiglia belga trasferitasi in Inghilterra a seguito dello scoppio della prima guerra mondiale. Appassionato di musica fond\u00f2 a Londra una propria band di jazz e solo in un secondo momento si appassion\u00f2 di automobilismo. La sua passione per le corse cominci\u00f2 infatti a partire dal 1947 quando, parlando sia francese che inglese, si ritrov\u00f2 a fare da interprete per i piloti britannici. Nel 1948 fece poi il suo debutto grazie ad una Talbot-Lago regalatagli dal padre e consegu\u00ec due piazzamenti a podio l'anno seguente, uno al Gran Premio di Parigi e l'altro al Gran Premio delle Frontiere.\nFormula 1.\nNel 1950 fece cos\u00ec il proprio debutto in Formula 1, guidando per l'Ecurie Belge. La sua vettura non era, per\u00f2, in grado di competere con le pi\u00f9 competitive Alfa Romeo e Ferrari e si ritrov\u00f2 spesso in posizioni di rincalzo. Nonostante i miglioramenti apportati per il 1951 i risultati non migliorarono e il suo miglior piazzamento fu un settimo posto. Nelle gare extra campionato ottenne, invece, discreti risultati conquistando un quarto ed un quinto posto, oltre a vincere il Gran Premio delle Frontiere di Formula 2. Durante la gara a San Remo fu protagonista di un brutto incidente a causa della rottura del freno della sua vettura, in cui rimase ucciso uno spettatore e tre furono gravemente feriti. Vinse la Liegi-Roma-Liegi navigato dall'amico giornalista Jacques Ickx, padre dei futuri piloti Pascal e Jacky.\nNel 1952 corse con una Gordini giungendo terzo in due gare extra campionato in Francia, ma in campionato fu ancora fuori dai punti, cos\u00ec come nel 1953 anche se in occasione del Gran Premio del Belgio sfior\u00f2 un terzo posto condividendo la sua vettura con Fangio, anche se il risultato sfum\u00f2 a pochi giri dal termine per un guasto. Riusc\u00ec a imporsi per la seconda volta nel rally Liegi-Roma-Liegi, realizzando un tempo record. \nL'abbandono delle corse e la morte.\nNel 1954 cominci\u00f2, per\u00f2, ad accusare problemi di salute ed abbandon\u00f2 quasi totalmente le corse. Partecip\u00f2 infatti soltanto alla 24 ore di Le Mans e a una gara in Sud America. L'anno seguente tent\u00f2 di rientrare nel mondo dell'automobilismo prendendo parte a due gare in Formula 1 e concludendo terzo alla 24 Ore di Le Mans. Il 3 febbraio del 1956, per\u00f2, mor\u00ec a causa della tubercolosi.\nClaes oggi riposa nel Cimitero di Bruxelles."}
{"id": "63635", "revid": "599013", "url": "https://it.wikipedia.org/wiki?curid=63635", "title": "Johnny Dumfries", "text": "Carriera.\nGli inizi.\nNato nella famiglia aristocratica, erede del marchese di Bute, rinunci\u00f2 ad una formazione culturale costosa per la sua passione nei confronti delle corse. Divenne infatti l'autista di uno dei furgoni del team Williams grazie anche a suo cugino Charlie Crichton-Stuart, che procurava gli sponsor alla scuderia. Successivamente decise di tentare di diventare un pilota senza usufruire dei soldi della famiglia e, lavorando come pittore e decoratore, riusc\u00ec a raccogliere il denaro necessario per finanziare la propria carriera.\nFece quindi il suo debutto in Formula Ford 1600 e nel 1983 pass\u00f2 alla F3 inglese, mettendosi in evidenza a Silverstone, dopo aver a lungo duellato con Ayrton Senna. Le sue buone prestazioni gli permisero di ottenere un posto nel team di Dave Price e di guadagnarsi la sponsorizzazione della BP per la stagione 1984. in quell'anno riusc\u00ec quindi ad imporsi nel campionato britannico e giunse secondo in quello europeo dietro a Ivan Capelli. Visti i risultati la Ferrari gli offr\u00ec il posto di collaudatore nel 1985, mentre lui gareggiava in Formula 3000, pur senza ottenere grandi risultati.\nFormula 1.\nNel 1986 ebbe l'occasione di debuttare in Formula 1 con il Team Lotus, come compagno di squadra di Ayrton Senna, dopo che il pilota brasiliano aveva posto il veto per l'assunzione di Derek Warwick. Ottenne per\u00f2 appena 3 punti, e venne rimpiazzato da Satoru Nakajima a fine stagione.\nDopo la Formula 1.\nNegli anni seguenti Dumfries decise di proseguire nelle competizioni a ruote coperte. Divenne quindi un pilota Jaguar e vinse la 24 Ore di Le Mans 1988 su una XJR-9. Pass\u00f2 alla Toyota, squadra con cui chiuse la carriera nel 1990. Dopo il ritiro si \u00e8 dedicato alle imprese di famiglia.\n\u00c8 scomparso nel marzo 2021 all'et\u00e0 di 62 anni a seguito di un male incurabile ."}
{"id": "63636", "revid": "122892439", "url": "https://it.wikipedia.org/wiki?curid=63636", "title": "Johnny Herbert", "text": "Ritenuto in giovent\u00f9 uno dei migliori talenti dell'automobilismo britannico, riusc\u00ec a laurearsi campione di Formula 3 inglese nel 1987. L'anno successivo la sua carriera rischi\u00f2 di essere compromessa da un grave incidente sul circuito di Brands Hatch durante una gara di Formula 3000.\nNel 1989, pur non completamente ripresosi, riusc\u00ec a esordire in Formula 1, categoria in cui gareggi\u00f2 stabilmente dal 1992 al 2000, ottenendo come miglior risultato il quarto posto in classifica piloti nel 1995.\nTerminata la carriera in massima serie si \u00e8 dedicato a gare con vetture sport e a svolgere il ruolo di commentatore per Sky Sports.\nCarriera.\nFormule minori.\nHerbert cominci\u00f2 la sua carriera nei kart all'et\u00e0 di dieci anni, appassionandosi alla disciplina durante le vacanze trascorse in Cornovaglia, dove lo zio gestiva una pista. A quattordici anni vinse il suo primo titolo, imponendosi nel British Junior Championship. Negli anni seguenti continu\u00f2 a ottenere successi, vincendo anche i campionati senior di categoria 135cc nel 1979 e nel 1982. Nel 1983 esord\u00ec alla guida delle monoposto, partecipando al Formula Ford Festival sul circuito di Brands Hatch alla guida di una Spartan. Pass\u00f2 gli anni seguenti in Formula Ford, categoria nella quale ottenne risultati rilevanti nonostante guidasse spesso monoposto poco competitive. Proprio alla guida di una vettura del team Quest, ottenne la vittoria del Formula Ford Festival nel 1985, facendosi notare nel mondo delle corse.\nL'anno seguente, pur continuando in Formula Ford 2000, fece il suo primo test in Formula 3 e fu assunto da Mike Rowe nel suo team per disputare alcune gare. Termin\u00f2 la stagione dividendosi con la Intersport. Lo stesso anno venne premiato ai Cellnet Awards ed Eddie Jordan decise di metterlo sotto contratto per la stagione 1987, con cui vinse il titolo dominando la stagione.\nPassato alla Formula 3000 l'anno seguente, vinse al debutto la sua prima gara. Nel frattempo vari team di Formula 1, tra cui Williams e Benetton, si erano interessati a lui e veniva descritto come uno dei piloti pi\u00f9 promettenti in circolazione. Nell'agosto dello stesso anno, per\u00f2, Herbert, che all'epoca dei fatti aveva gi\u00e0 stretto un accordo con Peter Collins per disputare la stagione 1989 sulla Benetton, ebbe un grave incidente a Brands Hatch, rischiando di vedere compromessa la sua carriera. Il pilota britannico, a seguito di un contatto durante un duello con Gregor Foitek, si schiant\u00f2 contro le barriere frontalmente riportando svariate ed estese fratture a gambe e caviglie, rischiando di perdere il piede sinistro. Herbert si sottopose a una dolorosa riabilitazione, dato che il pilota voleva rientrare in pista il prima possibile.\nTra Formula 1 e Giappone (1989-1991).\nNonostante il grave infortunio, il britannico riusc\u00ec lo stesso ad essere al via all'inizio della stagione 1989 a Rio de Janeiro, dove debutt\u00f2 con un ottimo quarto posto, sfruttando il fatto che il circuito non richiedesse un grande impegno dal punto di vista fisico, e termin\u00f2 davanti al compagno di squadra Alessandro Nannini. Tuttavia la riabilitazione non era stata ancora completata: il pilota si aggirava per il paddock con le stampelle, aveva forti dolori in gara e le sue difficolt\u00e0 si fecero pi\u00f9 evidenti su circuiti fisicamente pi\u00f9 impegnativi; Nelle gare successive, riusc\u00ec a ottenere un solo altro risultato utile, terminando quinto a Phoenix. All'interno del team vi furono anche delle discussioni, con Herbert e Collins da una parte e Flavio Briatore dall'altra. Prima di met\u00e0 stagione Collins lasci\u00f2 il team ed Herbert venne appiedato dopo che al Gran Premio del Canada aveva fallito la qualificazione. L'inglese prese parte ad altre due gare nella stagione con la Tyrrell, in sostituzione di Jean Alesi, ma a fine anno decise di abbandonare momentaneamente la Formula 1 per ritrovare la forma migliore.\nNel 1990 si trasfer\u00ec quindi in Giappone, alternandosi tra Formula 3000 e sportprototipo. Pur senza ottenere risultati particolarmente rilevanti, riusc\u00ec ad accordarsi con la Mazda per disputare la 24 Ore di Le Mans in coppia con Volker Weidler e Bertrand Gachot, poi conclusa con un ritiro. Anni dopo, in un'intervista, Herbert descrisse il periodo trascorso in estremo Oriente come utile, sia per il numero di corse disputate sia per alleggerire la pressione che sentiva su s\u00e9 stesso. Torn\u00f2 in Formula Uno alla fine del 1990 con la Lotus, con cui disput\u00f2 le ultime due gare in sostituzione di Martin Donnelly, vittima di un grave incidente al Gran Premio di Spagna, pur senza andare oltre due ritiri.\nContinu\u00f2 ad alternarsi tra corse in Giappone e Formula 1 anche l'anno seguente. Nel 1991 ottenne un importante successo, imponendosi alla 24 Ore di Le Mans, sempre in coppia con Weidler e Gachot. Nell'occasione, ottenuta la vittoria collass\u00f2 dopo che l'acqua per abbeverarsi durante la corsa era terminata gi\u00e0 dopo la prima parte di gara. A dicembre del 1990, inoltre, Peter Collins, che gi\u00e0 aveva puntato fortemente sul pilota in Benetton, gli propose di gareggiare per la Lotus di cui era divenuto proprietario, a partire dal Gran Premio del Canada, in sostituzione di Julian Bailey, il cui rendimento si stava rivelando sotto le aspettative. Herbert si altern\u00f2 quindi con \nMichael Bartels fino al termine della stagione. Pur senza marcare punti, riusc\u00ec a guadagnarsi la conferma per il 1992, formando la coppia titolare con Mika H\u00e4kkinen.\nFormula 1 (1992-2000).\nGli anni in Lotus e passaggio in Benetton (1992-1995).\nLa Lotus inizi\u00f2 la stagione 1992 mettendo a disposizione dei propri piloti una versione aggiornata della monoposto dell'anno precedente, la 102D. Herbert and\u00f2 immediatamente a punti al Gran Premio del Sudafrica, cogliendo il sesto posto. A partire dal Gran Premio di San Marino, Herbert ebbe a disposizione la nuova 107. La nuova monoposto, che per i problemi finanziari del team venne provata pochissimo nei test, diede prova di buona competitivit\u00e0 in alcune occasioni, pur peccando spesso di affidabilit\u00e0. In Canada Herbert si qualific\u00f2 sesto e stava occupando la zona punti quando fu costretto al ritiro. Al successivo Gran Premio di Francia riusc\u00ec a conquistare un altro punto, terminando sesto.\nNelle corse seguenti, pur fornendo discrete prestazioni in qualifica, spesso dovette ritirarsi in gara. A fine anno, Herbert chiuse quindicesimo in classifica, con due punti conquistati. Perse per\u00f2 nettamente il confronto con il compagno di squadra H\u00e4kkinen, in grado di piazzarsi all'ottavo posto. Nonostante ci\u00f2, a fine anno firm\u00f2 un prolungamento del contratto con il team inglese fino al 1997.\nLe premesse per il 1993, in seguito ai buoni tempi ottenuti durante i test invernali sembrarono buone. Herbert visse una stagione pi\u00f9 proficua, portando a casa 11 punti, frutto di tre quarti posti a Interlagos, Donington e Silverstone, e di un quinto posto a Spa che fu anche l'ultimo piazzamento a punti per il team. A fine anno, Ron Dennis cerc\u00f2 di ingaggiarlo, ma non riusc\u00ec a trovare un accordo con Peter Collins per liberarlo dal contratto in essere.\nIl 1994 fu per Herbert molto sofferto. La Lotus affrontava un periodo di crescenti difficolt\u00e0 economiche; visti i pesanti debiti che gravavano sul bilancio della squadra, venne stipulato con la Mugen-Honda un contratto di fornitura di motori, che per\u00f2 risultavano poco competitivi rispetto alla concorrenza. Per le prime gare, venne schierata una versione aggiornata della 107; la nuova Lotus 109 esord\u00ec con un solo esemplare destinato a Herbert a partire dal Gran Premio di Spagna, ma senza segnare grandi miglioramenti sui risultati. Con il trascorrere della stagione, il rapporto tra Herbert e la Lotus si logor\u00f2, toccando a detta del pilota il punto pi\u00f9 basso in occasione della gara in Ungheria. L'unico acuto fu il quarto posto in qualifica al Gran Premio d'Italia, vanificato da un contatto alla prima curva innescato da Eddie Irvine. Con la squadra ormai sempre pi\u00f9 schiacciata dai debiti, il contratto di Herbert venne acquistato da Tom Walkinshaw che fece trasferire il pilota britannico alla Ligier, in occasione del Gran Premio d'Europa. Nell'occasione, Herbert, pur senza ottenere punti, ben figur\u00f2 battendo il nuovo compagno di squadra Olivier Panis. Disput\u00f2 poi un test a Barcellona per la Benetton, con cui disput\u00f2 le ultime due gare dell'anno a fianco di Michael Schumacher, senza per\u00f2 ottenere punti. Chiuse la stagione senza alcun risultato utile, ma venne confermato dalla Benetton anche per la stagione successiva.\nRimase alla scuderia di Flavio Briatore anche per tutto il 1995, in cui sostitu\u00ec Jos Verstappen con lo scopo di aiutare il team a vincere il campionato costruttori. L'inizio di stagione, pur con alcune buone prestazioni soprattutto sul giro singolo, risult\u00f2 sotto le aspettative, tanto che si vocifer\u00f2 di una sua sostituzione con Verstappen. Lentamente i risultati migliorarono: in Spagna l'inglese sal\u00ec per la prima volta sul podio, giungendo 2\u00ba dietro a Schumacher, dopodich\u00e9 conquist\u00f2 le sue prime due vittorie in carriera, nei GP di Gran Bretagna e Italia, e raccolse anche un 3\u00ba posto a Suzuka e altri piazzamenti minori, chiudendo al quarto posto in classifica finale con 45 punti, che contribuirono alla conquista del titolo costruttori da parte della squadra. Nonostante ci\u00f2, Herbert incontr\u00f2 diverse difficolt\u00e0 durante l'anno: non riusc\u00ec infatti mai ad adattare completamente il suo stile di guida alla monoposto e il rapporto con Michael Schumacher non decoll\u00f2 mai, cos\u00ec come quello con Briatore, che and\u00f2 deteriorandosi durante la stagione. Herbert a fine stagione non venne confermato come pilota per il 1996, ritrovandosi quindi senza un volante. \nIl passaggio in Sauber (1996-1998).\nA dicembre del 1995 firm\u00f2 un contratto con la Sauber, dopo aver avuto contatti anche con Ligier e Tyrrell in Formula 1 e con il team PacWest in Champ Car, andando ad affiancare Heinz-Harald Frentzen. Con la Sauber corse per tre stagioni. Nel 1996 ottenne un 3\u00ba posto a Montecarlo, che fu tuttavia l'unico risultato utile in un anno difficile. \nMigliori furono i risultati ottenuti nella stagione 1997, che Herbert in un'intervista dichiar\u00f2 di ritenere la sua migliore in Formula 1. Per quell'anno, la Sauber trov\u00f2 un accordo con la Ferrari per la fornitura dei motori, in luogo della Ford che si sarebbe concentrata maggiormente sulla Stewart. Herbert, durante la stagione, mostr\u00f2 discreti sprazzi di competitivit\u00e0, arrivando a punti pi\u00f9 regolarmente e giungendo di nuovo 3\u00ba in Ungheria. Per la prima volta, fu inoltre in grado di issare una Sauber in testa a una sessione cronometrata durante le prove libere del Gran Premio di Monaco.\nPi\u00f9 difficile fu il 1998, in cui conquist\u00f2 solo un punto al primo Gran Premio in Australia e in cui soffr\u00ec il dualismo con Jean Alesi, a suo parere favorito da Peter Sauber a suo discapito in alcune occasioni.\nStewart e Jaguar (1999-2000).\nVenne ingaggiato dalla Stewart Grand Prix per il 1999, a fianco di Rubens Barrichello: ottenne meno punti del suo compagno di squadra, ma si tolse la soddisfazione di regalare la prima e unica vittoria al team, al N\u00fcrburgring, prima che questa fosse ceduta alla Ford che la ribattezz\u00f2 Jaguar, con la quale rimase anche l'anno seguente (il suo ultimo in Formula 1) senza per\u00f2 ottenere punti.\nLasci\u00f2 la Jaguar al termine della stagione 2000, disputando la sua ultima corsa nel GP di Malesia., tuttavia rimase in F1 anche nel 2001 ricoprendo il ruolo di terzo pilota per la Arrows, abbandonando poi definitivamente la massima serie a fine anno.\nRisultati in F1.\nEndurance.\nDopo il suo ritiro dalla F1, nel 2001 \u00e8 tornato nella categoria endurance, correndo nei principali campionati (American Le Mans Series e Le Mans Series) e corse, cogliendo diverse vittorie e piazzamenti di rilievo: \u00e8 arrivato tre volte 2\u00ba a Le Mans (nel 2002 e 2004 su Audi R8 e nel 2003 su Bentley Speed 8), \u00e8 stato campione Le Mans Series nel 2004, ha vinto la 12 Ore di Sebring nel 2002 ed ha concluso al primo posto l'edizione 2003 della Petit Le Mans sempre alla guida di Audi R8. Nel 2004 ha partecipato anche al Campionato FIA GT come pilota della Maserati MC12. Dopo due anni di assenza, \u00e8 tornato nel 2007 guidando un'Aston Martin DBR9 alla 24 Ore di Le Mans 2007, gara che ha concluso al 9\u00ba posto assoluto.\nNel 2005 fu responsabile per le relazioni sportive del \"team\" Jordan Grand Prix in F1.\nNel 2008 \u00e8 il vincitore della prima edizione della Speedcar Series dove realizza gli stessi punti del francese David Terrien, mentre nel 2010 e 2011 si dedica alle corse turismo correndo nella Superstars Series in Italia, con la Chevrolet Lumina CR8 della Motorzone Race Car prima e con la Mercedes-Benz C63 AMG di Romeo Ferraris poi."}
{"id": "63637", "revid": "599013", "url": "https://it.wikipedia.org/wiki?curid=63637", "title": "Johnny Servoz-Gavin", "text": "Campione europeo di Formula 2 nel 1969, ha preso parte ad undici Gran Premi di Formula 1 ottenendo come miglior risultato un secondo posto a Monza nel 1968. Ha inoltre condotto per i primi tre giri il Gran Premio di Monaco dello stesso anno. Durante il corso della sua carriera si \u00e8 dedicato anche a gare rally o con vetture sport prototipo, giungendo terzo alla 12 Ore di Sebring e secondo alla 1000 km di Monza del 1970.\nCarriera.\nGli inizi.\nNato a Grenoble, citt\u00e0 situata sulle Alpi francesi, in giovent\u00f9 era stato istruttore di sci. Si interess\u00f2, poi, all'automobilismo, dedicandosi, a partire dal 1964, ai rally e alle gare in salita, compiendo anche un lavoro di sviluppo sulle vetture sport della Matra. Successivamente entr\u00f2 nella scuola di pilotaggio di Magny-Cours, esordendo nella \"Coppa delle province\" per la squadra della Savoia, per poi passare alla Formula 3 con una Brabham nel 1965. Venne, poi, assunto dalla squadra ufficiale della Matra, con cui vinse il titolo nel 1966. Ormai considerato uno dei migliori talenti dell'automobilismo francese, debutt\u00f2 in Formula 2, categoria in cui si impose nel 1969 e in cui continu\u00f2 a gareggiare nonostante il debutto in Formula 1.\nFormula 1.\nI primi anni alla Matra (1967-1969).\nIn occasione del Gran Premio di Monaco 1967 Servoz-Gavin ebbe l'occasione di fare il suo esordio in Formula 1 alla guida di una Matra MS7 di Formula 2, ma fu costretto al ritiro gi\u00e0 nel corso del primo giro. Pass\u00f2 poi il resto dell'anno a gareggiare in Formula 2, ottenendo come miglior risultato un terzo posto in gara. Il suo stile di vita, per\u00f2, indisciplinato e trasgressivo, spinse la Matra ad impiegarlo solamente nelle gare sport prototipo. L'infortunio occorso a Jackie Stewart e pressioni della ELF, sponsor francese del team di Ken Tyrrell, fecero s\u00ec che Servoz-Gavin tornasse a prendere parte a una gara della massima serie. A Monaco riusc\u00ec a partire dalla prima fila e al via prese il comando della corsa. Al terzo giro, per\u00f2, commise un errore simile a quello che era costato la vita a Bandini l'anno precedente, uscendone per\u00f2 illeso. Nonostante ci\u00f2 attir\u00f2 l'attenzione del \"circus\" per la sua prestazione. Lo stesso anno si classific\u00f2, poi, secondo al Gran Premio d'Italia, ottenendo il suo unico podio in carriera e concluse tredicesimo nel campionato piloti.\nServoz-Gavin rest\u00f2 al team ufficiale della Matra anche nel 1969, dedicandosi, per\u00f2, soprattutto alla Formula 2, categoria in cui si impose, vincendo tre gare e conquistando il titolo europeo. Nonostante ci\u00f2 fece la sua apparizione in quattro gare di Formula 1, ottenendo un sesto posto in Canada e facendo registrare i primi e unici punti per una vettura con quattro ruote motrici.\nLa vettura era la Matra MS 84.\nIl passaggio alla Tyrrell e il ritiro (1970).\nA fine stagione venne ufficializzato il suo passaggio alla Tyrrell per il 1970, in cui avrebbe fatto coppia con Jackie Stewart. Durante la pausa invernale del campionato, per\u00f2, mentre gareggiava in un rally in Francia fu vittima di un incidente, venendo colpito all'occhio destro dal ramo di un albero. Dopo aver inizialmente minimizzato la cosa, il peggioramento della situazione lo costrinse al ricovero, ad una lunga convalescenza di cinque settimane in una stanza oscurata. Nonostante le speranze di recupero, date anche dalle buone prestazioni ottenute nelle gare endurance, la diminuzione della vista che ne deriv\u00f2 gli fece perdere sicurezza nella guida.\nGi\u00e0 a inizio stagione, poi, in occasione del Gran Premio di Spagna, la sua vettura venne lambita dal fuoco sprigionatosi dallo scontro tra Ickx ed Oliver, ricordandogli la morte di Lorenzo Bandini, episodio che lo aveva particolarmente scosso. Nonostante ci\u00f2 termin\u00f2 la gara al quinto posto, ottenendo gli ultimi punti in carriera. Al successivo appuntamento mondiale (GP di Monaco 1970), gara nella quale non era riuscito a qualificarsi, annunci\u00f2 durante un party sul suo yacht, tra lo scetticismo generale, il suo ritiro dalle corse, dettato soprattutto dalla paura provata dopo l'incidente occorsogli in inverno e dalla mancata sensazione di sicurezza durante la guida.\nDopo la Formula 1.\nServoz-Gavin, dopo l'annuncio del suo ritiro, prese parte solo occasionalmente ad alcuni rally o a gare in salita fino al 1983. Si concentr\u00f2, poi, soprattutto sulla navigazione e si costru\u00ec una casa galleggiante. Torn\u00f2 agli onori della cronaca nel 1982, quando l'esplosione di una bombola di gas sul suo yacht lo sfigur\u00f2 in volto e gli provoc\u00f2 diverse ustioni. Soffr\u00ec, inoltre, di una salute precaria, tanto da aver avuto tre arresti cardiaci. Mor\u00ec, infine, il 29 maggio 2006 in seguito ad un'embolia polmonare."}
{"id": "63638", "revid": "1840984", "url": "https://it.wikipedia.org/wiki?curid=63638", "title": "John Surtees", "text": "\u00c8 l'unico pilota della storia del motorsport ad aver conquistato il titolo iridato sia nel Motomondiale che in Formula 1.\nCarriera.\nMotociclismo.\nLa sua prima presenza nelle classifiche del motomondiale risale alla stagione 1952 quando ha ottenuto un sesto posto in Classe 500, guidando una Norton in occasione del Gran Premio motociclistico dell'Ulster.\nLe presenze in classifica successive risalgono invece al motomondiale 1955 dove si \u00e8 presentato, sempre con una Norton, al via delle competizioni della classe 350 e dove, nella classe 250, in sella ad una NSU, ha conquistato la sua prima vittoria nuovamente in occasione del GP dell'Ulster.\nDall'edizione del 1956 \u00e8 diventato invece pilota ufficiale della MV Agusta con cui ha conquistato tutti i successivi successi.\nTra i suoi record vi sono quello di avere ottenuto la vittoria in tutti i gran premi delle 350 e delle 500 del motomondiale 1959 e quello di aver conquistato i tre titoli consecutivi della 500, dal 1958 al 1960, oltre che quelli della 350 nel 1958 e nel 1959, ottenendo sempre il massimo punteggio teorico possibile: in quegli anni venivano presi in considerazione per la classifica finale i migliori 4 risultati ottenuti durante la stagione e Surtees aveva ottenuto ogni anno almeno 4 successi.\nIn totale nelle corse di motociclismo ha vinto sette titoli mondiali: dal 1958 al 1960 nella classe 350, nel 1956 e dal 1958 al 1960 nella classe 500.\nAutomobilismo.\nMentre continuava la carriera motociclista, nel 1960, inizi\u00f2 a correre anche con le quattro ruote. Partecip\u00f2 al gran premio di Monaco con la Lotus ma si ritir\u00f2 per problemi meccanici e al Gran Premio d'Inghilterra su Lotus arriv\u00f2 secondo. Al termine della stagione seguente Enzo Ferrari gli offr\u00ec un posto nella sua scuderia, ma John Surtees rifiut\u00f2 non ritenendosi pronto per Maranello. \nLa Ferrari ed il rapporto difficile con la scuderia.\nL'accordo fu siglato alla fine del 1962. Surtees conquist\u00f2 il titolo nel 1964 e vinse 4 gare. Ancora nel 2021 viene ricordato dalla scuderia italiana tra i suoi piloti pi\u00f9 rappresentativi. Abbandon\u00f2 la scuderia dopo una lite secondo alcune fonti con l'ingegner Eugenio Dragoni, che lo escluse dalla formazione di coppie di piloti nell'edizione di quell'anno della 24 Ore di Le Mans.\nUltimi anni di carriera.\nCorse poi per Cooper, Honda e BRM. Fond\u00f2 infine una propria omonima scuderia senza conquistare successi.\nVinse anche il campionato CanAm disputato in Nord America.\nVita privata.\nIl padre Jack era proprietario di una concessionaria di motociclette, vincitore nel 1948 del South Eastern Center Sidecar.\nJohn Surtees si spos\u00f2 tre volte, prima con Patricia Burke nel 1962; la coppia divorzi\u00f2 nel 1979. La seconda moglie fu Janis Sheara, che spos\u00f2 nel 1979 e da cui divorzi\u00f2 nel 1982. Jane Sparrow era la sua terza moglie, che spos\u00f2 nel 1987, e con la quale ebbe tre figli, Leonora, Edwina ed Henry. \nQuest'ultimo, anch'egli pilota, il 19 luglio 2009 mor\u00ec nel corso di una gara di Formula 2, colpito alla testa da uno pneumatico staccatosi da un'altra vettura.\nSurtees mor\u00ec il 10 marzo 2017 al Georges Hospital di Londra per problemi respiratori, a 83 anni. Riposa accanto al figlio Henry all'interno della chiesa dei Santi Pietro e Paolo di Lingfield, nel Surrey.\nRisultati.\nAutomobilismo.\nFormula 2.\n\u2021 Piloti classificati non idonei per i punti del Campionato Europeo di Formula 2."}
{"id": "63639", "revid": "1464106", "url": "https://it.wikipedia.org/wiki?curid=63639", "title": "John Taylor (pilota automobilistico)", "text": "Ha partecipato a 5 Gran Premi di Formula 1. Alla partenza del Gran Premio di Germania 1966 la sua Brabham BT11 entr\u00f2 in collisione con la Matra MS5 di Jacky Ickx nel primo giro della gara. Emerse dalla vettura gravemente ustionato e mor\u00ec per le sue ferite quattro settimane dopo.\nTaylor \u00e8 stato sepolto nel cimitero di Union Church, a Desoto, nella Contea di Delaware (Indiana)."}
{"id": "63640", "revid": "1457847", "url": "https://it.wikipedia.org/wiki?curid=63640", "title": "John Watson", "text": ""}
{"id": "63641", "revid": "599013", "url": "https://it.wikipedia.org/wiki?curid=63641", "title": "Jonathan Palmer", "text": "Campione di F3 inglese e di Formula 2, pass\u00f2 gran parte della carriera dividendosi tra Formula 1 e sportprototipi. Nella massima serie corse per Williams, RAM, Zakspeed e Tyrrell, scuderia a cui sono legati i suoi migliori risultati e con cui vinse il \"Trofeo Jim Clark\", riservato ai piloti che guidavano vetture a motore aspirato.\nTerminata la sua carriera nel mondo dell'automobilismo si \u00e8 lanciato nel mondo del business, acquistando diversi circuiti britannici.\n\u00c8 padre di Jolyon, pilota di Formula 1 nelle stagioni 2016 e 2017.\nCarriera.\nGli inizi.\nFiglio di un medico, Palmer si appassion\u00f2 alle corse fin da bambino e da studente disput\u00f2 le sue prime gare a bordo di una Austin-Healey Sprite e successivamente di una Marcos. Tent\u00f2 anche il passaggio in Formula Ford, ma la mancanza di fondi gli imped\u00ec momentaneamente di proseguire la carriera nelle serie maggiori dello sport automobilistico. Nel frattempo continu\u00f2 gli studi in medicina alla Guy's Hospital Medical School, laureandosi nel 1979, e cominci\u00f2 ad esercitare la professione in un ospedale del Sussex fino al 1981, quando decise di prendersi un anno sabbatico per correre in Formula 3.\nIl suo debutto nella categoria venne caratterizzato dai soliti problemi nella ricerca di denaro, ma riusc\u00ec comunque a mettersi immediatamente in luce vincendo il titolo di F3 inglese e guadagnandosi un contratto per correre in Formula 2 alla guida di una Ralt-Honda. Dopo un anno di apprendistato nella categoria, in cui ottenne una pole position a Donington e un terzo posto come miglior risultato, nel 1983 riusc\u00ec ad imporsi vincendo il titolo europeo.\nFormula 1 e sportprototipi.\nPalmer fece il suo primo assaggio di Formula 1 nel 1982, quando Frank Williams gli offr\u00ec di testare una delle sue vetture, impressionato dai buoni risultati che il giovane stava ottenendo nelle categorie inferiori. L'anno seguente lo stesso Williams gli mise a disposizione una terza vettura per disputare il Gran Premio d'Europa; per l'occasione si qualific\u00f2 venticinquesimo (facendo meglio del compagno di squadra Laffite che manc\u00f2 la qualificazione) e chiuse la corsa tredicesimo.\nNegli anni seguenti si accord\u00f2 con scuderie di bassa classifica, come RAM e Zakspeed, con cui non riusc\u00ec mai ad ottenere punti. Nel 1987, la Tyrrell gli offr\u00ec un contratto triennale. Lo stesso anno vinse il \"Trofeo Jim Clark\" come miglior pilota in una vettura senza turbocompressore, grazie anche a una prestazione di alto livello al Gran Premio d'Australia, in cui colse un 4\u00ba posto, suo miglior risultato in carriera, dopo una lunga rimonta. Alla scadenza del suo contratto fece poi da tester per la McLaren.\nContemporaneamente gareggi\u00f2 anche negli sportprototipi. La sua laurea gli fu utile quando, nel 1985, riport\u00f2 gravi ferite al piede destro in un incidente durante le qualifiche della 1000 km di Spa-Francorchamps, gara poi funestata dalla morte di Stefan Bellof: di fronte ai soccorritori, in difficolt\u00e0 e incerti sul da farsi davanti al suo piede incastrato tra le lamiere della sua Porsche e all'emorragia in atto, Jonathan, con incredibile freddezza e nonostante un incombente stato di shock, li guid\u00f2 nelle prime fasi del soccorso, permettendo di stabilizzare la situazione fino al trasporto in ospedale.\nDopo il ritiro.\n\u00c8 stato anche commentatore televisivo di ITV dal 1993, dopo la morte di James Hunt al 1997 quando fu sostituito da Martin Brundle, appena ritiratosi dalla F1.\nNel 2004 ha acquistato, per una cifra non comunicata, i circuiti britannici appartenenti al gruppo di Brands Hatch (Brands Hatch, Cadwell Park, Oulton Park e Snetterton), proponendosi quindi come imprenditore nel campo dell'automobilismo sportivo."}
{"id": "63642", "revid": "122270516", "url": "https://it.wikipedia.org/wiki?curid=63642", "title": "Ronald Rivest", "text": "Il suo lavoro pi\u00f9 noto \u00e8 il sistema di crittografia asimmetrica che ha sviluppato assieme a Leonard Adleman e Adi Shamir: il crittosistema RSA (1978).\nBiografia.\nHa conseguito una laurea in Matematica presso l'Universit\u00e0 Yale nel 1969 ed un dottorato di ricerca in Informatica presso l'Universit\u00e0 di Stanford nel 1974.\nAttualmente \u00e8 Professore di \"Electrical Engineering and Computer Science\" presso il Department of Electrical Engineering and Computer Science del MIT, dove guida il gruppo di Crittografia e Sicurezza delle Informazioni.\nOltre ad essere coautore del crittosistema RSA \u00e8 noto anche per aver progettato molti protocolli e algoritmi che sono stati spesso accettati come standard, come ad esempio i cifrari RC4 e RC5 e i sistemi di hash crittografico MD4 e MD5; ha collaborato anche ai lavori sul candidato AES RC6.\nLa sua attivit\u00e0 non si \u00e8 limitata all'ambito accademico: ha avuto un ruolo significativo nel dibattito politico-sociale in corso fra le opposte esigenze del diritto alla tutela dei dati personali (privacy) da parte del cittadino e l'esigenza del controllo della sicurezza da parte dello stato. Attualmente si sta occupando della possibilit\u00e0 di realizzazione di sistemi elettronici per il voto elettronico che garantiscano l'anonimato del voto stesso.\n\u00c8 stato fondatore della societ\u00e0 RSA Data Security (dopo la fusione con Security Dynamics la societ\u00e0 \u00e8 stata ridenominata RSA Security) azienda leader nel settore della progettazione e vendita di applicazioni crittografiche.\n\u00c8 stato Direttore della \"International Association for Cryptologic Research\" e della \"Financial Cryptography Association\". \u00c8 membro della \"American Academy of Arts and Sciences\", della \"Association for Computing Machinery\" e della \"National Academy of Engineering\". Con Adi Shamir e Leonard Adleman, ha ricevuto il \"2000 IEEE Koji Kobayashi Computers and Communications Award\" e il \"Secure Computing Lifetime Achievement Award\"."}
{"id": "63643", "revid": "58894", "url": "https://it.wikipedia.org/wiki?curid=63643", "title": "Jo Siffert", "text": "Nella sua carriera ha preso parte a diversi campionati di Formula 1, riuscendo anche a vincere due Gran Premi. Pilota veloce e molto abile nel risparmiare il mezzo meccanico, riusc\u00ec a capitalizzare queste sue doti nelle gare di durata, in cui ottenne vari trionfi: la 24 Ore di Daytona e la 12 Ore di Sebring nel 1968, la 6 Ore di Watkins Glen nel 1969 e 1970 e la Targa Florio nel 1970.\nTrov\u00f2 la morte in un incidente nel circuito di Brands Hatch durante la disputa di una gara di F1 non valida per il Campionato Mondiale nella quale si voleva celebrare il secondo titolo di campione del Mondo appena conquistato da Jackie Stewart.\nCarriera.\nMotociclismo.\nLa passione per i motori scocc\u00f2 nel 1948, quando il padre lo port\u00f2 a vedere il Gran Premio di Svizzera. Terminato l'obbligo scolastico nel 1951 fu assunto come apprendista in una officina per la riparazione di automobili. Un incontro fondamentale per la sua carriera avvenne nel 1956 quando strinse amicizia con Beno\u00eet Musy, pilota d'auto e moto suo concittadino: alla morte di Musy, Siffert gli render\u00e0 omaggio nel disegno del casco.\n\"Seppi\", come era soprannominato, inizi\u00f2 a correre in moto nel 1957 con una Gilera 125 in gare in salita e di grass track. Su suggerimento di Michel Piller, suo amico e nuovo datore di lavoro, alla Gilera affianc\u00f2 una AJS 350 con cui fece il suo debutto internazionale al Norisring di Norimberga, facendosi notare per la sua grinta (nonostante una pessima partenza, dovuta a una malformazione alla gamba destra) prima di cadere su una macchia d'olio. Nella stagione 1958 Siffert fu sesto ad Abbazia con l'AJS e fece il suo esordio nel Motomondiale in occasione del TT: ritiratosi durante il primo giro dello Junior TT, fu undicesimo (come passeggero di Fritz M\u00fchlemann) nel Sidecar TT. Siffert divenne quindi il passeggero di Edgar Strub, vincendo all'esordio a Zandvoort.\nNel 1959, sempre come passeggero di Strub, Siffert fu terzo al GP di Francia. Nella stessa stagione vinse anche a Helsinki e fu campione elvetico della 350 con una Norton.\nFormula 1.\nLasciate le moto, fece il suo esordio nelle gare automobilistiche con un'Alfa Romeo a Montlh\u00e9ry nel 1960. Dopo qualche gara in Formula Junior pass\u00f2 alla Formula 1 nel 1962, durante i primi anni di carriera corse per varie scuderie private. Nel 1964 firm\u00f2 un lungo sodalizio con il Rob Walker Racing Team che dur\u00f2 fino al 1969. Durante questo periodo di tempo divenne uno dei migliori piloti in circolazione conquistando la sua prima vittoria al Gran Premio di Gran Bretagna 1968 (l'ultimo successo per un team privato). Passato alla BRM, nel 1971 ottenne la seconda e ultima vittoria in carriera. A fine anno trov\u00f2 infatti la morte durante una gara non valida per il campionato a causa della rottura di una sospensione, confermata solo dopo molti anni da un ex-meccanico della scuderia BRM. Dopo i funerali, la salma di Siffert venne tumulata nel cimitero di San Leonardo a Friburgo.\nAltre categorie.\nHa partecipato anche per diversi anni alla celebre gara di durata 24 Ore di Le Mans. La sua prima partecipazione risale al 1965 a bordo di una Maserati, mentre l'ultima partecipazione, prima della sua scomparsa, risale al 1971 dove ha partecipato pilotando una Porsche 917 LH di colore azzurro e arancio sponsorizzata dalla Gulf, i colori della scuderia di John Wyer. Si distinse nel 1969 al Gran Premio di Enna con la Formula 2. Sulla stessa pista siciliana si era messo in luce vincendo, nel 1964 e nel 1965, due edizioni consecutive del Gran Premio di Enna di Formula 1 (meglio noto come GP del Mediterraneo), gara non valida per il campionato mondiale, sempre davanti a Jim Clark. Strepitosa la vittoria della Targa Florio del 1970 al volante di una Porsche 908/03 contrassegnata con l'asso di quadri sulla destra del musetto. Il suo compagno di squadra per quella gara fu Brian Redman. Siffert, autore del miglior tempo in prova, impresse alla gara un ritmo costante e ineguagliabile tanto che al primo giro riusc\u00ec a superare nell'angusto tracciato la Ferrari 512 S di Nino Vaccarella, maestro nelle strade siciliane, privilegio mai da altri replicato. Ebbe grande rivalit\u00e0 con un altro pilota famoso di quegli anni: Pedro Rodr\u00edguez.\nVita privata.\nJo Siffert aveva un figlio, Philippe, che partecip\u00f2 nel 1997 alla 24 Ore di Le Mans a bordo di una Porsche 911. Questa \u00e8 stata comunque la sua unica partecipazione alla maratona automobilistica francese.\nSiffert \u00e8 stato sepolto nella sua cittadina natale di Friburgo, al cimitero San Leonardo."}
{"id": "63644", "revid": "599013", "url": "https://it.wikipedia.org/wiki?curid=63644", "title": "Jos Verstappen", "text": "\u00c8 il padre di Max Verstappen, anch'egli pilota di Formula 1.\nCarriera.\nFormule minori.\nVerstappen si interess\u00f2 ai kart fin dalla tenera et\u00e0; gi\u00e0 da bambino passava del tempo a correre con il mezzo costruito per lui dal padre e da otto anni cominci\u00f2 a gareggiare, vincendo a dodici il titolo nazionale juniores. Dopo questo successo continu\u00f2 a gareggiare nella categoria fino al 1989 contando due titoli europei e vari successi conquistati. A sedici anni, inoltre, abbandon\u00f2 gli studi per potersi concentrare sulla sua passione e inizi\u00f2 a lavorare per alcuni costruttori di motori olandesi.\nA fine 1991 l'olandese pass\u00f2 poi alla Formula Opel, vincendo il titolo al primo tentativo. Dopo questo successo gli venne offerta la possibilit\u00e0 di gareggiare in Formula 3 con la Van Amersfoort Racing e nel 1993 divenne campione della F3 tedesca.\nFormula 1.\nL'esordio in Benetton (1994).\nI suoi successi nelle formule minori gli permisero di ottenere la possibilit\u00e0 di svolgere un test sul Circuito di Estoril alla guida di una Footwork Arrows nell'autunno del 1993. Verstappen stacc\u00f2 ottimi tempi sul giro e attir\u00f2 l'interesse sia della McLaren sia della Benetton, entrambe intenzionate a offrirgli il posto da collaudatore. Verstappen accett\u00f2 infine l'offerta della Benetton legandosi con il team anglo-italiano in vista della possibilit\u00e0 di correre almeno sei Gran Premi nel 1995. \nUn incidente occorso alla seconda guida del team JJ Lehto durante i test prestagionali a Silverstone fece s\u00ec che l'olandese potesse disputare da secondo pilota le prime due gare della stagione, che non riusc\u00ec a concludere (in Brasile fu coinvolto in una collisione con Irvine e Brundle, mentre ad Aida fu un testacoda a porre fine alla sua gara). A Imola il rientrante Lehto riprese il suo posto, ma a causa delle sue scarse prestazioni, fu sostituito nuovamente da Verstappen a partire dal Gran Premio di Francia.\nDurante il prosieguo della stagione, Verstappen trov\u00f2 difficolt\u00e0 ad adattare il suo stile di guida alla monoposto, pi\u00f9 idonea al modo di guidare di Schumacher. In particolare l'olandese riteneva la monoposto abbastanza nervosa e imprevedibile, problemi evidenziati anche da Herbert. Durante l'anno fu inoltre protagonista di un episodio che rischi\u00f2 di avere gravi conseguenze: durante il rifornimento ai box nel Gran Premio di Germania, causa della benzina fuoriuscita dal bocchettone, la sua vettura prese fuoco e il pilota olandese riport\u00f2 alcune ustioni sul viso. Da l\u00ec in poi, si piazz\u00f2 tre volte in zona punti, con due terzi posti in Ungheria e Belgio come miglior risultato, e un quinto posto in Portogallo. Nelle ultime due gare della stagione lasci\u00f2 infine spazio a Herbert, concludendo quindi il campionato in decima posizione, con dieci punti totali.\nIl passaggio alle scuderie minori (1995-1998).\nAncora legato contrattualmente con la Benetton, Briatore decise di preferirgli Johnny Herbert come secondo pilota. Gli offr\u00ec comunque la possibilit\u00e0 di un passaggio alla Simtek per disputare l'intera stagione 1995. Benetton e Simtek avevano inoltre concluso un accordo che concedeva alla squadra inglese l'utilizzo del cambio della Benetton.\nRispetto all'anno precedente, la nuova Simtek S951 si rivel\u00f2 pi\u00f9 competitiva, pur soffrendo di un motore poco potente e di problemi di affidabilit\u00e0 alla trasmissione. Verstappen riusc\u00ec a ottenere buone prestazioni, tanto da qualificarsi a met\u00e0 griglia al Gran Premio d'Argentina ed era riuscito a portarsi fino al sesto posto prima di essere costretto al ritiro. La squadra, per\u00f2, era in grandi difficolt\u00e0 finanziarie e fatic\u00f2 a prendere parte al Gran Premio di Spagna, per poi abbandonare definitivamente la stagione subito dopo il Gran Premio di Monaco. Il pilota olandese si ritrov\u00f2 quindi senza un volante per disputare da titolare la stagione e anche la possibilit\u00e0 di sostituire Herbert in Benetton, dopo un inizio stagione deludente, svan\u00ec in seguito alla sua vittoria del Gran Premio di Gran Bretagna. Chiuse quindi anticipatamente il suo 1995 con zero punti ottenuti.\nTrovatosi senza contratto per il 1996, Verstappen trov\u00f2 infine un accordo con la Footwork Arrows. L'inizio stagione fu molto convincente per Verstappen che ottenne un sesto posto in Argentina con un sorpasso nel finale a David Coulthard. Forn\u00ec anche buone prestazioni in Brasile e in Spagna, gare in cui era quinto prima di ritirarsi. \nPur dimostrando buone doti velocistiche, fu comunque spesso protagonista di incidenti e uscite di pista, in particolare nel finale di stagione, e pag\u00f2 anche problemi di affidabilit\u00e0 della monoposto. A met\u00e0 stagione, inoltre, la Arrows venne acquistata da Tom Walkinshaw che divenne socio di maggioranza. Le trattative per il rinnovo contrattuale di Verstappen non andarono a buon fine e l'olandese si ritrov\u00f2 quindi a fine anno senza un volante per la stagione successiva.\nPer il 1997 riusc\u00ec ad accordarsi con la Tyrrell per affiancare Mika Salo. La squadra britannica da diversi anni affrontava difficolt\u00e0 finanziarie e non fu in grado di mettere a disposizione dei propri piloti una monoposto particolarmente competitiva. In particolare, pagava il fatto di avere in dotazione un motore poco potente, che spesso releg\u00f2 i due piloti nelle ultime file dello schieramento. Occasionalmente, Verstappen riusc\u00ec a ottenere buoni prestazioni, in particolare nei Gran Premi di Argentina e Canada stazion\u00f2 a lungo ai margini della zona punti, prima di essere in entrambi i casi costretto al ritiro. Chiuse quindi la stagione senza ottenere punti iridati.\nAl termine della stagione 1997, Ken Tyrrell decise di vendere il suo team, ormai a corto di fondi, alla BAR. I nuovi proprietari decisero quindi di non confermare Verstappen preferendogli Ricardo Rosset, in grado di garantire una buona dote finanziaria al team. Il pilota olandese si ritrov\u00f2 quindi senza contratto e privo di un volante per la ormai imminente stagione 1998. Solamente a partire dal Gran Premio di Francia riusc\u00ec a rientrare nel \"circus\" sostituendo Jan Magnussen alla Stewart fino al termine della stagione. Pur a fronte di una monoposto poco competitiva, le prestazioni di Verstappen furono spesso sottotono e venne battuto dal compagno di squadra Rubens Barrichello. Chiuse quindi nuovamente l'anno senza mai ottenere punti.\nTester Honda e ritorno in Arrows (1999-2001).\nOrmai senza alcun contratto per disputare la stagione 1999, Verstappen si accord\u00f2 con la Honda per svolgere il ruolo di collaudatore nello sviluppo di un prototipo, noto come Honda RA099, in vista di un possibile ingresso della casa giapponese con una propria squadra per il 2000. Partecip\u00f2 quindi a varie sessioni di test e, a gennaio, ottenne tempi discreti sia sul circuito di Jerez, risultando pi\u00f9 veloce delle BAR di Jacques Villeneuve e Ricardo Zonta, sia a Barcellona, in cui eguagli\u00f2 i tempi della Jordan. La morte di Harvey Postlethwaite, direttore tecnico e responsabile della progettazione della vettura, mise in dubbio il prosieguo del piano di creazione di una squadra corse. La Honda decise infatti di limitarsi a fornire i propri motori alla BAR.\nDurante l'anno per Verstappen si prospett\u00f2 la possibilit\u00e0 di sostituire Damon Hill in Jordan, qualora il pilota britannico avesse deciso di chiudere anticipatamente la sua stagione. Tale eventualit\u00e0 non si realizz\u00f2 e Verstappen continu\u00f2 a svolgere il suo ruolo di collaudatore per la Honda.\nNel 2000, Verstappen torn\u00f2 alla Arrows. La vettura che aveva a disposizione, la A21, pur rivelandosi complessivamente efficace sul piano aerodinamico, soffriva per\u00f2 di frequenti problemi di affidabilit\u00e0. Nonostante ci\u00f2 il pilota olandese fu fautore di grandi prove di spettacolo, come quelle offerte in Brasile o in Canada. Riusc\u00ec a finire per 2 volte a punti, ottenendo un quarto posto come miglior risultato a Monza. Il secondo miglior risultato fu un quinto posto al Gran Premio del Canada, dove fu autore di una grande gara dopo essere partito dalla tredicesima posizione.\nCorse anche nel 2001, sempre con la Arrows. La stagione fu molto sfortunata in cui l'olandese, nonostante si fosse trovato spesso a lottare per i punti, ne ottenne solo uno in Austria. In Malesia, grazie anche al grande caos in partenza, rimase a lungo in seconda posizione finch\u00e9 un cattivo pit stop non lo escluse dalla lotta per punti, mentre in Canada era sesto fino all'ultimo giro, quando a causa di un problema ai freni and\u00f2 a sbattere. A Monaco rimont\u00f2 dal diciannovesimo posto all'ottavo. Nelle altre gare non riusc\u00ec a lottare per posizioni importanti, fatta eccezione per il GP d'Italia, dove fu costretto, per\u00f2, al ritiro da un problema all'alimentazione. A fine stagione, nonostante fosse ancora sotto contratto con la casa inglese, venne licenziato per fare spazio a Heinz-Harald Frentzen. Sostenne quindi alcuni test con la Sauber, ma senza risultati.\nPassaggio in Minardi (2003).\nNel 2003 l'olandese torn\u00f2 a correre in massima serie con la Minardi. Non ottenne alcun punto, ma fu protagonista di una particolare vicenda: durante le pre-qualifiche del Gp di Francia, negli ultimi minuti Verstappen usc\u00ec dai box, mentre smise di piovere, e centr\u00f2 il miglior tempo, ma nelle qualifiche vere e proprie, il giorno dopo l'olandese non si ripet\u00e9 e part\u00ec solo dalla penultima posizione. A fine stagione, poi, tent\u00f2 un accordo con la Jordan, ma non si realizz\u00f2 determinandone il ritiro dalla massima formula.\nDopo la Formula 1.\nDopo un breve periodo di inattivit\u00e0, Verstappen torn\u00f2 a correre nella serie A1 Grand Prix per il team olandese, riuscendo anche a vincere una gara e concludendo il campionato 2005-2006 al settimo posto.\nDopo l'esperienza in A1 Grand Prix il pilota olandese partecip\u00f2 in due edizioni della 24 ore di Le Mans cogliendo un 10\u00ba posto nel 2008 con la Porsche e un 13\u00ba posto nel 2009 al volante della Aston Martin.\nNel 2010 ha tentato un ritorno in Formula 1 proponendo la sua esperienza ai team debuttanti ma i 7 anni di lontananza dalla massima serie non gli consentirono di trovare un sedile come titolare e neanche come collaudatore.\nSuccessivamente si \u00e8 dedicato all'attivit\u00e0 di manager del figlio Max. Nel 2021 Verstappen \u00e8 tornato in pista per la \"24h di Dubai\" con una nuova Porsche 992 assieme a Thierry Vermeulen, seguiti dal team \"GP Elite\".\nVita privata.\nProcedimenti giudiziari.\nIl 4 gennaio 2012 il pilota \u00e8 stato arrestato dalla polizia di Roermond e ha trascorso due settimane in carcere. L'accusa nei confronti di Verstappen \u00e8 quella di aver commesso violenza domestica nei confronti dell'ex-fidanzata e di averla investita deliberatamente con la propria autovettura. In precedenza, il pilota era stato gi\u00e0 condannato per episodi di violenza."}
{"id": "63645", "revid": "599013", "url": "https://it.wikipedia.org/wiki?curid=63645", "title": "Julian Bailey", "text": "Carriera.\nGli esordi.\nTrasferitosi a Minorca con i genitori all'et\u00e0 di undici anni, fu proprio sull'isola che scopr\u00ec il mondo del karting interessandosene. Decise quindi di acquistare un kart e, nel 1979, tent\u00f2 la carriera di pilota automobilistico trasferendosi nuovamente in Gran Bretagna. Si iscrisse quindi allo \"Star of Tomorrow Formula Ford Championship\" investendo tutti i suoi risparmi guadagnati lavorando come imbianchino sull'isola spagnola. Nel frattempo si manteneva svolgendo lavori saltuari, in particolare come cameriere nei pub.\nBailey si mise in luce mostrando discrete doti velocistiche, tanto da attirare anche l'interesse della Van Diemen, ma fu protagonista di un grave incidente nel 1980, in cui riport\u00f2 diverse fratture alla gamba sinistra venendo costretto a tre mesi di ospedale e a lunga convalescenza. Una volta ripresosi riusc\u00ec ad accordarsi con la Lola che gli forn\u00ec una vettura per le stagioni seguenti di Formula Ford e con cui vinse il Formula Ford Festival nel 1982. In questo periodo svilupp\u00f2 una forte rivalit\u00e0 con il brasiliano Maur\u00edcio Gugelmin, con cui lott\u00f2 aspramente per la vittoria del titolo di categoria.\nNegli anni successivi pass\u00f2 alla Formula Ford 2000, in cui ottenne diversi successi, e in seguito alla F3 britannica. Nel 1987 esord\u00ec nella Formula 3000 alla guida di una Lola del team GA Motorsports nel quinto appuntamento mondiale sul circuito di Donington. Dopo un quarto posto a Pergusa riusc\u00ec a imporsi nell'appuntamento di Brands Hatch diventando il primo pilota britannico a vincere una gara nella categoria.\nTra Formula 1 e Endurance.\nNel 1988 debutt\u00f2 in Formula 1 alla guida di una Tyrrell, grazie a una cospicua sponsorizzazione e all'utilizzo di risorse familiari. La stagione per Bailey fu per\u00f2 molto difficile: la 017 non era particolarmente competitiva e il pilota britannico fatic\u00f2 molto sia ad adattarsi alla monoposto sia a gestire il rapporto con Ken Tyrrell. Chiuse l'anno senza ottenere punti e non venne confermato per la stagione successiva. \nRimasto senza un volante, ricevette l'offerta della Nissan che stava costituendo una propria squadra corse per partecipare al Campionato mondiale sportprototipi. Bailey fece coppia con Mark Blundell e i due riuscirono a concludere terzi alla 480 km di Spa e alla 480 km di Donington. La squadra, con l'aggiunta di Martin Donnelly esord\u00ec inoltre alla 24 Ore di Le Mans, ma la gara fin\u00ec dopo appena cinque giri per un incidente di Bailey. L'anno seguente i risultati furono ancora migliori, ma Nissan decise di interrompere il proprio progetto dopo appena due anni.\nTorn\u00f2 in Formula 1 nel 1991 alla guida di una Lotus, ottenendo un solo punto e venendo liquidato dopo quattro Gran Premi.\nDal 1993 corse nel British Touring Car Championship a bordo di una Toyota, terminando la stagione al 5\u00ba posto. Nel 1999 vinse il British GT Championship e nel 2000 il campionato FIA GT."}
{"id": "63646", "revid": "198277", "url": "https://it.wikipedia.org/wiki?curid=63646", "title": "Jos\u00e9 Froil\u00e1n Gonz\u00e1lez", "text": "I sostenitori argentini l'avevano soprannominato \"El Cabez\u00f3n\" per via della sua grossa testa, mentre i tifosi europei lo chiamavano \"Il Toro della Pampa\" per il suo stile di guida irruente.\nGonz\u00e1lez viene soprattutto ricordato in quanto vincitore del primo Gran Premio di Formula 1 nella storia della , il 14 luglio 1951 a Silverstone.\nCarriera.\nGonz\u00e1lez debutt\u00f2 in Formula 1 nel 1950 a Monte Carlo, su Maserati 4CLT della squadra di Achille Varzi, non terminando la gara poich\u00e9 costretto al ritiro.\nFu quindi chiamato a Maranello da Enzo Ferrari, il quale imputava alla scarsa combattivit\u00e0 dei suoi piloti il fatto che la neonata Ferrari non fosse ancora riuscita a vincere un Gran Premio; la conquista del titolo mondiale da parte della rivale Alfa Romeo e il successivo, negativo inizio di stagione avevano infatti gettato il \"Drake\" nel pi\u00f9 completo sconforto. Impaziente di dimostrare la competitivit\u00e0 delle proprie vetture, il \"Drake\" ingaggi\u00f2 Gonz\u00e1lez e, tralasciando la ben nota parsimonia, gli promise anche in dono una berlinetta da competizione al primo Gran Premio conquistato.\nNel corso del 1951 il pilota argentino ottenne il primo podio con la 375 F1 in Francia, terminando al secondo posto e, nel successivo appuntamento in Gran Bretagna, colse la prima \"pole position\" e, soprattutto, la prima vittoria iridata nella storia ferrarista. In seguito, come pilota di vetture sport, vinse insieme a Maurice Trintignant la 24 Ore di Le Mans del 1954. Nello stesso anno, con la Ferrari vinse nuovamente a Silverstone battendo la competitiva squadra Mercedes.\n\u00c8 morto ad Arrecifes, sua citt\u00e0 natale, nel 2013 all'et\u00e0 di 90 anni; \u00e8 stato sepolto nel cimitero della cittadina stessa."}
{"id": "63647", "revid": "125387632", "url": "https://it.wikipedia.org/wiki?curid=63647", "title": "Justin Wilson", "text": "Carriera.\nLe formule minori.\nInizi\u00f2 a correre nei kart nel 1987, a nove anni, per poi arrivare a soli 17 anni in Formula Vauxhall, diventando poi campione della Challenge Cup. L'anno successivo concluse secondo e nel 1998 divenne campione di Formula Palmer Audi. Nel 1999 arriv\u00f2 in Formula 3000 e nel 2001 vinse il campionato. Nel 2002 ottenne buoni risultati anche in Formula Nissan, giungendo quarto. Lo stesso anno venne anche contattato da Paul Stoddart, proprietario della Minardi, per sostituire Alex Yoong per due gare, visti gli scarsi risultati del malese. L'evento, per\u00f2, non si concretizz\u00f2 per l'impossibilit\u00e0 di adattare la PS02 alle caratteristiche fisiche di Wilson, alto pi\u00f9 di un metro e novanta. \u00c8 stato infatti il pilota di Formula 1 pi\u00f9 alto del mondo.\nFormula 1.\nNel 2003 approd\u00f2 infine in Formula 1. Confermato in Minardi come seconda guida, inizi\u00f2 la stagione con notevole difficolt\u00e0, visto che la vettura non era all'altezza, ritirandosi 4 volte consecutivamente nelle prime 4 gare. Ma a partire dal Gran Premio di Spagna riusc\u00ec a migliorare, battendo numerose volte il ben pi\u00f9 esperto compagno di squadra Jos Verstappen, sia in qualifica che in gara. La migliore prestazione la ottenne proprio al Gran Premio di Spagna, concludendo undicesimo. Nel corso della stagione riusc\u00ec ad essere pi\u00f9 costante, e venne notato dalla Jaguar che lo ingaggi\u00f2 per sostituire il deludente Ant\u00f4nio Pizzonia. Perci\u00f2 debutt\u00f2 proprio con la Jaguar al Gran Premio di Germania, ritirandosi per\u00f2, a causa della rottura del cambio. Nel gran premio successivo, in Ungheria, si qualific\u00f2 dodicesimo (venendo tra l'altro battuto nettamente dal compagno di squadra che si qualific\u00f2 al terzo posto) ma in gara fu costretto nuovamente al ritiro per la rottura del motore. A Monza si ritir\u00f2 per la terza volta consecutiva, ma finalmente al Gran Premio degli Stati Uniti riusc\u00ec a concludere il suo primo gran premio con la Jaguar, ottenendo il primo punto in carriera con l'ottavo posto. In Giappone, all'ultimo appuntamento stagionale, ottenne un buon decimo posto in qualifica, ma in gara concluse con un'amara tredicesima piazza, terminando cos\u00ec la stagione 2003. A causa dei problemi finanziari della Ford, il team Jaguar annunci\u00f2 che aveva necessariamente bisogno di un pilota pagante. Perci\u00f2, Wilson venne sostituito da Christian Klien, vedendo terminare cos\u00ec la sua esperienza in Formula 1.\nChamp Car.\nNel 2004, non confermato in Jaguar, Wilson non trov\u00f2 altri sedili in altre scuderie e quindi decise di trasferirsi negli Stati Uniti dove cominci\u00f2 a gareggiare nella Champ Car. La prima stagione lo vide concludere undicesimo, ottenendo come miglior risultato un quarto posto all'ultima gara. Nel 2005 vinse la sua prima gara a Toronto e concluse al terzo posto il campionato, mentre nel 2006 e nel 2007 \u00e8 stato battuto da S\u00e9bastien Bourdais. Nel 2012 partecipa alla 24 ore di Daytona e vince alla guida di una Riley MkXXVI-Ford.\nFormula E.\nIl 6 giugno 2015 Wilson prende parte alla tappa russa del Campionato di Formula E 2014-2015 sostituendo Scott Speed per l'Andretti Formula E Team e finisce la gara in decima posizione.\nIncidente e morte.\nIl 23 agosto 2015, durante l'appuntamento del campionato IndyCar presso il Pocono Raceway a Long Pond, Pennsylvania, Wilson viene coinvolto in un incidente quando mancavano 21 giri alla fine: Sage Karam, che conduceva la gara, perse il controllo della sua vettura sbattendo contro il muretto ed uno dei pezzi della vettura colp\u00ec violentemente il casco di Justin Wilson, che si trovava in tredicesima posizione, rendendolo incosciente e facendolo schiantare contro un muro che delimitava la pista. Prontamente soccorso, Wilson viene trasportato al Lehigh Valley Health Network Hospital in stato di coma. Muore il giorno seguente all'et\u00e0 di 37 anni lasciando la moglie Julia, le figlie Jane Louise e Jessica Lynne, e il fratello Stefan, anch'egli pilota automobilistico.\nDopo i funerali, il corpo \u00e8 stato cremato."}
{"id": "63648", "revid": "599013", "url": "https://it.wikipedia.org/wiki?curid=63648", "title": "Karl Kling", "text": "Carriera.\nInizi\u00f2 ad appassionarsi alle gare automobilistiche negli anni trenta tramite il suo lavoro di impiegato alla Daimler Benz; nel tempo libero infatti partecip\u00f2 alle sue prime corse.\nDurante la seconda guerra mondiale ebbe modo di guadagnare esperienza nella meccanica lavorando per la Luftwaffe e dopo il conflitto torn\u00f2 alle corse su una BMW 328.\nVinse la Carrera Panamericana del 1952 alla guida di una Mercedes 300SL e debutt\u00f2 in Formula 1 nel Gran Premio di Francia 1954 chiudendo al secondo posto dietro al compagno di squadra Fangio.\nNel 1955, con l'arrivo di Stirling Moss alla Mercedes, Kling venne relegato al ruolo di terzo pilota a causa dei suoi risultati poco brillanti in Campionato. Nonostante tutto fece sue le gare fuori calendario di Berlino (sul circuito dell'AVUS) e Svezia.\nAl termine della stagione 1955 lasci\u00f2 la Formula 1 per sostituire Alfred Neubauer alla guida di Mercedes Motorsport, negli anni in cui la casa tedesca dominava i \"rallies\" africani.\nNel 1961 port\u00f2 alla vittoria la Mercedes 220SE nel Rally trans-africano Algeri-Citt\u00e0 del Capo."}
{"id": "63649", "revid": "599013", "url": "https://it.wikipedia.org/wiki?curid=63649", "title": "Karl Wendlinger", "text": "Carriera.\nLe formule minori.\nWendlinger svilupp\u00f2 la passione per l'automobilismo in tenera et\u00e0 e gi\u00e0 a cinque anni inizi\u00f2 la sua carriera nei kart. Nel 1981 conobbe Gerhard Berger, con cui strinse amicizia e che lo aiut\u00f2 a trovare un sedile in Formula Ford. Nel 1988 fece poi il proprio debutto nella F3 tedesca. Dopo un decimo posto nella sua prima stagione, l'anno successivo l'austriaco vinse il titolo, battendo di un punto Michael Schumacher.\nFrattanto la Mercedes progettava il ritorno in Formula 1 e il punto di partenza consisteva nella creazione di un team Junior, composto da Wendlinger, Michael Schumacher e Frentzen.\nNel 1990 l'austriaco partecip\u00f2 quindi, con la casa tedesca, al Campionato mondiale sportprototipi giungendo al quinto posto e aggiudicandosi, in coppia con il tedesco Jochen Mass, la 1000 km di Spa.\nL'anno seguente, invece, Wendlinger prese parte ad alcune gare di Formula 3000, ottenendo come miglior risultato un terzo posto. A fine stagione avvenne poi il debutto in Formula 1.\nFormula 1.\nDebutt\u00f2 nella stagione di F1 del 1991 su una Leyton House, disputando le ultime due gare del campionato in sostituzione di Capelli. Nonostante le buone impressioni destate nel team, intenzionato a confermarlo anche per la stagione successiva, esso attraversava una fase di crisi finanziaria e Wendlinger dovette attendere gli ultimi giorni prima dell'inizio del campionato per assicurarsi il sedile. Nei test invernali pot\u00e9 svolgere appena dieci giri con la nuova monoposto; ciononostante al Gran Premio del Sudafrica si qualific\u00f2 settimo, impressionando gli addetti. In gara fu costretto al ritiro, ma ottenne poi 3 punti per il 4\u00ba posto nel Gran Premio del Canada. Il team attraversava per\u00f2 una grave crisi economica e nelle ultime due gare del campionato fu sostituito da Jan Lammers.\nNel 1993 Wendlinger fu ingaggiato dal neonato team Sauber, al fianco del finlandese Lehto; la vettura era competitiva e questo gli permise di qualificarsi pi\u00f9 volte tra i primi dieci e conquistare 7 punti.\nConfermato dalla Sauber anche per il 1994, Wendlinger cominci\u00f2 bene, conquistando 4 punti in 3 gare. Ma nelle libere del gioved\u00ec del Gran Premio di Monaco, and\u00f2 in testacoda subito dopo il tunnel ed urt\u00f2 le barriere: si temette per la sua vita, ma dopo un mese in coma riusc\u00ec a riprendersi.\nLa Sauber-Ford lo riconferm\u00f2 per la stagione 1995, sempre in coppia con Heinz Harald Frentzen. Nonostante buone prestazioni nei test invernali e una vettura discretamente competitiva, non riusc\u00ec mai a piazzarsi tra i primi sei, segno che l'incidente aveva minato il suo talento. Fu sostituito da Jean-Christophe Boullion a partire dal Gran Premio di Monaco, ma gli scarsi risultati ottenuti dal francese portarono la Sauber a richiamare l'austriaco per le ultime due corse, anche per le buone prestazioni in alcune prove al Mugello. Wendlinger non and\u00f2 oltre il decimo posto al Gran Premio del Giappone. Torn\u00f2 cos\u00ec alle gare Turismo e di durata dove ottenne buoni risultati.\nDopo la Formula 1.\nNel 1996, insieme a Yannick Dalmas e Scott Goodyear, partecip\u00f2 alla 24 Ore di Le Mans con una delle due Porsche 911 GT1.\nNel 2000, insieme a Olivier Beretta e Dominique Dupuy, si aggiudic\u00f2 la 24 Ore di Daytona con una Dodge Viper GTS-R.\nNel 2005 prese parte al campionato American Le Mans Series con una Maserati MC12."}
{"id": "63650", "revid": "599013", "url": "https://it.wikipedia.org/wiki?curid=63650", "title": "Keke Rosberg", "text": "Durante la sua carriera in massima serie ha corso per anni in scuderie di bassa classifica, prima di cogliere i suoi risultati pi\u00f9 importanti in Williams, squadra in cui gareggi\u00f2 per quattro stagioni e con cui ottenne cinque successi. Ha preso parte anche ai campionati di Can-Am, DTM e Sport Prototipo, cogliendo diverse vittorie.\nPilota di grande regolarit\u00e0 in pista, soprattutto grazie all'affidabilit\u00e0 delle vetture che si \u00e8 trovato a guidare, era dotato di una guida molto aggressiva e irrispettosa del mezzo meccanico; inoltre era considerato uno specialista dei circuiti cittadini e si esaltava in condizioni difficili, grazie anche alla sua sensibilit\u00e0 di guida nel controllo della monoposto.\n\u00c8 padre di Nico Rosberg, anch'egli pilota e campione del mondo di Formula 1 nel 2016 con la Mercedes.\nBiografia.\nNacque il 6 dicembre 1948 da Lars Rosberg, svedese di Finlandia, e Lea Lautala a Solna, in Svezia, dove suo padre era studente universitario in medicina veterinaria, disciplina non insegnata in Finlandia.\nDopo un anno la famiglia si ritrasfer\u00ec in Finlandia, cambiando diverse volte residenza a seconda delle offerte di lavoro del padre. I genitori erano appassionati di automobilismo e piloti dilettanti cos\u00ec Rosberg si interess\u00f2 ai motori in tenera et\u00e0. Ha due sorelle pi\u00f9 giovani: Seija e Jatta.\nDiplomatosi al liceo nel 1967, si spos\u00f2 una prima volta nel 1970.\nSi \u00e8 unito in seconde nozze con la tedesca Gesine Dengel, da cui ha avuto il figlio Nico nel 1985, anch'egli pilota di Formula 1. Da anni risiede stabilmente nel Principato di Monaco.\nRiconosciuto nel \"circus\" per essere una persona dal carattere schietto e onesto, era molto legato a Elio De Angelis, la cui morte influ\u00ec fortemente sulla decisione di abbandonare la Formula 1. \u00c8 appassionato di economia e negli anni in cui gareggiava si occupava personalmente delle trattative con i propri sponsor.\nNel corso della carriera, anche grazie alla popolarit\u00e0 acquisita, a Keke Rosberg sono state dedicate due canzoni: \"Keke Rosberg Formula Rock\" dell'artista finlandese Matti Pellonp\u00e4\u00e4 e un omonimo brano del gruppo galiziano Siniestro Total. \u00c8 apparso inoltre nel film \"Fuoco, neve e dinamite\" interpretando s\u00e9 stesso.\nCarriera.\nGli inizi e le formule minori.\nNel 1965 fece il proprio esordio nei kart e per diverse volte si laure\u00f2 campione finlandese e scandinavo. Nel frattempo proseguiva i suoi studi di medicina e lavorava come tecnico informatico, considerando le corse automobilistiche come un semplice hobby.\nNel 1972, per\u00f2, venne convinto da un collega a prendere parte al campionato di Formula Vee. Acquist\u00f2 quindi un vecchio telaio della Veemax, ma non avendo abbastanza denaro dovette chiedere un prestito bancario e uno alla famiglia; l'anno seguente riusc\u00ec a vincere il campionato e fu contattato dalla March per gareggiare in Formula 3; l'accordo salt\u00f2 successivamente perch\u00e9 Rosberg non disponeva di alcun finanziatore. Pass\u00f2 quindi alla Super Vee, di cui vinse il campionato tedesco nel 1975.\nVisti i successi ottenuti, Rosberg esord\u00ec in Formula 2 nel 1976, anno in cui fece il proprio esordio anche in Formula 3. L'anno seguente, pur continuando a gareggiare in Formula 2 (dove vinse la sua prima gara a Pergusa), corse anche in Formula Atlantic e in Formula Pacific, categoria quest'ultima in cui riusc\u00ec a imporsi. Nonostante l'esordio in Formula 1 nel 1978, Rosberg continu\u00f2 a prendere parte ai campionati di Formula 2, in cui vinse la gara di Donington e termin\u00f2 quinto in campionato, di Formula Pacific (che conquist\u00f2 nuovamente) e di Formula Atlantic, arrivando a correre 41 gare in 36 fine settimana, divise in tutti i continenti.\nPartecip\u00f2 a due corse di Formula 2 anche nel 1979, gareggiando per Guy Edwards, e conquist\u00f2 un successo a Hockenheim e la pole position al N\u00fcrburgring, rifilando un ampio distacco agli inseguitori. Lo stesso anno, trovatosi senza un volante in Formula 1, si accord\u00f2 con Carl Haas per disputare il Campionato CanAm. Poche settimane dopo la firma del contratto, per\u00f2, il costruttore americano ingaggi\u00f2 Jacky Ickx e lo appied\u00f2. Dopo aver intrapreso una vertenza legale, Rosberg decise di accordarsi con il team di Paul Newman, avendo la necessit\u00e0 di rilanciarsi in fretta come pilota per proseguire la sua carriera. In campionato part\u00ec sempre in pole position tranne in un'occasione, ma riusc\u00ec a vincere due sole corse a causa di un motore inaffidabile. A fine maggio venne contattato dalla Wolf, alla ricerca di un pilota per sostituire James Hunt; non volendo disonorare l'accordo preso con Newman, il finlandese decise di dividersi tra due categorie, nonostante l'alto stress fisico derivante dal disputare entrambi gli impegni. A Laguna Seca, a seguito di un incidente nelle prove, riport\u00f2 una commozione cerebrale e la frattura di due costole, ma nonostante ci\u00f2 decise di correre lo stesso la gara e partendo ultimo riusc\u00ec a recuperare fino alla sesta posizione. A fine anno chiuse il campionato al quarto posto.\nFormula 1.\nScuderie minori (1978-1981).\nVerso la fine del 1977 Rosberg test\u00f2 per la prima volta una vettura di Formula 1, provando una Kojima in vista di un'eventuale partecipazione al Gran Premio del Giappone, poi non concretizzatasi. L'esordio nella massima serie avvenne al Gran Premio del Sudafrica 1978, quando aveva quasi 30 anni. La prima vettura che gli venne affidata fu una Theodore, ma la TR1 era una monoposto poco competitiva e lo stesso team decise di abbandonarla dopo il Gran Premio di Spagna, a seguito di quattro mancate qualificazioni del pilota. Prima di questo, tuttavia, Rosberg si mise in luce vincendo il BRDC International Trophy, gara non valida per il mondiale, disputata sotto una pioggia battente.\nNel resto della stagione si altern\u00f2 alla guida della ATS, con cui riusc\u00ec a issarsi fino al quarto posto nel Gran Premio di Gran Bretagna prima di essere costretto al ritiro, e di vetture della Wolf acquistate dalla Theodore stessa, ma non ottenne risultati di rilievo. Cerc\u00f2 anche di accordarsi con la ATS per il 1979, ma Schmidt interruppe le trattative ritenendo la cifra richiesta dal finlandese come stipendio (circa 1.000 dollari a gara) troppo alta. Si ritrov\u00f2 cos\u00ec senza un volante per la stagione successiva.\nDopo il Gran Premio di Monaco 1979 fu contattato da Peter Warr della Wolf in cerca di un pilota per sostituire James Hunt, ritiratosi improvvisamente dalle corse, per il resto della stagione. Pur essendo impegnato nella Can-Am, il finlandese sottoscrisse il contratto alternandosi tra i due campionati. L'arrivo di Rosberg in squadra coincise, per\u00f2, con l'anno peggiore del costruttore canadese, vista la perdita di interesse di Walter Wolf a competere nella categoria e una vettura deludente. Il suo miglior piazzamento risult\u00f2 essere un nono posto all'esordio in Francia, nell'unica corsa conclusa. Nelle restanti gare riusc\u00ec a emergere solamente al Gran Premio d'Olanda, in cui si install\u00f2 al quinto posto prima di essere costretto al ritiro per un guasto al propulsore. Chiuse quindi la stagione senza aver conquistato punti e con una mancata qualificazione in Canada.\nPerso ormai ogni interesse nel gareggiare in Formula 1, Walter Wolf a fine anno vendette tutto il materiale alla Fittipaldi. Rosberg venne dunque confermato e si trov\u00f2 a correre, nel 1980, a fianco di Emerson Fittipaldi. Il team disponeva delle tre Wolf WR7 (appositamente rinominate Fittipaldi F7) utilizzate dalla squadra canadese nella stagione precedente, in attesa dell'esordio del nuovo modello. All'esordio comunque Rosberg conquist\u00f2 il suo primo risultato di prestigio: grazie a una corsa regolare e con una vettura modesta riusc\u00ec a salire sul podio in Argentina. Durante il Gran Premio del Brasile cominciarono per\u00f2 le frizioni con Fittipaldi, che non grad\u00ec un sorpasso subito dal finlandese nella sua gara di casa. Nel resto della stagione non vi furono altri acuti e nemmeno l'introduzione della nuova F8 miglior\u00f2 la situazione, con Rosberg che riusc\u00ec a cogliere solamente un quinto posto in Italia. I risultati gli valsero comunque la conferma per l'anno successivo e il decimo posto in classifica piloti.\nPer il 1981 Fittipaldi si ritir\u00f2 dalle corse e a Rosberg venne affiancato il brasiliano Chico Serra, con cui strinse amicizia. La squadra affrontava per\u00f2 problemi finanziari, tanto che fu pure costretta a saltare il Gran Premio d'Austria, e la vettura non era competitiva. A fronte di tali problemi il finlandese non colse alcun punto, ottenendo come miglior risultato un nono posto al Gran Premio del Brasile, e manc\u00f2 la qualificazione in cinque occasioni.\nL'arrivo in Williams e il titolo mondiale (1982-1985).\nL'annuncio del ritiro di Alan Jones alla fine del 1981 apr\u00ec a Rosberg le porte di un team di vertice. Impossibilitata ad assumere altri piloti in grado di garantire una certa esperienza, la Williams decise di puntare sul finlandese. Dopo essersi liberato dal contratto con la Fittipaldi, adducendo mancati pagamenti per dollari, si present\u00f2 al Paul Ricard per effettuare alcuni test e realizz\u00f2 il record del circuito. Frank Williams gli offr\u00ec quindi un contratto da dollari e la possibilit\u00e0 di incassare i ricavi delle proprie sponsorizzazioni. A causa della mancanza di un motore turbo non era comunque considerato tra i favoriti per il titolo.\nAll'inizio della stagione Rosberg, pur non essendo membro della GPDA e non condividendo il metodo utilizzato, partecip\u00f2 allo sciopero dei piloti contro l'entrata in vigore del nuovo regolamento. Dopo una trattativa condotta da Pironi e Lauda, insieme con i colleghi prese parte al Gran Premio del Sudafrica, che concluse al quinto posto. Le tensioni che attraversavano l'ambiente, per\u00f2, erano ancora alte e, al termine della gara in Brasile da lui conclusa in seconda posizione, Ferrari e Renault presentarono un reclamo in cui sostenevano che la sua vettura fosse irregolare, in quanto la Williams effettuava un rabbocco di acqua in serbatoi predisposti per il raffreddamento dei freni; per i rivali l'impiego di questi serbatoi era fittizio e il loro riempimento serviva solo a far rientrare le vetture all'interno del peso minimo durante la fase di pesatura che avveniva a vetture ferme e dopo la fine della corsa. Il 20 aprile il Tribunale della FIA accolse il ricorso e Rosberg perse il piazzamento conquistato. Frattanto, proprio al termine dell'appuntamento brasiliano, il suo compagno di squadra Carlos Reutemann annunci\u00f2 il proprio ritiro e il finlandese divenne la prima guida. Nella prima parte di campionato, pur senza vincere, ottenne diversi piazzamenti a punti, tra cui due secondi posti a Long Beach e in Belgio e il terzo a Zandvoort.\nLa stagione vide per\u00f2 la tragica morte di Gilles Villeneuve, tra i principali candidati alla conquista del mondiale, e un grave infortunio al suo compagno di squadra Pironi, in quel momento in testa alla classifica; al termine del Gran Premio di Germania, in cui il pilota della Ferrari si ruppe le gambe nelle qualifiche, Rosberg era terzo in graduatoria, distante dodici punti dalla vetta. Nelle ultime gare riusc\u00ec per\u00f2 a recuperare lo svantaggio inanellando una serie di prestazioni convincenti: fu infatti secondo in Austria dopo un arrivo in volata con il vincitore Elio De Angelis che lo precedette di appena 5 centesimi di secondo, all'epoca secondo distacco pi\u00f9 ridotto per una gara di Formula 1, e vinse il Gran Premio di Svizzera, (disputato in Francia sul circuito di Prenois) ottenendo il suo unico successo della stagione. Arriv\u00f2 cos\u00ec all'ultima corsa con un vantaggio di nove punti su John Watson, l'unico ancora in grado di insidiarlo, e gli fu sufficiente la conquista del quinto posto per vincere il mondiale. Visto l'inaspettato successo il finlandese, tra l'altro primo campione del mondo del suo Paese, si sottopose a un intenso \"tour de force\" per promuovere la sua immagine e guadagnarsi l'appoggio di nuovi sponsor.\nNel 1983 rimase in Williams, ma fu sfavorito dal fatto di non aver a disposizione un motore turbo. Inoltre, a causa del cambio dei regolamenti che vietava le minigonne per arginare uno sfruttamento esasperato dell'effetto suolo, il suo team decise di schierare in pista una semplice evoluzione della vettura dell'anno precedente per concentrarsi sul 1984. Tutti questi fattori gli impedirono di difendere il titolo mondiale.\nAll'esordio stagionale fu comunque in grado di piazzarsi in pole position. In gara, durante il rifornimento ai box la sua vettura si incendi\u00f2, ma domate le fiamme venne fatto rientrare in pista e, dopo una lunga rimonta, si piazz\u00f2 secondo. Poche ore dopo, per\u00f2, fu squalificato dai commissari per essere stato spinto dai propri meccanici al fine di far ripartire la vettura. Il finlandese rimase molto deluso dall'aver perso il piazzamento ottenuto e arriv\u00f2 alla gara di Long Beach altamente motivato, sperando di poter lottare per la vittoria, vista la conformazione del circuito che limitava le differenze tra vetture con motore aspirato e quelle con propulsore turbo. Dopo essersi qualificato terzo, in gara fu autore di una prestazione molto contestata: al via urt\u00f2 Arnoux facendogli perdere posizioni, mentre al 25\u00ba giro tent\u00f2 un sorpasso impossibile al leader della corsa Tambay, centrandolo in pieno e causando il ritiro di entrambi. Ottenne i primi punti stagionali al Gran Premio di Francia con un quinto posto, seguito da un quarto a Imola.\nConquist\u00f2 una prestigiosa vittoria a Monaco grazie a un'azzeccata scelta di gomme; Rosberg, su pista bagnata, decise infatti di partire con pneumatici da asciutto e si port\u00f2 subito in testa alla gara senza pi\u00f9 cedere il comando, nonostante una perdita di potenza del motore che lo costrinse a una manovra di grande abilit\u00e0 per evitare di colpire i \"guard-rail\". Dopo questo successo ottenne un podio anche a Detroit, ma nella parte centrale di stagione la Williams soffr\u00ec i mancati sviluppi di una vettura che presentava problemi rilevanti di sottosterzo e non riusciva a sfruttare le gomme, pensate soprattutto per i team dotati di motori turbo. Fin dall'estate, infatti, Patrick Head era impegnato nella progettazione della nuova FW09 che sarebbe stata equipaggiata dai turbo della Honda. Visti i risultati deludenti l'esordio della monoposto venne anticipato al Gran Premio del Sudafrica e, dopo sei gare concluse fuori dai punti, Rosberg riusc\u00ec a piazzarsi al quinto posto. Chiuse quindi il mondiale quinto con ventisette punti ottenuti.\nDurante l'anno riusc\u00ec anche a imporsi nella Race of Champions, gara non valida per il campionato. Anni pi\u00f9 tardi il finlandese defin\u00ec questa stagione la sua migliore in termini di prestazioni.\nNel 1984, la Williams si mun\u00ec dei motori turbo della Honda, ma la stagione si present\u00f2 molto difficile. Nonostante i buoni risultati ottenuti nei test invernali e la possibilit\u00e0 di disporre di un propulsore in linea teorica all'altezza della concorrenza avessero galvanizzato il finlandese, che si considerava tra i papabili per il titolo mondiale, la nuova FW09 presentava diversi problemi di telaio e il motore stesso non era affidabile e soffriva di vari guai, tra cui il turbo-lag. Di fatto si trattava di una vettura molto difficile da guidare, tanto che lo stesso Rosberg in Austria si ritir\u00f2 volontariamente perch\u00e9 non era in grado di tenere la monoposto in strada. La stagione comunque part\u00ec con un secondo posto in Brasile, ma nelle corse seguenti, pur ottenendo buone prestazioni in qualifica, in gara colse solo qualche piazzamento e diversi ritiri.\nRiusc\u00ec a vincere solamente a Dallas, in un Gran Premio disputato in condizioni estreme di caldo torrido e con l'asfalto che andava sbriciolandosi. Nonostante l'introduzione di una versione B della vettura gi\u00e0 dalla seguente gara di Brands Hatch i risultati non migliorarono e il finlandese venne costretto al ritiro in tutti i successivi appuntamenti mondiali, chiudendo ottavo in classifica con 20,5 punti.\nNel 1985 il rapporto con la Williams giunse al capolinea: Frank Williams decise di assumere come secondo pilota Nigel Mansell, non gradito a Rosberg, e il finlandese era uscito parecchio demoralizzato dalla stagione precedente. A fronte di questi eventi, deluso anche dal fatto di non essere stato consultato nella scelta del suo compagno di squadra, decise di non rinnovare il contratto in scadenza. Nonostante la diffidenza iniziale i due collaborarono comunque proficuamente durante la stagione.\nIl campionato, per\u00f2, part\u00ec con alcune difficolt\u00e0: nelle prime gare la nuova FW10, tra l'altro prima vettura Williams con telaio in fibra di carbonio, si dimostr\u00f2 una monoposto veloce, ma fragile. In Brasile Rosberg riusc\u00ec infatti a involarsi al comando prima di essere costretto al ritiro per la rottura del motore dopo dieci giri. Dopo un ottavo posto a Monaco e altri due ritiri a San Marino e in Portogallo, colse i primi punti al Gran Premio del Canada, ma venne penalizzato da una sosta ai box imprevista senza la quale aveva il ritmo per poter lottare per la vittoria. La prestazione rappresent\u00f2 per Rosberg un'iniezione di fiducia, viste anche le buone risposte date dalla vettura nel corso della gara, e il pilota finlandese afferm\u00f2 che a Detroit avrebbe potuto lottare per il primo posto. Infatti sul tracciato statunitense si dimostr\u00f2 fin da subito a suo agio e, dopo essere partito quinto, si install\u00f2 in testa gi\u00e0 dall'ottavo giro conducendo con autorit\u00e0 fino al termine. Ottenne poi due pole position consecutive, tra cui quella di Silverstone in cui gir\u00f2 a una media superiore ai 258\u00a0km/h, stabilendo un record sul giro singolo che avrebbe resistito fino al Gran Premio d'Italia 2002. Dopo alcune gare sfortunate, che lo videro costretto al ritiro mentre lottava per le posizioni di testa, torn\u00f2 a punti al Gran Premio del Belgio e fu protagonista di un finale di stagione in crescendo: fu terzo a Brands Hatch, dove si esib\u00ec in una lunga rimonta dopo che un contatto con Senna gli aveva fatto perdere quasi un giro e, una volta ritrovatosi il brasiliano alle spalle per il doppiaggio, lo ostacol\u00f2 permettendo il sorpasso di Mansell, che poi vinse la gara. Giunse poi secondo a Kyalami e vinse in Australia, nuovamente dopo un duello con Senna, conquistando il terzo posto in classifica piloti.\nAd agosto venne ufficializzato il suo passaggio alla McLaren per l'anno successivo al posto dell'austriaco Niki Lauda.\nIl passaggio in McLaren e il ritiro (1986).\nNel 1986 pass\u00f2 alla McLaren, scuderia in cui chiuse la carriera nella massima serie alla fine dell'anno. Durante tutta la stagione Rosberg ebbe problemi di sottosterzo e non riusc\u00ec mai ad adattarsi alla vettura. Inoltre John Barnard non lo vedeva di buon occhio e concentr\u00f2 le sue attenzioni principalmente su Prost. I suoi unici acuti furono il secondo posto ottenuto a Monaco e la gara di Imola in cui fu costretto al ritiro per aver finito la benzina mentre occupava la piazza d'onore, anche se venne comunque classificato quinto.\nDurante le prove del Gran Premio di Germania (in cui conquist\u00f2 la sua ultima pole position) decise poi di annunciare tramite un comunicato stampa il proprio ritiro; asser\u00ec che le ragioni della sua decisione erano dovute sia a un appagamento per i risultati raggiunti negli ultimi anni sia per il fatto di non riconoscersi nelle nuove regole che sarebbero state introdotte in Formula 1 degli anni a venire. Su questa valutazione aveva per\u00f2 pesato anche la morte dell'amico Elio De Angelis durante alcuni test privati al Paul Ricard. La sua ultima gara in Australia pass\u00f2 alla storia, paradossalmente, per il ritiro: dopo aver condotto buona parte della gara in testa e con ampio margine sugli inseguitori, le sue gomme Goodyear ebbero gravi problemi e Rosberg si ritir\u00f2 al 63\u00ba giro per una foratura. La Williams vide prima Mansell, fino a quel momento campione del mondo virtuale, costretto al ritiro dopo lo spettacolare scoppio di uno pneumatico, poi Piquet penalizzato da un tardivo pit stop. Prost, che aveva cambiato le gomme in precedenza, si trov\u00f2 cos\u00ec campione del mondo in un'annata che lo aveva visto come papabile solo dietro i due piloti della Williams. Rosberg termin\u00f2 il mondiale al sesto posto, con ventidue punti ottenuti.\nAltre competizioni.\nQuando era all'apice della carriera in Formula 1, nei primi anni ottanta, Keke Rosbrg partecip\u00f2 saltuariamente a gare di velocit\u00e0 riservate alle vetture a ruote coperte, con BMW M1, Lancia Beta Montecarlo Turbo, che port\u00f2 al successo in una gara in Finlandia, e Porsche 956. Con quest'ultima vettura si dedic\u00f2 anche all'endurance, cogliendo il terzo posto alla 1000 km del N\u00fcrburgring del 1983. Prese il via, senza fortuna, della 24 Ore di Spa del 1989 al volante di una Ferrari Mondial.\nDopo una trattativa condotta con Jean Todt, nel 1990 firm\u00f2 un contratto con la Peugeot per disputare il Campionato mondiale sportprototipi dell'anno successivo, anche se esord\u00ec gi\u00e0 nelle ultime gare della stagione in corso. Nel 1991, in occasione della 24 Ore di Le Mans, le Peugeot 905 partirono dalla prima fila, non per avere ottenuto i migliori tempi in qualifica ma per il fatto di essere le sole vetture conformi al nuovo regolamento; la vettura di Rosberg rimase in testa nella prima parte di gara per poi ritirarsi. In coppia con Yannick Dalmas vinse le gare di Magny-Cours e Citt\u00e0 del Messico, ma a fine stagione decise di abbandonare la categoria, anche a seguito di un incidente avuto durante alcune prove a Monza.\nPass\u00f2 quindi al DTM nel 1992, categoria in cui rimase fino al 1995, quando si ritir\u00f2 definitivamente. Ottenne i suoi migliori risultati al primo anno, con una vittoria e il quinto posto finale in classifica. Nel suo ultimo anno nella serie corse con una propria squadra, entrando a far parte del programma Opel. Dopo il collasso della serie nel 1996, il team ha diversificato la sua attivit\u00e0 partecipando a vari campionati come F3 tedesca, F3 Euro Series, A1 Grand Prix e nuovamente al rifondato DTM a partire dal 2000.\nAll'inizio degli Anni 2000 partecip\u00f2 ad alcune edizioni del Rally artico, valido per il Campionato europeo, ottenendo come miglior risultato un sesto posto di classe nel 2005 al volante di una Mitsubishi Lancer Evolution.\nDopo il ritiro.\nOrmai ritiratosi dalla Formula 1, Rosberg venne contattato nel 1989 da Piero Ferrari che lo invit\u00f2 a Fiorano per svolgere dei test, ma rifiut\u00f2, ritenendo di non avere niente da dimostrare; si occup\u00f2 inoltre di fare da manager ad altri piloti scandinavi, tra cui JJ Lehto e Mika H\u00e4kkinen, e fino al 2007 al figlio Nico. Nel 2008 comment\u00f2 i Gran Premi di Formula 1 per la rete televisiva tedesca Premiere."}
{"id": "63651", "revid": "599013", "url": "https://it.wikipedia.org/wiki?curid=63651", "title": "Ken Downing", "text": "Carriera.\nNato da una famiglia benestante, Ken Downing cominci\u00f2 la sua carriera a 21 anni, prendendo parte a una gara di rally. Costretto ad interrompere la sua carriera per lo scoppio della seconda guerra mondiale, riprese a correre nell'immediato dopoguerra e, alla fine degli anni quaranta, era ormai noto sulla scena nazionale e aveva conquistato diversi successi con vetture sport di Brooke Special e Connaught.\nNel 1952 pass\u00f2 alle monoposto, vincendo la Coppa Madgwick a Goodwood a bordo di una Connaught Tipo A. Prese inoltre parte a due Gran Premi di Formula 1, concludendo non in Gran Bretagna, dopo essere stato a lungo quarto, e ritirandosi in Olanda. L'anno seguente compr\u00f2 una Aston Martin DB3, ma dopo poco decise di ritirarsi dalle corse e dallo sport.\nSi trasfer\u00ec quindi prima in Sudafrica, poi a Monaco, dove mor\u00ec nel 2004."}
{"id": "63652", "revid": "300067", "url": "https://it.wikipedia.org/wiki?curid=63652", "title": "Kenneth McAlpine", "text": "Dopo la morte di Eric Thompson, avvenuta il 22 agosto 2015, \u00e8 diventato il decano dei piloti di Formula 1.\n\u00c8 l'ultimo pilota in vita ad aver preso parte al mondiale del 1952. Inoltre, seguendo la cronologia dei vari Gran Premi, dopo la morte di Stirling Moss, avvenuta il 12 aprile 2020, \u00e8 diventato il pilota pi\u00f9 anziano tra quelli in vita ad aver partecipato ad una gara valevole per il campionato di Formula 1, grazie all'esordio avvenuto nel Gran Premio di Gran Bretagna 1952.\nBiografia.\nKenneth McAlpine nacque nel Surrey il 21 settembre 1920, da una famiglia benestante. I McAlpine, infatti, erano molto attivi nel campo dell'edilizia sin dal 1869, quando Robert McAlpine, un ex minatore, fond\u00f2 un'impresa di costruzioni. Tra le varie opere civili realizzate dai McAlpine, spicca lo stadio di Wembley.\nNel corso della Seconda Guerra Mondiale Kenneth McAlpine prest\u00f2 servizio nella Royal Air Force.\nSul finire degli anni quaranta manifest\u00f2 interesse verso il mondo delle corse e decise di acquistare una Maserati 8CM, che port\u00f2 all'autofficina \"Continental Autos\" di Send, nel Surrey, per farla elaborare. Colpito dal lavoro di Mike Oliver e Rodney Clarke, decise di supportare economicamente l'autofficina, finanziando la costruzione di auto da corsa. Ci\u00f2 port\u00f2 alla nascita, nel 1949, del team Connaught.\nNel 1950 il team costru\u00ec le prime monoposto di Formula 2 e McAlpine inizi\u00f2 a partecipare ad una serie di corse, ottenendo il secondo posto al Daily Mail Trophy di Boreham, nell'Essex. Visti i buoni risultati, ci fu un ampliamento della scuderia.\nNel 1952 il campionato di Formula 1 fu esteso alle vetture di Formula 2 e ci\u00f2 consent\u00ec alla Connaught di partecipare alla competizione, schierando, tra gli altri, Ken Downing, Eric Thompson, un giovane Stirling Moss e lo stesso McAlpine. Le Connaught, tuttavia, si rivelarono poco competitive e non riuscirono ad ottenere risultati di rilievo.\nNel 1953 McAlpine prese parte a quattro Gran Premi, ottenendo come miglior risultato stagionale il 13\u00ba posto al Gran Premio di Germania, che sar\u00e0 anche il suo miglior piazzamento in Formula 1.\nDopo aver disertato il campionato del 1954, nel 1955 prese parte al Gran Premio di Gran Bretagna, nel corso del quale fu costretto al ritiro. La prima vittoria del team in Formula 1 arriv\u00f2 quell'anno con Tony Brooks, che vinse il Gran Premio di Siracusa, gara non valevole per il campionato. Nello stesso anno McAlpine esord\u00ec nella 24 Ore di Le Mans, nel corso della quale fu costretto al ritiro per problemi al motore. Al termine della stagione sportiva McAlpine lasci\u00f2 la Formula 1 e il mondo delle corse.\nNel 1957 la Connaught si ritrov\u00f2 in difficolt\u00e0 sul piano economico e McAlpine decise di cedere la propriet\u00e0 della scuderia a Bernie Ecclestone, all'epoca manager del pilota Stuart Lewis-Evans. Dopo la morte di Lewis-Evans, nel 1958, Ecclestone si ritir\u00f2 temporaneamente dalla Formula 1 e mise in vendita la scuderia. La Connaught lasci\u00f2 la Forumla 1 nel 1959.\nDopo l'addio alla Formula 1, McAlpine torn\u00f2 ad occuparsi dell'azienda di famiglia. Successivamente si interess\u00f2 anche alla costruzione di elicotteri, fondando la \"McAlpine Helicopters\". Proprietario di un vigneto presso la sua abitazione nel Kent, \u00e8 stato molto attivo anche nella promozione della viticoltura in Gran Bretagna."}
{"id": "63653", "revid": "599013", "url": "https://it.wikipedia.org/wiki?curid=63653", "title": "Kenny Acheson", "text": "Carriera.\nDebutt\u00f2 in Formula Ford a 18 anni e nel 1977 vinse un titolo irlandese.\nSponsorizzato dalla RMC e con la collaborazione del progettista Rory Byrne Acheson vinse 29 gare e 3 titoli alla guida di una Formula Ford 1600 nel campionato britannico.\nNel 1980 debutt\u00f2 in Formula 3 con un team privato e nel 1981 si accas\u00f2 nella Murray Taylor Racing. Nel corso della stagione lottarono con il team di Ron Dennis e con il pilota Stefan Johansson che vinsero infine il campionato grazie anche all'acquisto di una Ralt RT3 da parte di Ron Dennis.\nNel 1981 arriv\u00f2 in Formula 2 dove nel circuito francese di Pau la sua Toleman fu vittima di un grave incidente e Acheson si ruppe entrambe le gambe.\nNel 1982 pass\u00f2 alla Ralt-Honda, terminando il campionato al settimo posto con 12 punti.\nNel 1983 si trasfer\u00ec alla Maurer, partecipando alle prime otto gare e terminando il campionato al decimo posto con 6 punti e nello stesso anno, alla guida di una RAM, fece il suo debutto su una Formula 1 riuscendo a qualificarsi soltanto una volta al 12\u00ba posto nel Gran Premio del Sud Africa 1983. Nel 1985 disput\u00f2 due gare con la RAM in Formula 1 e debutt\u00f2 in Formula Cart a Meadowlands. Negli anni seguenti corse in Giappone con la Formula 3000, disputando anche una gara nel campionato intercontinentale nel 1986, il Gran Premio di Zeltweg con una March del team di Eddie Jordan e vinse il campionato giapponese delle vetture sport-prototipo del 1987.\nTorn\u00f2 in Europa nel 1988 con la Sauber-Mercedes. Fin\u00ec secondo alla 24 Ore di Le Mans e vinse a Brands Hatch e Spa.\nNel 1996 ebbe un incidente a Daytona durante la 24 Ore che segn\u00f2 la fine della sua carriera."}
{"id": "63655", "revid": "6923", "url": "https://it.wikipedia.org/wiki?curid=63655", "title": "Ken Wharton", "text": ""}
{"id": "63656", "revid": "767487", "url": "https://it.wikipedia.org/wiki?curid=63656", "title": "Lance Macklin", "text": "Oltre che nelle competizioni per le monoposto, con le quali il risultato di maggior prestigio \u00e8 la vittoria alla BRDC International Trophy del 1952, gara non valida per il Campionato Mondiale, ha gareggiato anche con le vetture a ruote coperte, partecipando a diverse edizioni della 24 Ore di Le Mans, compresa quella funesta del 1955 in cui rimase incolpevolmente coinvolto nell'incidente in cui morirono Pierre Levegh e 83 spettatori.\nIn seguito, dopo essere stato coinvolto in un secondo incidente durante il Tourist Trophy automobilistico, si ritir\u00f2 dalle competizioni.\nMor\u00ec nel 2002 ed il suo corpo \u00e8 stato cremato."}
{"id": "63657", "revid": "599013", "url": "https://it.wikipedia.org/wiki?curid=63657", "title": "Larry Perkins", "text": "Carriera.\nGli inizi.\nPerkins nacque in una famiglia appassionata di automobilismo. Alla fine degli anni '60 decise di comprare una propria vettura per prendere parte al campionato di Formula Vee e il quattro volte campione australiano Bib Stillwell gli diede la possibilit\u00e0 di correre per il suo team. Nel 1970 vinse quindi il titolo nazionale di categoria e l'anno dopo pass\u00f2 alla Formula Ford 1600, che conquist\u00f2 al primo tentativo, cos\u00ec come avvenne per il campionato di Formula 2 australiana nel 1972. Lo stesso anno prese parte anche al Formula Ford Festival, concludendo al quinto posto e attirando le attenzioni della stampa che lo defin\u00ec l'erede di Jack Brabham.\nDecise quindi di trasferirsi in Europa per dare una svolta alla sua carriera e prese parte a varie gare di Formula 3. Nonostante lo scarso budget a disposizione e la difficolt\u00e0 di essere sempre in movimento ed imparare a conoscere tracciati nuovi, riusc\u00ec a ben figurare. Nonostante un esordio incolore a Brands Hatch riusc\u00ec presto a vincere la sua prima gara in Svezia e ad ottenere altri successi nella categoria. Nel 1974 venne quindi contattato da Chris Amon che gli offr\u00ec di guidare le sue vetture di Formula 5000 e di testare una Amon di Formula 1 al fine di diventare pilota ufficiale della scuderia negli anni a seguire. Le aspettative di Perkins vennero, per\u00f2, deluse: entrambe le monoposto erano costruite con un budget molto ridotto ed erano scarsamente competitive. Fece anche una fugace apparizione al Gran Premio di Germania 1974, ma non riusc\u00ec a qualificarsi. Decise, quindi, di dedicarsi alla F3 europea ed inglese per il 1975. Accordatosi con Ron Tauranac, che gli mise a disposizione una delle sue nuove vetture, le Ralt RT1, nonostante il budget limitato riusc\u00ec ad imporsi nel campionato europeo ottenendo due vittorie consecutive.\nFormula 1.\nCome detto Perkins esord\u00ec in Formula 1 al Gran Premio di Germania 1974, ma la scarsa competitivit\u00e0 della sua Amon e un incidente durante le prove libere non gli permisero di ottenere la qualificazione per la gara. Alla fine del 1975 il pilota australiano afferm\u00f2 che il suo rientro in Formula 1 sarebbe dipeso soprattutto dai suoi sponsor. La Boro, per\u00f2, aveva concluso un contratto di sponsorizzazione con la ditta HB Bewaking che consentiva al team un buon margine di sicurezza finanziaria e Perkins pot\u00e9 quindi disputare alcune gare a bordo delle vetture olandesi nel 1976. Nonostante la scarsa competitivit\u00e0 del mezzo riusc\u00ec ad ottenere buone prestazioni, pur senza concludere nei punti. Al Gran Premio d'Italia riusc\u00ec a centrare un tredicesimo posto al via e stava conducendo una buona gara fino a quando il motore della sua monoposto non cedette. Attir\u00f2, per\u00f2, le attenzioni di Bernie Ecclestone, che doveva cercare un sostituto di Carlos Reutemann, passato alla Ferrari. Il pilota australiano venne quindi ingaggiato dalla Brabham per disputare le ultime gare stagionali, ma non riusc\u00ec ad ottenere nessuna prestazione di rilievo.\nA fine stagione venne sostituito da John Watson e dovette cercarsi un'altra scuderia. Si accord\u00f2 quindi con la BRM per disputare il campionato 1977, ma la vettura del team inglese era considerata tra le peggiori del \"circus\". I risultati furono infatti deludenti e dopo due gare abbandon\u00f2 la squadra. Ebbe quindi occasione di disputare alcune gare con la Surtees sostituendo Hans Binder. Riusc\u00ec, per\u00f2, a qualificarsi solamente al Gran Premio del Belgio. Quest'esperienza segn\u00f2 la fine della sua carriera in Formula 1.\nDopo la Formula 1.\nSenza pi\u00f9 sbocchi professionali in Formula 1 Perkins fu costretto a tornare in Australia. L\u00ec si dedic\u00f2 soprattutto alle competizioni a ruote coperte e alle gare endurance conseguendo discreti risultati: nel 1979 vinse la Rothmans International Series e si laure\u00f2 campione nazionale di Rallycross. Negli anni seguenti per sei volte conquist\u00f2 la Bathurst 1000 e sfior\u00f2 la vittoria del campionato endurance australiano.\nNel 2003 decise infine di ritirarsi ponendo fine alla sua carriera di pilota."}
{"id": "63658", "revid": "11694", "url": "https://it.wikipedia.org/wiki?curid=63658", "title": "J. J. Letho", "text": ""}
{"id": "63659", "revid": "122360049", "url": "https://it.wikipedia.org/wiki?curid=63659", "title": "Lorenzo Bandini", "text": "Carriera.\nLorenzo Bandini nacque il 21 dicembre 1935 a Barce, nella Libia italiana, oggi nota come al-Marj. Il padre Giovanni e la madre Elena Martignoni, emigrati per lavoro dall'Emilia-Romagna, si conobbero e si sposarono nella cittadina africana dove nel 1934 ebbero la prima figlia Gabriella. Nel 1941 la famiglia dovette lasciare l'Africa a causa della seconda guerra mondiale e si trasfer\u00ec a San Cassiano di Brisighella, paese paterno, dove acquist\u00f2 un albergo; dopo la morte del padre, sequestrato e fucilato in una rappresaglia durante la guerra di Liberazione (era iscritto al Partito Fascista Repubblicano), la madre port\u00f2 i due figli a vivere nel suo paese d'origine, Reggiolo, dove Bandini studi\u00f2 in una scuola di avviamento professionale e inizi\u00f2 a lavorare come meccanico.\nGli esordi.\nNel 1950 si trasfer\u00ec a Milano, ove trov\u00f2 impiego presso l'officina di Goliardo Freddi, padre della sua futura moglie, Margherita. Fu proprio Freddi a lanciare Bandini nel mondo dei motori.\nIl 10 giugno 1956 fece il suo debutto assoluto nelle gare automobilistiche nella corsa Castell'Arquato\u2013Vernasca, pilotando la Fiat 1100 103 TV (targa MI251528) prestatagli dal suocero (un\u2019altra delle prime vetture da lui guidate in corsa, la Fiat 1100 103 B, targa MI258326, \u00e8 stata rimessa a nuovo e in perfette condizioni presentata nella trasmissione televisiva Bobbgear del 19-9-2019). Bandini sostituiva il motore di serie con uno elaborato al sabato e alla domenica sera rimontava il motore di serie; si piazz\u00f2 quindicesimo. Il pilota emiliano cerc\u00f2 di maturare quanta pi\u00f9 esperienza possibile, partecipando a diverse gare e ottenendo, il 9 settembre 1956, un bel secondo posto alla Lessolo-Alice, seguito da un altrettanto lusinghiero 3\u00ba posto nella classica corsa in salita genovese Pontedecimo-Passo dei Giovi con un'impegnativa Fiat 8V da 2 litri. Nel 1957 conquist\u00f2 un altro secondo posto nella Garessio-Colle San Bernardo, mentre nella Pontedecimo-Passo dei Giovi fu soltanto 5\u00ba di classe con la stessa Fiat 8V con cui aveva gareggiato l'anno precedente.\nNel 1958 colse il primo successo: su una Lancia Appia coup\u00e9 Zagato concluse al primo posto nella classe 1100 Gran Turismo Preparato alla Mille Miglia. Ormai incoraggiato, ottenne negli anni a seguire ottimi risultati uno dietro l'altro: ancora nel 1958 un quinto posto nella Coppa Intereuropa a Monza e un terzo posto alla Coppa d'Oro di Sicilia, dove disput\u00f2 la sua prima corsa in monoposto, con una Fiat-Volpini di Formula Junior. L'anno successivo (1959) si aggiudic\u00f2 la classe 500 a Monza nel Trofeo Ascari con una minuscola Berkeley, prosegu\u00ec la stagione con la Formula Junior (dapprima con la Volpini, successivamente con la Stanguellini) e ottenne numerosi risultati di rilievo: tre vittorie (Catania-Etna, Innsbruck, Coppa della Madunina a Monza), un secondo posto (Pontedecimo-Passo dei Giovi), un terzo posto (Coppa d'Oro di Sicilia) e due quarti posti (Coppa S. Ambroeus a Monza e Grand Prix de Monaco di Formula Junior) pi\u00f9 altri risultati minori.\nNel 1960 prosegu\u00ec l'attivit\u00e0 correndo quasi esclusivamente con la Formula Junior e ottenendo altri risultati positivi, tra cui la vittoria al Gran Premio della Libert\u00e0 a Cuba, ritagliandosi cos\u00ec una certa fama.\nIl suo sogno era, per\u00f2, l'approdo in Formula 1. Nel 1961, dopo aver vinto la Coppa Junior a Monza sperava di poter pilotare una Ferrari, nel frattempo messa a disposizione, su iniziativa della FISA, di un giovane emergente, ma la scelta cadde su un'altra stella nascente dell'automobilismo italiano, Giancarlo Baghetti.\nFormula 1.\nL'esordio in Formula 1.\nL'esordio in Formula 1 sembr\u00f2 rimandato, ma Mimmo Dei, patron della Scuderia Centro Sud, offr\u00ec a Bandini un contratto per la stagione 1961. Il debutto ebbe luogo il 18 giugno al Gran Premio del Belgio, ma la sua gara si concluse dopo 20 giri a causa di un guasto. La stagione fu in effetti sterile di risultati (Bandini non collezion\u00f2 neanche un punto, vedendo la bandiera a scacchi solo in Gran Bretagna e in Italia), ma le doti del giovane pilota emiliano erano ormai palesi e veniva ritenuto una delle migliori speranze dell'automobilismo italiano. A dicembre Enzo Ferrari gli propose, infatti, un contratto per la stagione 1962.\nL'approdo in Ferrari.\nIl 1962 fu una stagione deludente per la Ferrari, che soffr\u00ec la potenza delle case motoristiche britanniche (BRM, Lotus e Cooper su tutte). Bandini fece il suo esordio a Pau, in una gara non valida per il mondiale, e disput\u00f2 il Gran Premio di Monaco il 3 giugno, cogliendo subito un terzo posto dietro a Bruce McLaren e Phil Hill. La Ferrari per\u00f2 lesin\u00f2 ad utilizzarlo: Bandini torn\u00f2 in pista solo in Germania (ritirato) e Italia (ottavo) e alla fine fu dodicesimo in classifica con 4 punti.\nBandini comunque vinse il GP del Mediterraneo a Enna (una corsa di F1, seppur non valida per il Mondiale).\nAnche l'anno seguente non fu il massimo. Bandini esord\u00ec solo al quarto gran premio della stagione (decimo posto in Francia) e non and\u00f2 oltre il quinto posto, conquistato in tre occasioni (Gran Bretagna, USA e Sudafrica). A fine stagione concluse decimo in classifica con 6 punti.\nIl 1963 non fu, per\u00f2, un anno privo di alcun risultato: i piazzamenti nelle gare ufficiali, uniti alla vittoria della 24 Ore di Le Mans (con Ludovico Scarfiotti) e ad altri risultati in prove non incluse nel calendario di F1 fecero di Bandini il \"Campione Italiano Assoluto\" dell'anno.\nIl 1964 e la prima vittoria.\nBandini venne quindi confermato in Ferrari per il 1964, con il ruolo di secondo pilota. In quell'anno, il pilota emiliano ottenne i suoi risultati migliori. Torn\u00f2 sul podio in Germania, dopo il quinto posto in Gran Bretagna, e ottenne, il 23 agosto la sua prima (e unica) vittoria in un Gran Premio valido per il Campionato Mondiale di Formula 1: \u00e8 il Gran Premio d'Austria a Zeltweg, che si aggiudic\u00f2 precedendo di 6,18 secondi Richie Ginther su BRM. Il terzo posto in Italia fece da antifona all'ulteriore podio conquistato nell'ultima gara, in Messico. Qui Bandini giunse nuovamente terzo, dopo aver dato un valido contribuito al compagno di scuderia John Surtees, avendo tenuto dietro per diversi giri il diretto rivale di quest'ultimo per la conquista del titolo, Graham Hill, con cui ebbe anche un piccolo incidente. Surtees vinse il titolo grazie anche al contributo di Bandini, che si classific\u00f2 quarto con ben 23 punti. Poche settimane dopo la gara, per\u00f2, si scatenarono alcune polemiche sul comportamento tenuto dal pilota italiano, che ricevette una lettera in cui venne criticato per la sua guida da Peter Garnier e Jo Bonnier, rispettivamente segretario e presidente della Grand Prix Drivers' Association. Bandini respinse le accuse, liquidando il contatto con Hill come normale incidente di gara.\nIl prosieguo in rosso.\nIl 1965 sembr\u00f2 aprirsi bene, con la vittoria della Targa Florio con Nino Vaccarella. Il 30 maggio a Monaco, seconda gara della stagione (la prima, in Sudafrica, si era conclusa con il quindicesimo posto), Bandini concluse secondo, dietro a Graham Hill, ma il prosieguo di stagione non fu dei migliori. Per quanto il motore lo tradisca solo una volta (in Gran Bretagna), Bandini and\u00f2 a punti solo in Germania (sesto), in Italia (quarto) e negli USA (quarto). Alla fine della stagione giunse sesto con 13 punti.\nBandini era deluso, ma anche la stagione 1966 non risult\u00f2 delle migliori.\nNonostante l'ottimo avvio, col secondo posto a Montecarlo e il terzo in Belgio che lo proiettarono in testa alla Classifica Mondiale dopo i primi due GP, Bandini vide la bandiera a scacchi solo altre due volte (sesto posto sia in Olanda che in Germania). Alla terza gara, il Gran Premio di Francia, ottenne la pole position e condusse in testa per due terzi di gara prima di subire la rottura del cavo dell'acceleratore. Il pilota, che aveva tentato di ovviare al guasto utilizzando un fil di ferro preso da una rete metallica a bordo pista, fu costretto a desistere poco dopo, terminando undicesimo, con undici giri di distacco dal vincitore. A Monza riusc\u00ec a prendere la testa, ma, gi\u00e0 al secondo giro, fu costretto a rientrare ai box. Rientrato in pista ebbe successivamente un guasto alla pompa della benzina e si dovette ritirare. Si present\u00f2 quindi al Gran Premio degli USA tra i favoriti e, al termine delle qualifiche, risult\u00f2 terzo. In gara fu poi protagonista di un lungo duello con Jack Brabham, ma, forse per l'eccessivo sforzo richiesto alla propria vettura, il motore cedette, proprio mentre l'italiano era in testa alla corsa. Al termine della stagione risult\u00f2, quindi, solo nono in classifica con 12 punti.\nIl 1967 e la tragica fine.\nIl 1967 inizi\u00f2 ottimamente per Bandini, che si impose in coppia con Chris Amon nella 24 ore di Daytona. Il successo ottenuto, oltre a dare morale al pilota, gli garant\u00ec una discreta popolarit\u00e0 oltreoceano, tanto che venne ventilata una sua partecipazione alle prove della 500 miglia di Indianapolis. Ad aprile Bandini si impose poi nuovamente alla 1000 km di Monza, sempre in coppia con il neozelandese. \nIl pilota emiliano parve dunque aver reagito nel migliore dei modi allo sfortunato biennio 1965-66 ed Enzo Ferrari gli affid\u00f2 la prima guida della rossa, sempre al fianco di Amon.\nLa Ferrari scelse di non presentarsi al Gran Premio del Sudafrica ed esord\u00ec nel secondo appuntamento mondiale, a Monte Carlo. \nQualificatosi in seconda posizione alle spalle di Jack Brabham, Bandini scatt\u00f2 bene al via e riusc\u00ec a prendere il comando. Di l\u00ec a poco l'australiano si ritir\u00f2 per un cedimento al motore e la sua macchina lasci\u00f2 una vasta chiazza d'olio sull'asfalto. Il gruppo degli inseguitori, avvedendosi del problema, riusc\u00ec ad evitarla senza problemi significativi, mentre al passaggio successivo Bandini (ignaro di tutto) la prese in pieno e slitt\u00f2, Denny Hulme e Jackie Stewart lo sopravanzarono alla chicane e prima della curva del Tabaccaio. Stewart poi dovette a sua volta ritirarsi e l'italiano inizi\u00f2 a recuperare terreno: al 61\u00ba dei 100 giri previsti fece segnare un distacco di appena 7,6 secondi dal battistrada neozelandese. \nA questo punto la Ferrari numero 18 incontr\u00f2 i doppiati Pedro Rodr\u00edguez e Graham Hill: il primo si fece facilmente superare, mentre il secondo (forse memore dei fatti del Gran Premio del Messico 1964) lo ostacol\u00f2 per diverse tornate, facendo nuovamente aumentare il distacco da Hulme.\nSuperata anche la Lotus, Bandini era tuttavia spossato: la sua guida si fece meno precisa e nei giri seguenti il divario crebbe fino a 20 secondi. I meccanici Ferrari inoltre notarono che egli aveva smesso di dare i convenzionali cenni d'assenso ai cartelli esposti ad ogni passaggio sul traguardo. \nAll'82\u00ba giro si consum\u00f2 la tragedia: Bandini s'immise nel settore del lungomare a velocit\u00e0 nettamente superiore rispetto a quella canonica: nell'approcciare la \"chicane\" del porto sbagli\u00f2 la traiettoria e il mozzo posteriore della sua Ferrari colp\u00ec una bitta di ormeggio delle navi (non protetta e nascosta da uno striscione pubblicitario della Shell). La vettura divenne ingovernabile e in uscita dalla chicane si stacc\u00f2 da terra, atterrando poi capovolta qualche centinaio di metri pi\u00f9 avanti e esplose, incendiando anche le balle di fieno poste a bordo pista.\nI soccorsi furono lenti e caotici, anche perch\u00e9 i commissari e i vigili del fuoco, vedendo gli striscioni strappati a bordo pista, credettero inizialmente che il pilota fosse stato sbalzato fuori dalla vettura finendo in acqua (come accadde ad Alberto Ascari nel 1955), e molti di loro si misero quindi a scrutare le acque del porto.\nNel giro di qualche minuto, notando l'inconcludenza dei soccorritori e intuendo la vera natura dell'incidente, il principe Juan Carlos di Borbone e il pilota Giancarlo Baghetti, amici di Bandini, che stavano seguendo la gara proprio in quel punto, scavalcarono le transenne e richiamarono i pompieri verso la monoposto in fiamme. Per estinguere l'incendio e raddrizzare l'auto ci vollero ulteriori tre minuti e mezzo, e solo allora si scopr\u00ec che il pilota, ormai in stato comatoso, era rimasto intrappolato all'interno della Ferrari. Bandini venne estratto dal veicolo e trasportato d'urgenza al ospedale del Principato di Monaco: gli venne diagnosticata una profonda ferita alla milza e ustioni su oltre il 60% del corpo. Ogni tentativo dei medici di salvargli la vita risult\u00f2 per\u00f2 vano e Lorenzo Bandini mor\u00ec il 10 maggio, senza aver mai ripreso conoscenza da dopo l\u2019incidente.\nLe indagini aperte dopo l'incidente fecero chiarezza sulle cause. Come prima causa fu individuata la stanchezza di Bandini, intuibile dal fatto che il cambio della vettura era stato trovato con la quinta marcia ingranata (mentre all'ingresso della \"chicane\" si doveva usare la terza). Nondimeno gli inquirenti contestarono la scarsa sicurezza e le deficienze organizzative del Gran Premio monegasco: lungo il tracciato era infatti comune trovare lamiere metalliche e bitte per l'ormeggio delle navi (sovente non protette e dunque pericolosissime se colpite dalle monoposto in velocit\u00e0), mentre l'impiego di balle di fieno a scopo protettivo aveva la controindicazione di facilitare lo sviluppo di roghi. Dal canto loro i soccorritori, oltre che inconcludenti, erano sprovvisti di indumenti ignifughi e dotati di estintori poco capienti, non potendo dunque far fronte a un incendio di vaste proporzioni.\nLa morte di Bandini, pilota molto popolare a livello internazionale, suscit\u00f2 una vasta impressione e persino papa Paolo VI pronunci\u00f2 un pubblico messaggio di cordoglio l'11 maggio 1967:\nIl funerale, cui presenziarono circa 100.000 persone, fu celebrato a Reggiolo il 13 maggio 1967; la salma venne poi tumulata nel Cimitero di Lambrate a Milano, lungo il viale interno verso nord (peraltro non lontano dal civico 9 di via Cavezzali ove aveva fatto il meccanico d'auto).\nRisultati.\nFormula 1.\n\u2020 Deceduto durante la gara.\nCampionati italiani.\nNei diversi Campionati Automobilistici Italiani del periodo 1959-1966, Lorenzo Bandini si laurea Campione assoluto d'Italia per 4 anni di seguito; questo il quadro completo dei risultati conseguiti:\nRiconoscimenti.\nNel 1992 il comune di Brisighella istitu\u00ec in onore del compianto ferrarista il \"Trofeo Lorenzo Bandini\", assegnato ogni anno al miglior pilota emergente della F1 (ad eccezione del 1997, trentennale della morte di Bandini, quando il trofeo fu assegnato a Luca Cordero di Montezemolo, del 2003, quando a riceverlo fu Michael Schumacher, del 2013, 2014 e 2017, quando \u00e8 stato assegnato rispettivamente a Piero Ferrari, alla Mercedes AMG F1 e alla Scuderia Ferrari."}
{"id": "63660", "revid": "767487", "url": "https://it.wikipedia.org/wiki?curid=63660", "title": "Loris Kessel", "text": "Carriera.\nPartecip\u00f2 ad alcune gare in Formula 1 nel 1976 con una Brabham del team RAM ottenendo come miglior risultato un dodicesimo posto in Belgio.\nL'anno successivo tent\u00f2 senza riuscirvi la qualificazione al Gran Premio d'Italia con la sua Apollon. Ha in seguito gestito con successo nella sua citt\u00e0 un'importante concessionaria di auto di lusso, che si occupa della vendita di auto supersportive come Ferrari e Maserati, nonch\u00e9 dell'organizzazione di campionati di corse, dedicate agli appassionati del genere.\nLa squadra da lui fondata si chiama \"Loris Kessel Racing Team\", ed \u00e8 una delle pi\u00f9 importanti della Svizzera. Nel palmar\u00e8s della Scuderia risultano numerose vittorie nel Ferrari Challenge Serie Europa e la conquista di due Titoli Piloti nella Coppa Shell e come Team nel 2006. Nel 2002 Alex Caffi e Max Cattori si aggiudicano il Titolo nel Gt Francese a bordo di una Ferrari 360 Gt. Loris Kessel e Andrea Chiesa nel Gt Italiano hanno portato a casa due titoli di categoria nel 2003 e 2004 a bordo di una Ferrari 360 Gtc.\nNel 2005 debuttano nel Gt Italia con la Ferrari 575 Gtc. Nel 2006 sempre nel gt Italiano conquistano una vittoria ad Imola e Kessel si piazza secondo in Campionato dietro alla Maserati Mc12. Sempre nel 2006 la Kessel Racing ha debuttato nel Fia Gt3 con tre Ferrari F430 Gt3. Nel 2007 la Kessel Racing ha rinnovato l'impegno nel Ferrari Challenge serie Europa, partecipa inoltre a tutta la stagione del Fia Gt3 con tre Ferrari F430; a tal proposito la factory di Grancia \u00e8 scesa in pista i primi di febbraio con il nuovo Kit di trasformazione, messo a punto con JMB Racing. Altro impegno del 2007 la partecipazione al neo-nato Adac Gt3 sempre con le F430, la partecipazione fino ad ora sar\u00e0 solamente per le gare che si svolgeranno in Germania, non \u00e8 escluso l'impegno per tutta la serie.\nLa stagione 2007 \u00e8 iniziata nel migliore dei modi con la conquista della testa della classifica nel Fia Gt3 con Moser-Vannelet vincitori di entrambe le gare a Silverstone e sempre la testa della classifica con Coldani-Capelli nel Gt Italia (GT Italia) dopo due appuntamenti (quattro gare). Henri Moser si conferma anche nel Ferrari Challenge con la prima vittoria della stagione. Malato da tempo, \u00e8 morto all'et\u00e0 di 60 anni nella sua abitazione di Montagnola il 15 maggio 2010 per una leucemia che lo indeboliva da due anni."}
{"id": "63661", "revid": "1271241", "url": "https://it.wikipedia.org/wiki?curid=63661", "title": "Louis Chiron", "text": "Tra i pi\u00f9 grandi piloti tra le due guerre mondiali, la sua carriera abbracci\u00f2 oltre un trentennio, mettendosi in luce gi\u00e0 nel 1927, e terminando alla fine degli anni '50. Anche per questo \u00e8 tuttora il pilota pi\u00f9 anziano che abbia mai preso parte ad un Gran Premio di Formula 1.\nLa Bugatti Chiron prende da lui il nome.\nCarriera.\nGli inizi.\nFiglio di un ma\u00eetre impiegato in un albergo a Monaco, abit\u00f2 nel Principato fino allo scoppio della prima guerra mondiale. Tornato nello stato monegasco al termine del conflitto, divenne ballerino professionista. Proprio grazie alla sua abilit\u00e0 attir\u00f2 le attenzioni di una ricca donna americana che gli permise di disputare alcune corse automobilistiche nel 1925, sua grande passione, sponsorizzandolo. L'anno seguente incontr\u00f2 Alfred Hoffmann, ricco proprietario di una ditta farmaceutica, che gli mise a disposizione una Bugatti Tipo 35, con cui ottenne la sua prima vittoria. Intanto intraprese una relazione con la moglie di Hoffmann e si un\u00ec al team Bugatti ufficiale.\nL'affermazione.\nDopo un inizio abbastanza deludente con la sua nuova squadra riusc\u00ec ad ottenere diversi successi, imponendosi per la prima volta nel Gran Premio d'Italia del 1928; il principale successo della prima parte di carriera arriv\u00f2 nel Gran Premio di Francia 1931, valido per il primo campionato europeo di automobilismo.\nNel 1933 decise di unirsi a Rudolf Caracciola fondando la scuderia C.C. Il debutto del neonato team avvenne proprio nella corsa di casa per il pilota monegasco, ma il suo collega tedesco sub\u00ec un grave incidente. Chiron continu\u00f2 a correre fino a met\u00e0 stagione con una vettura privata, prima di accettare l'offerta dell'Alfa Romeo di entrare a far parte della squadra ufficiale. Con la casa milanese ottenne diversi successi (tra cui ancora uno al Gran Premio di Francia nel 1934), fino a quando, nel 1936 decise di passare alla Mercedes. La superiorit\u00e0 della Auto Union era, per\u00f2, tale che il pilota monegasco prefer\u00ec concentrarsi nelle gare sport prototipo con la Talbot. In questi stessi anni prese parte pi\u00f9 volte alla 24 Ore di Le Mans, con la quale ebbe per\u00f2 un rapporto particolarmente sfortunato: su nove partecipazioni tra il 1928 e il 1953 non arriv\u00f2 mai al traguardo, con otto ritiri e una squalifica.\nCostretto ad interrompere la sua carriera a causa della seconda guerra mondiale, ritorn\u00f2 a correre al termine di questa, imponendosi ai Gran Premi di Francia del 1947 e del 1949 (nel complesso, sono cinque i successi in questa gara, preceduto solo da Michael Schumacher ed Alain Prost).\nGli ultimi anni.\nChiron prese poi parte al primo campionato mondiale di Formula 1, nel 1950, ottenendo il terzo posto al Gran Premio di Monaco. Vinse la sua ultima gara nel 1954, giungendo primo al Rally di Montecarlo e nel 1958 disput\u00f2 la sua ultima gara in Formula 1, dopodich\u00e9 divenne direttore di gara del Gran Premio di Monaco fino alla fine degli anni sessanta.\nMor\u00ec nel 1979 e fu sepolto nel Cimitero di Monaco.\nRisultati.\nRisultati nel Campionato europeo di automobilismo.\nN.B. Le gare in grassetto indicano una pole position mentre quelle in \"corsivo\" indicano il giro pi\u00f9 veloce in gara."}
{"id": "63662", "revid": "1318658", "url": "https://it.wikipedia.org/wiki?curid=63662", "title": "Louis Rosier", "text": "Nel 1950 ha vinto il Circuit de l'Albigeois e il Gran Premio d'Olanda, non validi per il Campionato Mondiale ma soprattutto ha conquistato la vittoria alla 24 Ore di Le Mans alla guida di una Talbot-Lago T26.\nMor\u00ec a causa delle ferite riportate in un incidente al Circuito di Montlh\u00e9ry il 7 ottobre 1956.\nCarriera.\nGli inizi.\nLouis Rosier era figlio di un mercante di vino. Fin da giovane cominci\u00f2 a guidare il camion del padre, prima di diventare apprendista in un'officina. Nel 1927 inizi\u00f2 la sua carriera di pilota, prendendo parte a corse motociclistiche in salita. In seguito apr\u00ec una propria officina ed una societ\u00e0 di trasporti a Clermont-Ferrand. Il passaggio dalle moto alle auto avvenne nel 1938, quando prese parte alla 24 Ore di Le Mans.\nLa seconda guerra mondiale interruppe per\u00f2 la sua carriera di pilota. Rosier si arruol\u00f2 nella Resistenza francese e solamente al termine del conflitto pot\u00e9 riprendere a correre. Nel 1947 ottenne il suo primo successo di prestigio, vincendo il Gran Premio di Albi, seguito dalla conquista di una gara a Forez l'anno dopo e dal Gran Premio del Belgio del 1949. Sempre nel 1949 ottenne il titolo nazionale di campione francese, che avrebbe conseguito anche nei quattro anni seguenti.\nFormula 1.\nNel 1950 vinse la 24 Ore di Le Mans condividendo la vettura con il figlio. Lo stesso anno fece il suo debutto in Formula 1 alla guida di una Talbot-Lago, con cui vinse due gare extra-campionato e due podi ai Gran Premi di Svizzera e Belgio. L'anno seguente, per\u00f2, le vetture francesi erano meno competitive e in campionato non and\u00f2 oltre un quarto posto. Si impose, per\u00f2, a Bordeaux e in Olanda, gare non valide per il mondiale. Nelle stagioni seguenti non ottenne pi\u00f9 risultati rilevanti, conquistando solo un quinto posto al Gran Premio di Germania 1956.\nVetture sport.\nParallelamente alla sua carriera in Formula 1 Rosier si dedic\u00f2 pure alle gare per vetture sport. Prese infatti parte a varie edizioni della 24 Ore di Le Mans e alla Carrera Panamericana del 1953.\nProprio durante la Coupe de Salon del 1956 la sua vettura sband\u00f2, a causa della pista bagnata, e si rovesci\u00f2 varie volte, causando al pilota gravi ferite, di cui mor\u00ec poche settimane dopo. Oggi Rosier riposa nel cimitero di Carnes a Clermont-Ferrand."}
{"id": "63664", "revid": "120674392", "url": "https://it.wikipedia.org/wiki?curid=63664", "title": "Luciano Burti", "text": "Carriera.\nLe formule minori.\nNel 1998 Burti prese parte per la prima volta al campionato di F3 inglese. L'anno successivo giunse terzo in campionato e la Stewart gli offr\u00ec un test, suscitando buone impressioni, tanto da essere ingaggiato come tester.\nFormula 1.\nIngaggiato come tester debutt\u00f2 in Formula 1 nel Gran Premio d'Austria del 2000, in sostituzione di Eddie Irvine al volante di una Jaguar-Cosworth. Quella fu l'unica gara disputata nella stagione, conclusa poi in undicesima posizione.\nNel 2001 Burti venne promosso titolare in Jaguar, per sostituire il ritirato Johnny Herbert, ma vi rimase solo per le prime quattro gare, ottenendo come miglior risultato un ottavo posto in Australia, per poi passare in Prost al posto di Gast\u00f3n Mazzacane, che non stava ottenendo prestazioni soddisfacenti. Con il team francese Burti non conquist\u00f2 punti e fu protagonista di due incidenti spettacolari. Il primo avvenne sulla pista di Hockenheim: Burti, partito nelle ultime file dello schieramento, poco dopo il via della gara tampon\u00f2 violentemente la Ferrari di Michael Schumacher (che procedeva lentamente a causa di un guasto meccanico): la sua vettura decoll\u00f2, si gir\u00f2 a mezz'aria e ricadde pesantemente in mezzo alla pista. Sia Burti che Schumacher uscirono comunque completamente illesi dalla carambola. Il secondo incidente capit\u00f2 due settimane pi\u00f9 tardi, al Gran Premio del Belgio, a Spa-Francorchamps: al quinto giro, Burti, in lotta con Irvine, tent\u00f2 un sorpasso ai danni del nordirlandese alla curva \"Blanchimont\". Quest'ultimo, non credendo possibile un attacco del brasiliano in quel punto della pista, chiuse la traiettoria arrivando al contatto con il pilota della Prost, che perse l'alettone e non fu pi\u00f9 in grado di controllare la propria vettura, schiantandosi a 250 chilometri orari contro le barriere di protezione. La sua monoposto venne distrutta quasi completamente, ad eccezione dell'abitacolo, ma Burti riport\u00f2 solamente una commozione cerebrale. Le conseguenze furono quindi meno gravi del previsto, per\u00f2 la carriera di Burti in Formula 1 termin\u00f2 in quel momento.\nOrmai senza un volante, venne ingaggiato come collaudatore dalla Ferrari, grazie anche all'influenza del connazionale Rubens Barrichello. A partire dal 2005, per\u00f2 Burti ha lasciato la Formula 1 ed \u00e8 tornato in Brasile per gareggiare nelle Brazilian Stock Car V8. Nel 2006 ritorn\u00f2 nel mondo della F1 firmando un contratto con la Williams, partecipando allo sviluppo della monoposto per la stagione seguente e prendendo parte ad alcune dimostrazioni in Sud America al volante di una Williams FW28. A fine anno scaduto il contratto con la storica scuderia inglese si ritir\u00f2 definitivamente dal mondo della Formula 1, ritornando a correre nella Brazilian Stock Car V8 dove \u00e8 stato impegnato fino alla stagione 2018.\nAttualmente \u00e8 commentatore delle gare di Formula 1 per la televisione brasiliana Rede Globo."}
{"id": "63665", "revid": "120160944", "url": "https://it.wikipedia.org/wiki?curid=63665", "title": "Lucien Bianchi", "text": "Biografia.\nIl milanese Luciano Bianchi si trasfer\u00ec in Belgio da bambino con il padre che era un meccanico nelle competizioni automobilistiche.\nEsord\u00ec in gara all\"'Alpine Rally\" nel 1951 per poi vincere il \"Tour de France\" grazie alla sua Ferrari 250 GT Berlinetta Tour de France nel 1957, 1958 e 1959 cos\u00ec come la \"Paris 1000\".\nA partire dal 1960 cominci\u00f2 a gareggiare saltuariamente anche in Formula 1.\nNel 1962 prese possesso di una Ferrari 250 GTO (numero telaio 3527 GT) con la quale prese parte al Tour de France dove arriv\u00f2 al settimo posto.\nVinse la \"Le Mans\" del 1968 in coppia con Pedro Rodr\u00edguez de la Vega conducendo una Ford GT40 Mk.I della squadra inglese J.W. Automotive Engineering Ltd.\nMor\u00ec in un incidente sul circuito di Le Mans nel 1969 durante le prove della 24 ore, la sua Alfa Romeo T33 usc\u00ec di pista e colp\u00ec un palo del telegrafo e prese fuoco.\nLe ferite riportate gli saranno fatali.\nBianchi verr\u00e0 poi sepolto nel cimitero di Woluwe-Saint-Pierre vicino a Bruxelles in Belgio.\nAttivit\u00e0 sportiva.\nLe vittorie pi\u00f9 prestigiose dell'italo-belga Lucien Bianchi furono la 12 Ore di Sebring del 1962 in coppia con Jo Bonnier e la 24 Ore di Le Mans del 1968 con Pedro Rodr\u00edguez al volante di una Ford GT40, ma gareggi\u00f2 anche con vetture turismo e nei rally.\nProprio nei rally \u00e8 famosa la sua collaborazione con la scuderia Citro\u00ebn, al comando delle DS ottenne molte vittorie e moltissimi piazzamenti in classe turismo, partecipando anche alle mitiche maratone anni 1960 quali Liegi-Sofia-Liegi e Londra-Sydney: particolarmente sfortunata fu l'edizione del 1968 durante la quale fu in testa fino a quando, a 7 chilometri dal traguardo, dovette abbandonare a causa dello scontro con una vettura non partecipante alla corsa.\nNel 1968 ritorn\u00f2 in Formula 1 con la squadra Cooper ma rimase ucciso all'inizio dell'anno successivo sul circuito di Le Mans.\nParentela.\nSuo nipote era Jules Bianchi, anche lui pilota di Formula 1, deceduto nel 2015 per le conseguenze di un incidente occorsogli al Gran Premio del Giappone 2014. Lucien Bianchi \u00e8 anche il fratello maggiore di Daniela Bianchi in Floris, Laura Bianchi in Corridori e di Mauro Bianchi (nonno paterno di Jules), anch'egli pilota automobilistico, che chiuse la propria carriera in seguito all'incidente mortale di Lucien."}
{"id": "63666", "revid": "2149408", "url": "https://it.wikipedia.org/wiki?curid=63666", "title": "Ludovico Scarfiotti", "text": "Biografia.\nDal capoluogo piemontese la sua famiglia si trasfer\u00ec a Potenza Picena per seguire la gestione del cementificio di Porto Recanati, impiantato anni prima dal nonno Lodovico che fu cofondatore e primo presidente della FIAT.\nIl padre Luigi, ingegnere e deputato del Regno, fu anch'esso valente pilota automobilistico. \nL'inizio agonistico in auto risale al 1952, su Fiat Topolino, nella gara \"Circuito del Piceno\", sempre nelle Marche. Dopo la maturit\u00e0 scientifica presso il Liceo Galilei di Macerata si occuper\u00e0 dell'azienda di famiglia.\nCorre diverse cronoscalate minori e prende parte alla Mille Miglia con una Fiat 1100 TV. Nel 1958 compra una Osca 1100 e fino al 1961 rimane assieme ai Fratelli Maserati.\nNel 1962 esordisce con la Ferrari e con la Scuderia S. Ambroeus. Grazie anche all'interesse di Gianni Agnelli, che gli \u00e8 cugino, riesce a esordire in Formula 1 nel 1963.\nPilota eclettico, si forma nelle cronoscalate in diverse categorie; corre anche con la Fiat 8V fino al 1958, e vince due Campionati Europei della Montagna con la Ferrari. Parallelamente gareggia anche nel Campionato Mondiale Sport Prototipi: vince, tra l'altro, la 24 Ore di Le Mans, la 12 Ore di Sebring, la 1000 km del N\u00fcrburgring, la 1000 km di Monza.\nScarfiotti fu il vincitore del Gran Premio d'Italia 1966 e rimane a tutt'oggi l'ultimo pilota italiano ad aver vinto il Gran Premio d'Italia. In quella che fu la sua unica vittoria nella categoria venne per\u00f2 aiutato dal compagno Mike Parkes, che gli fece da scudiero; \nScarfiotti prese il via a 10 Gran Premi di Formula 1 fino al 1968, anno in cui mor\u00ec a causa di un incidente durante le prove della gara in salita di Rossfeld al volante di una Porsche 909 \"Bergspyder\". Sulle inspiegabili cause dell'incidente pes\u00f2 una lunga strisciata che rivel\u00f2 come Scarfiotti fren\u00f2 ininterrottamente per 60 metri prima della curva. Autosprint pubblic\u00f2 una intervista di Ludovico con un giornalista di \"Stadio\" nella quale rivelava che sia lui che Gerhard Mitter (Campione Europeo della Montagna 1968 e suo compagno di squadra alla Porsche) poco tempo prima, a Montseny in Spagna, si trovarono con lo sterzo rotto. L'indagine interna della Porsche sment\u00ec questa possibilit\u00e0. In un'altra testimonianza del 2019, Mauro Forghieri parla di un urto con la testa contro una pietra sporgente.\nVenne sepolto al Cimitero monumentale di Torino nel Primitivo Nord D 399 tomba Scarfiotti-Favale. L'anno dopo della sua morte, ovvero nel 1969, il Comune di Sarnano istitu\u00ec il trofeo Lodovico Scarfiotti, premio per la cronoscalata da Sarnano alla sua frazione di Sassotetto, dedicandolo a lui.\nNel 2015 \u00e8 stato istituito il Memorial Lodovico Scarfiotti \"Sulle strade di Lodovico\" presso Potenza Picena e Porto Recanati. \u00c8 una riunione di protagonisti (tecnici, piloti, giornalisti, collezionisti ecc) nel contesto del concorso di eleganza e concorso dinamico per veicoli storici anche da competizione che si articola in tre giorni presso il Golf Club Torrenova di propriet\u00e0 di Luigi Scarfiotti e nei luoghi di vita del pilota.\nCuriosit\u00e0.\nMolte biografie, testi, le stesse ricerche in rete indicano indifferentemente, come nome di battesimo, Ludovico o Lodovico. Nella puntata TV di Rai Sport della trasmissione \"Ti ricordo ancora\", andata in onda domenica mattina, 4 maggio 2014, \u00e8 stato trasmesso un lungo reportage sulla edizione 1967 della 24 ore di Le Mans e sulla 24 ore di Daytona della stessa stagione agonistica; fra gli intervistati Ida Benignetti, la compagna del pilota, che cita spesso come \"Ludovico\" il protagonista dei suoi racconti e l'argomento delle domande del cronista. Si potrebbe dedurre quindi, anche senza la consultazione di documentazione anagrafica di prima mano, che il pilota avesse effettivamente questo nome. Una bella foto di Scarfiotti ai tempi delle gare in Ferrari lo propone col nome sulla parte destra della tuta, chiaramente leggibile e ricamato sulla tuta stessa, come \"LUDOVICO\". Ma allo stesso tempo, il certificato di propriet\u00e0 delle sue vetture riportava il nome di Lodovico. Ed il libro del 2018 di Paola Rivolta, ampiamente documentato con riscontri di prima mano, conduce al nome di Lodovico. Anche Mauro Forghieri, nella stessa intervista sopra riportata riguardo alle cause della morte, ricorda un aneddoto con il quale diceva chiaramente \"Lodovico\" al Direttore della Porsche che gli chiedeva il motivo dei successi della Ferrari."}
{"id": "63667", "revid": "1840984", "url": "https://it.wikipedia.org/wiki?curid=63667", "title": "Luigi Fagioli", "text": "La carriera.\nAppena ventenne, dopo essersi trasferito da qualche anno a Gubbio, non sapendo resistere al fascino della velocit\u00e0 si mise alla guida di una moto Borgo con cui disput\u00f2, vincendo, diverse gare italiane. Fu solo in seguito ad un incidente motociclistico e alle pressioni del padre che si decise a passare alla carriera automobilistica.\nNel 1925 debutta con una Salmson GP (auto francese) che, dopo una serie altalenante tra risultati da podio e qualche ritiro, porta alla prima vittoria di classe (4\u00aa posizione assoluta) nel Gran Premio Perugino del Turismo corso nel 1926.\nTra il 1926 e 1927 disputa ventisette gare con la Salmson che poi lascia per una Maserati Tipo 26 M assistita Casa con la quale correr\u00e0 fino al 1933. Le ventidue presenze sui campi di gara marcate nel 1928 con la Salmson SS e la Maserati, unite ai risultati raccolti al circuito di Caserta, a Modena, sul circuito delle Tre Fontane, sul Circuito di Rimini, alla Coppa Abruzzo, a Senigallia, al circuito di Avellino, sulla salita di Tolentino, alla Coppa Leonardi da sole rappresentano il valore e le capacit\u00e0 sportive possedute dal campione che da quel momento viene diviso in un sano campanilismo tra la citt\u00e0 natale di Osimo Ancona e di Gubbio.\nTra il 1929 e il 1932, raccogliendo venti risultati assoluti e diciotto da podio di categoria, risponde per ben sessantatr\u00e9 volte all'appello sui campi di gara. I primi sei mesi del 1933, che mortificano la voglia di correre ed il coraggio di Fagioli, sono segnati da ben sei ritiri consecutivi che spingono il pilota a lasciare la Maserati per andare alla ricerca di una nuova vettura; a questo proposito gli viene in aiuto Enzo Ferrari che, avendo rotto i rapporti di collaborazione con Nuvolari e Borzacchini, lo chiama a far parte della Scuderia mettendogli a disposizione la potente Alfa P3 con la quale, in soli tre mesi, Fagioli conquista il titolo di Campione italiano.\nL'anno successivo, convinto da un allettante ingaggio economico, lascia Ferrari per passare alla guida della Mercedes-Benz con la quale rimane per tre anni conseguendo diverse vittorie: nel 1934 vince la Coppa Acerbo a Pescara, il GP d'Italia a Monza e il GP di Spagna a San Sebastian, mentre nel 1935 trionfa al GP di Monaco, all'AVUS (Berlino) e al GP di Barcellona (Montjuich) diventando vicecampione d'Europa Grand Prix dietro al compagno-rivale Rudolf Caracciola.\nNel 1937 guida per l'Auto Union fino ad un temporaneo ritiro alle corse a causa di una sciatica, pausa che si allunga forzatamente per lo scoppio della seconda guerra mondiale.\nNel 1947 ritorna alle corse alla guida di una FIAT Monaci di 1100\u00a0cm\u00b3 mentre nel periodo dal 1949 al 1951 avendo tra le mani una OSCA 1100\u00a0cm\u00b3 la conduce sulle strade della penisola, salvo quattro sfortunati ritiri, sempre sul podio della categoria. Tra i risultati pi\u00f9 importanti sul palmar\u00e8s, tra gli altri, ci sono il Circuito di Pescara, il Giro delle Calabrie, la Mille Miglia, il Gran Premio di Roma, il Circuito di Napoli, la Coppa d'Oro di Sicilia, il circuito di Posillipo.\nNel 1950, alternandosi alla guida dell'OSCA, partecipa al primo Campionato del Mondo di Formula 1 sale nell'abitacolo di una delle tre rosse Alfa Romeo 158 (\"Alfetta F1\"), insieme a Nino Farina e Juan Manuel Fangio, dando vita al mitico terzetto delle \"3 F\", le tre Alfa arriveranno prime in classifica finale, primo Farina, secondo Fangio e terzo Fagioli (finito a soli 3 punti da Farina).\nNell'anno successivo, aggiungendo ai risultati gi\u00e0 ottenuti importanti vittorie di categoria, vince il Gran Premio di Francia di F1, sempre alla guida dell'Alfa Romeo.\nNel 1952, dopo essere passato nella squadra della Lancia, coglie uno spettacolare successo giungendo terzo assoluto e primo di categoria alla Mille Miglia guidando una Lancia Aurelia B20; il 31 maggio dello stesso anno rimane ferito in un incidente nel corso delle prove ufficiali del GP di Monaco per vetture GT, alla guida della Lancia B20. Con questo incidente si conclude una splendida carriera segnata da 204 presenze sui campi di gara.\nFagioli muore il 20 giugno in conseguenza delle ferite riportate nell'incidente di Monaco.\nIn sua memoria si \u00e8 corsa per otto edizioni (dal 1953 al 1966) la cronoscalata \"Coppa Luigi Fagioli\" ad Osimo, sua citt\u00e0 natale, valida nelle ultime edizioni anche per il Campionato Italiano. Dal 1966 si corre annualmente a Gubbio (dove risiedette per circa trent'anni) il \"Trofeo Luigi Fagioli\", prova valida per il Campionato italiano velocit\u00e0 montagna per auto moderne. \u00c8 citato nella canzone \"Nuvolari\" di Lucio Dalla.\nLe sue spoglie mortali riposano nella cappella di famiglia nel cimitero di Osimo.\nRisultati.\nCampionato europeo di automobilismo.\nN.B. Le gare in grassetto indicano una pole position mentre quelle in \"corsivo\" indicano il giro pi\u00f9 veloce in gara."}
{"id": "63668", "revid": "1840984", "url": "https://it.wikipedia.org/wiki?curid=63668", "title": "Luigi Musso", "text": "Carriera.\nGli inizi.\nFiglio di una famiglia benestante, Luigi Musso era il pi\u00f9 giovane fra tre fratelli. Proprio grazie a loro si appassion\u00f2 di automobilismo in tenera et\u00e0, ma siccome non gli avrebbero mai concesso di guidare le loro vetture decise di comprare una Giannini per partecipare ad alcune gare nel 1950.\nSolo nel 1952 suo fratello gli cedette la sua Stanguellini con cui riusc\u00ec a mettersi in evidenza, tanto che la Maserati decise di offrirgli un contratto, inserendolo nella scuderia insieme ai giovani Mantovani e Giletti. Nel 1953 riusc\u00ec quindi a laurearsi campione italiano di sport prototipo nella categoria per motori a 2 litri.\nFormula 1.\nDebutt\u00f2 nel 1953 al Gran Premio d'Italia alla guida di una Maserati. L'anno successivo rimase ancora nella squadra italiana, con la quale ottenne un secondo posto in Spagna. Nel 1955 continu\u00f2 con la \"casa del tridente\", ma ancora non arriv\u00f2 la vittoria. Questa fu conquistata al Gran Premio d'Argentina 1956 con la Ferrari, in coppia con Fangio.\nNel 1957 ottenne il suo miglior risultato in carriera concludendo terzo nella classifica piloti. Nel 1958 rimase ancora alla rossa, con la quale conquist\u00f2 due secondi posti nelle prime due gare, portandosi provvisoriamente in testa al campionato.\nLa morte.\nL'ascesa di Musso si concluse tragicamente durante il gran premio di Francia il 6 luglio del 1958, dove non sopravvisse alle ferite riportate in un incidente alla curva Gueux pi\u00f9 nota come \"Curva del Calvaire\" del Circuito di Reims. Nel corso del decimo giro Musso stava inseguendo Hawthorn per la prima posizione, ma fin\u00ec nel fossato all'esterno della curva e la vettura si capott\u00f2. Fu trasportato in ospedale con gravi ferite alla testa che gli causarono la morte qualche ora pi\u00f9 tardi. \nIl titolo mondiale venne vinto dal compagno di squadra Mike Hawthorn, che proprio nella gara fatale a Musso conquist\u00f2 la sua unica vittoria in stagione. Musso fu il primo pilota Ferrari a morire durante una gara.\nGareggiava sempre con un casco di colore giallo; sembra che a questo sia legata l'idea di Fiamma Breschi e di Enzo Ferrari di produrre anche vetture di serie con la carrozzeria gialla.\nMusso venne sepolto nel cimitero comunale monumentale Campo Verano di Roma.\nRisultati completi in F1.\n\u2020 Deceduto durante la gara."}
{"id": "63669", "revid": "119688250", "url": "https://it.wikipedia.org/wiki?curid=63669", "title": "Luigi Piotti", "text": "Carriera.\nFacoltoso uomo d'affari che corre spesso e senza problemi da pilota privato con macchine da s\u00e9 acquistate ed iscritte, il 6 giugno 1954 vince la 12 ore di Hy\u00e8res in coppia con Maurice Trintignant, su una Ferrari 250 Monza di sua propriet\u00e0.\n\u00c8 al via per la prima volta a un Gran Premio di Formula 1 nel 1956, per la precisione al Gran Premio d'Argentina, concluso con il ritiro, dopo che nella stagione precedente era stato iscritto al Gran Premio d'Italia su una Arzani-Volpini, senza qualificarsi per la partenza.\nNella stessa stagione partecipa anche al Gran Premio d'Italia, dove giunge sesto, suo miglior piazzamento in carriera. L'anno successivo si presenta a quattro GP, e si qualifica a tre; conclude solo il primo in Argentina, dove giunge decimo.\nNel 1958 prende parte per l'ultima volta a una corsa di F1, a Monaco, mancando la qualificazione, e si dedica ad altre attivit\u00e0 extralavorative.\nRiposa al cimitero monumentale di Milano."}
{"id": "63671", "revid": "1305772", "url": "https://it.wikipedia.org/wiki?curid=63671", "title": "Luis P\u00e9rez-Sala", "text": "Carriera.\nNel 1976 inizia la sua carriera sportiva con il karting. Dopo aver disputato diversi campionati a livello nazionale e poi europeo, nel 1986 e nel 1987 corre nella International Formula 3000, piazzandosi al secondo posto in classifica nel 1987.\nNel 1988 passa in Formula 1 alla guida di una Minardi, prima con il connazionale Adri\u00e1n Campos e poi con Pierluigi Martini come compagni di squadra; nel suo primo anno prende il via in 14 occasioni senza far segnare punti iridati e ottenendo come miglior risultato un ottavo posto in Portogallo. Viene confermato anche per il 1989, nuovamente in coppia con Martini; nella stagione riesce ad ottenere un punto arrivando sesto nel GP di Gran Bretagna, risultato che gli vale la 28\u00aa posizione nella classifica finale.\nLasciata la Formula 1, la sua carriera agonistica continua nel campionato spagnolo turismo, categoria in cui si laurea campione nel 1991 e nel 1993; dopo aver ottenuto altri trofei come la coppa di Spagna GTB nel 2003 e nel 2004, partecipa al campionato GT spagnolo fino al 2008.\nDal 2011 \u00e8 consulente della scuderia HRT, di cui diviene team principal sostituendo Colin Kolles alla fine della stagione."}
{"id": "63672", "revid": "77174", "url": "https://it.wikipedia.org/wiki?curid=63672", "title": "Manfred Winkelhock", "text": "Nato a Waiblingen, era fratello di Joachim Winkelhock, e padre di Markus Winkelhock, entrambi piloti automobilistici. Prima della Formula 1, fece carriera nelle formule minori, come la Formula 2 (3\u00ba al gran Premio di Enna del 1980) per poi impegnarsi costantemente anche nel settore delle vetture sport.\nLe formule minori.\nLa carriera automobilistica di Winkelhock fu condizionata da un esordio piuttosto tardivo, ma la sua tenacia gli permise comunque di salire tutti i gradini fino alla massima serie. Dopo la gavetta come meccanico, a 25 anni debutt\u00f2 in cronoscalate e gare di slalom a livello regionale. Sempre nel 1976 si iscrisse al trofeo monomarca riservato alla Volkswagen Scirocco, ottenendo 4 vittorie e il titolo, venendo cos\u00ec notato da Jochen Neerpasch, direttore della Squadra Corse BMW, che lo inser\u00ec per la stagione successiva nel \"BMW Junior Team\" con Marc Surer ed Eddie Cheever come compagni di squadra nelle gare del \"Deutsche-Rennsport-Meisterschaft\" riservate alle vetture turismo; in particolare al volante di una BMW 320 gruppo 5 elaborata da Schnitzer, Winkelhock vinse una gara all'Hockenheimring e si classific\u00f2 terzo assoluto e primo della \"II Divisione\" alla fine del campionato.\nNel 1978 Winkelhock corse ancora per la BMW nel campionato turismo ed in Formula 2. Ottenne spesso piazzamenti sul podio, ma non riusc\u00ec mai a vincere una corsa di Formula 2, nonostante avesse corso anche per il team Maurer.\nLa notoriet\u00e0 di Manfred Winkelhock \u00e8 dovuta, principalmente, a un drammatico incidente occorsogli al N\u00fcrburgring nel corso della gara di F.2 del 1980, quando la sua vettura, probabilmente a causa di un alettone piegato, praticamente decoll\u00f2 a mezz'aria dopo aver superato il dosso di Flugplatz, ribaltandosi sei volte in volo prima di schiantarsi contro le protezioni e riducendosi in mille pezzi: il pilota, salvato dal roll bar della vettura, ne usc\u00ec fortunatamente (e incredibilmente) illeso.\nFormula 1.\nPrime apparizioni.\nIl primo tentativo di qualificarsi per un Gran Premio di Formula 1, Winkelhock lo fece al Gran Premio d'Italia 1980, dove prese il posto del connazionale Jochen Mass, infortunato, sulla Arrows.\nIl periodo alla ATS.\n1982.\nLa partecipazione in pianta stabile alla Formula 1 cominci\u00f2 nel 1982, quando fu ingaggiato dalla ATS, al fianco di Eliseo Salazar. Rispetto all'anno precedente, per la ATS, i risultati furono subito interessanti. Il settimo posto di Manfred in Brasile si trasform\u00f2 nei due punti del quinto posto dopo la squalifica di Piquet e Rosberg. Giunse ancora a punti nel Gran Premio di San Marino, a cui non partecipava la maggior parte dei team inglesi: nelle verifiche del dopo gara venne per\u00f2 trovato sotto il peso minimo regolamentare, perdendo quindi la posizione. Il resto della stagione si trascin\u00f2 in maniera pi\u00f9 deludente: nessuno dei due piloti segn\u00f2 alcun punto, e lo stile aggressivo di Manfred troppo spesso lo port\u00f2 al ritiro per collisioni o incidenti. In tre occasioni arriv\u00f2 a mancare la qualificazione.\n1983.\nL'anno successivo la ATS present\u00f2 una vettura disegnata da Gustav Brunner e spinta dal motore BMW turbo. Le prevedibili difficolt\u00e0 nello sviluppo di una simile novit\u00e0 spinsero la squadra a schierare una sola vettura, guidata da Winkelhock. Le migliori prestazioni dell'anno furono quelle delle qualifiche, ottenendo posizioni nella prima met\u00e0 dello schieramento, ma la scarsa affidabilit\u00e0 imped\u00ec molto spesso a Manfred di vedere il traguardo. Per la delusione del pilota tedesco, fall\u00ec la qualificazione proprio nella gara di casa, mentre in Olanda venne spinto dopo che il motore si era spento al via. La manovra era proibita, ma venne richiamato ai box solo dopo 50 giri.\n1984.\nLe cose non migliorarono nel 1984, sempre con una vettura disegnata da Brunner prima di lasciare la ATS. Le qualifiche mostravano le qualit\u00e0 del pilota, ma problemi tecnici di vario genere impedivano di concretizzare queste potenzialit\u00e0. A questo si aggiunse un ambiente di squadra ricco di tensione, a causa del carattere irascibile del titolare della scuderia, Gunther Schmidt, ed il brillante esordio di un giovane talento austriaco, Gerhard Berger. Quest'ultimo giunse sesto a Monza, anche se il regolamento non gli permise di ottenere punti in quanto la scuderia era iscritta al mondiale con una sola vettura.\nLe brillanti prestazioni di Berger coincisero con altrettanti week-end sfortunati per Winkelhock: dopo la gara di Monza, Schmidt decise di licenziare il tedesco, che si present\u00f2 alla gara successiva, al N\u00fcrburgring, accompagnato da ufficiali giudiziari, per far sequestrare il materiale della scuderia, che aveva interrotto il suo contratto. Manfred non riusc\u00ec nell'intento, ma l'eco della vicenda port\u00f2 i vari partner a lasciare la squadra, che si ritir\u00f2 alla fine della stagione. Il pilota tedesco affront\u00f2 comunque l'ultima prova del mondiale sulla seconda Brabham, senza particolare successo.\nIl 1985.\nNella stagione 1985 pass\u00f2 al team RAM, al fianco di Philippe Alliot, ma i risultati continuavano ad essere piuttosto deludenti, anche a causa degli scarsi mezzi economici della squadra, che alla fine della stagione interruppe l'attivit\u00e0. Dopo un debutto al Gran Premio del Brasile con un tredicesimo posto il tedesco non si classific\u00f2 in Portogallo, si ritir\u00f2 a Imola e fall\u00ec anche la qualificazione a Monaco. Intanto il tedesco cercava un rilancio nel Campionato mondiale Endurance.\nLe gare di durata.\nNegli stessi anni, Winkelhock disputava con una certa regolarit\u00e0 nelle gare per prototipi e vetture turismo, pilotando vetture come BMW M1, Porsche 935J, Ford Capri Turbo, Ford C100 e BMW 635 CSi per varie scuderie tedesche sia nel \"Deutsche-Rennsport-Meisterschaft\" che nel mondiale e alla 24 Ore di Le Mans: durante il disastroso 1984 in F1 aveva disputato alcune gare con la Porsche 956 della scuderia Kremer Racing, tra le pi\u00f9 competitive del campionato, vincendo la prestigiosa \"200 miglia di Norimberga\".\nVista l'impossibilit\u00e0 di trovare un contratto per una scuderia competitiva in Formula 1, il tedesco firm\u00f2 per la stagione 1985 un contratto con la stessa scuderia per partecipare a tutte le gare del Mondiale Endurance con la nuova Porsche 962C del team Kremer: le cose andarono per il meglio, ottenendo subito un podio e poi la vittoria alla 1000 km di Monza, al fianco del rivale in Formula 1, Marc Surer, seguita da altri buoni piazzamenti. L'11 agosto Winkelhock e Surer parteciparono alla \"1000 km di Mosport\": Marc ebbe un contatto al secondo giro con una vettura pi\u00f9 lenta e ripart\u00ec dai box dopo lunghe riparazioni, ma quando (oltre un'ora dopo) Manfred prese i comandi della vettura ebbe un'uscita di strada impattando ad alta velocit\u00e0 contro le barriere in cemento e mor\u00ec il giorno dopo all'ospedale di Toronto in seguito alle lesioni riportate nell'incidente. Winkelhock \u00e8 stato sepolto nel cimitero di Waiblingen."}
{"id": "63673", "revid": "599013", "url": "https://it.wikipedia.org/wiki?curid=63673", "title": "Marc Gen\u00e9", "text": "\u00c8 fratello di Jordi Gen\u00e9, impegnato nel campionato TCR Series.\nCarriera.\nGli inizi e le formule minori.\nGen\u00e9 inizi\u00f2 la sua carriera a 13 anni, nel 1987, con il karting, disputando corse nazionali. Nel 1988 vinse il titolo e l'anno successivo pass\u00f2 al campionato europeo. Lo spagnolo rimase nell'ambiente kartistico fino al 1991, quando prese parte al campionato mondiale.\n\u00c8 successo alle monoposto nel 1992, ottenendo la quinta posizione nella Formula Ford spagnola. Nel 1993 \u00e8 stato vicecampione europeo della Formula Ford ed \u00e8 arrivato secondo al Formula Ford Festival. Ha poi gareggiato nella Formula 3 britannica, dove \u00e8 stato Rookie of the Year nel 1994. Nel 1997, dopo aver vinto la FISA Super Formula nel 1996, ha gareggiato nella Formula 3000 Internazionale.\nGen\u00e9 ha vinto l'Euro Open by Nissan nel 1998, guadagnandosi un test con il team di Formula 1 Minardi. In questo test, ha convinto i responsabili della squadra italiana e, con il supporto del suo sponsor \"Telef\u00f3nica,\" ha vinto un posto ufficiale nel team.\nFormula 1.\n1999-2000: Minardi.\nNel 1999, Gen\u00e9 ha fatto il suo debutto in F1 al volante di una Minardi M01, conquistando un punto nello spettacolare Gran Premio d'Europa finendo sesto. Marc ha superato il compagno di squadra Luca Badoer ed \u00e8 stato nominato \"Best Rookie of the Year 1999\". Non riusc\u00ec a ripetere l'impresa l'anno successivo, ma torn\u00f2 a mostrare una prestazione superiore a quella del suo compagno di squadra.\n2001-2004: Williams.\nDivenuto quindi tester Williams nel 2001, Gen\u00e9 ha sostituito Ralf Schumacher nel 2003 per il Gran Premio d'Italia, in cui ottiene un lodevole quinto posto. Lo spagnolo disput\u00f2 alcune gare anche nel 2004, ma senza ottenere buoni risultati, visto che la Williams non era molto competitiva in quelle gare e aveva anche numerosi problemi tecnici.\n2005-oggi: collaudatore Ferrari.\nDal campionato 2005, Gen\u00e9 \u00e8 divenuto collaudatore della Ferrari e, a fine 2007, gli \u00e8 stato rinnovato il contratto fino al 2009. Dopo il 2009, la Ferrari rinnova il contratto a Gen\u00e9 come pilota collaudatore per tutta la stagione 2010, ruolo che ha mantenuto nel corso degli anni.\n24 Ore di Le Mans e Endurance.\nVince l'edizione 2009 della 24 Ore di Le Mans su Peugeot 908 HDi FAP del team Peugeot Sport Total con 382 giri completati, alternandosi a David Brabham ed Alexander Wurz. Insieme a Fernando Alonso, \u00e8 l'unico spagnolo ad aver vinto questa competizione.Nel 2010 ottiene la vittoria nella 12 Ore di Sebring insieme a Wurz ed Anthony Davidson. Nel 2014, sostituendo il pilota Lo\u00efc Duval, vittima di uno spaventoso incidente in prova, si classifica secondo alla 24 Ore di Le Mans su Audi R18 e-tron quattro, in coppia con i piloti Tom Kristensen e Lucas Di Grassi.\nCommentatore televisivo.\nAttualmente \u00e8 commentatore delle gare di Formula 1 per i canali televisivi La Sexta e Sky Sport F1. Aveva gi\u00e0 commentato le gare per Sky Sport, al fianco di Carlo Vanzini, dal 2007 al 2009 ed \u00e8 tornato a svolgere tale ruolo per le terze sessioni di prove libere, qualifiche e gare dalla stagione 2013.\nRisultati.\nRisultati nel Campionato del mondo endurance.\nNel 2012 la Coppa del Mondo Endurance FIA \u00e8 stata assegnata solo ai Costruttori; nel 2013 \u00e8 stata istituita anche quella per i piloti."}
{"id": "63674", "revid": "198277", "url": "https://it.wikipedia.org/wiki?curid=63674", "title": "Marc Surer", "text": "La carriera.\nGli esordi.\nSurer fece il suo esordio nel karting, diventando campione elvetico nel 1972. Quattro anni pi\u00f9 tardi fece il suo esordio in Formula 3, prima di esordire, nello stesso anno, nel Campionato europeo di Formula 2.\nLa Formula 2.\nCon Hohmann.\nL'esordio in F2 avvenne nel \"Gran Premio del B.W\u00fcrttemberg e Assia\" sull'Hockenheimring, ultima prova stagionale, al volante di una March-BMW dell\"'Hohmann Racing\". Surer non fu per\u00f2 capace di qualificarsi.\nNel 1977 prosegu\u00ec l'impegno nella categoria, sempre su una March dell\"'Hohmann Auto Technik\". Il miglior risultato fu il quinto posto nel \"Gran Premio del Mugello\". Nell'ultima gara della stagione, il \"Donington Park Formula 2 Trophy\" venne ingaggiato dal \"team\" ufficiale della March. In questa gara chiuse quarto. Con cinque punti totali chiuse in tredicesima posizione in classifica finale.\nLa consacrazione.\nAnche nel 1978 fu pilota del \"team\" ufficiale della March. Ottenne sei secondi posti, tre terzi posti, e un quarto posto, il giro veloce nel \"Deutschland Troph\u00e4e\" e la \"pole\" nel \"Gran Premio del B.W\u00fcrttemberg e Assia\", gare entrambe disputate sull'Hockenheimring. Questi risultati lo fecero risultare secondo in classifica generale, con 51 punti, alle spalle del compagno di scuderia Bruno Giacomelli, dominatore della stagione e imprendibile a quota 82.\nIl 1979 fu l'anno della consacrazione nella categoria. L'elvetico pass\u00f2 al \"BMW Junior team\" e s'impose nell\"'ADAC-Eiffelrennen\" sul N\u00fcrburgring e nel Gran Premio di Roma a Vallelunga, ottenne un secondo posto e tre terzi. Fece la \"pole\" nel \"Deutschland Troph\u00e4e\" e nel Gran Premio di Pau e il giro veloce nel \"BARC 200-Jochen Rindt Trophy\" sul Circuito di Thruxton. Giunse all'ultima gara stagionale, a Donington Park, con un punto di svantaggio da Brian Henton; grazie al suo secondo posto e al quarto dell'inglese ottenne la vittoria finale nel campionato. La gara si decise a tre tornate dal termine quando Surer attacc\u00f2 Henton, che si trovava in seconda posizione. L'inglese venne tradito dai freni e and\u00f2 lungo in una curva.\nLa Formula 1.\nL'esordio nel 1979 con l'Ensign.\nPoche settimane dopo il trionfo in F2 lo svizzero fece l'esordio nella massima formula, al volante di una Ensign-Ford Cosworth nel Gran premio di Monza, prendendo il posto di Patrick Gaillard per gli ultimi tre gran premi della stagione . Surer per\u00f2 non si qualific\u00f2, cos\u00ec come non si qualific\u00f2 nella gara seguente, il Gran Premio del Canada. Il suo esordio in gara avvenne nell'ultimo gran premio stagionale, quello degli Stati Uniti-Est, in cui fu costretto al ritiro.\nIl passaggio all'ATS.\nNel Surer pass\u00f2 alla scuderia tedesca ATS, anch'essa motorizzata da Ford Cosworth. Nella seconda gara della stagione, il Gran Premio del Brasile colse un settimo posto, che rappresent\u00f2 anche il miglior risultato della stagione.\nL'annata s'interruppe, per qualche gran premio, dopo che l'elvetico si frattur\u00f2 le gambe durante le prove libere del Gran Premio del Sud Africa a Kyalami. Il pilota perse il controllo della monoposto alla \"Clubhouse\". Venne estratto dai rottami, dopo quarantacinque minuti con fratture alla caviglia e ferite su entrambe le gambe. Salt\u00f2 cos\u00ec tre gran premi, prima di rientrare nel Gran Premio di Francia. Nella parte finale della stagione ottenne anche dei buoni risultati nelle qualifiche, ma senza andare oltre l'ottava posizione in gara nel Gran Premio degli Stati Uniti-Est.\nIl 1981 tra Ensign e Theodore.\nL'anno seguente torn\u00f2, per la prima parte della stagione, con il \"team\" che l'aveva lanciato in F1, l'Ensign. Nella seconda gara stagionale, il Gran Premio del Brasile, colse i suoi primi punti mondiali grazie a un quarto posto, impreziosito anche dal giro pi\u00f9 veloce, ottenuto in una gara caratterizzata da forte pioggia. Questo fu il miglior risultato di sempre per il \"team\" britannico e anche l'unico gpv nel mondiale. Surer ottenne anche il sesto posto nel Gran Premio di Monaco.\nDopo quest'altro ottimo risultato venne appiedato dalla scuderia, e sostituito dal cileno Eliseo Salazar, che garantiva maggiori entrate. Salt\u00f2 di fatto per\u00f2 solo il Gran Premio di Spagna, visto che dal Gran Premio di Francia venne ingaggiato dalla Theodore fino a fine stagione. La vettura per\u00f2 era pi\u00f9 modesta e non consent\u00ec allo svizzero di ottenere pi\u00f9 dell'ottavo posto nel Gran Premio d'Olanda. Chiuse sedicesimo in classifica piloti con quattro punti.\nIl periodo in Arrows.\nDal , e per tre stagioni, Surer fu pilota all'Arrows. Il 15 gennaio 1982, nel corso di test in preparazione del GP del Sudafrica, prima prova della stagione, Surer usc\u00ec di pista e si frattur\u00f2 una gamba. Sostituito da Brian Henton, ex pilota della Toleman, fu costretto a saltare le prime quattro gare della stagione. Rientr\u00f2 nel Gran Premio del Belgio con un settimo posto. In stagione giunse per due volte a punti: nel GP del Canada (quinto) e in quello di Germania (sesto). Con un totale di tre punti chiuse ventunesimo in classifica.\nL'anno seguente inizi\u00f2 la stagione in maniera molto positiva chiudendo a punti tre delle prime quattro gare della stagione (sesto in Brasile e a Imola, quinto a Long Beach). Nella restante parte dell'anno, pur con dei buoni piazzamenti vicino alla zona punti, non fu pi\u00f9 capace di giungere tra i primi sei, terminando quattordicesimo nella classifica piloti.\nIl fu molto pi\u00f9 deludente. Corse le prime tre gare della stagione con l'Arrows A6 a motore Ford-Cosworth, poi pass\u00f2 nel Gran premio di Imola a una A7 a motore BMW turbo, prima di tornare per altre quattro gare al modello A6 e terminare poi la stagione a bordo del modello A7. Ottenne un solo punto, nel Gran Premio d'Austria, in cui giunse sesto.\nL'approdo alla Brabham.\nPer il Surer si trov\u00f2 senza un volante in F1. L'abbandono di Fran\u00e7ois Hesnault della Brabham-BMW, dopo i primi quattro gran premi stagionali ridon\u00f2 allo svizzero l'opportunit\u00e0 di correre nella massima formula. Venne preferito a Ren\u00e9 Arnoux e John Watson. Esord\u00ec piazzandosi al quindicesimo posto nel GP del Canada e conquist\u00f2 due sesti posti (in Germania e Austria) e il quarto a Monza. Sfior\u00f2 in ben due occasioni il podio: nel Gran Premio di Brands Hatch fu costretto al ritiro al 62\u00ba giro per un guasto al turbo quando si trovava in seconda posizione (venne comunque classificato tredicesimo), e nel Gran Premio di Adelaide fu il motore a tradirlo, quando a met\u00e0 gara si trovava in terza posizione.\nIl ritorno all'Arrows.\nNel torn\u00f2 all'Arrows, ancora motorizzata BMW. Corse i primi cinque gran premi stagionali, ottenendo tre noni posti fino al ritiro avvenuto in seguito a un tragico incidente nel \"Rally dell'Assia\".\nLe vetture a ruote coperte.\nAssieme all'impegno in F1 Surer fu protagonista in diverse specialit\u00e0 automobilistiche.\nNel 1985 partecip\u00f2 al Campionato del Mondo Sport Prototipi con una Porsche 962 della \"Kremer Racing\". Giunse secondo nella 1000\u00a0km del Mugello, s'impose nella 1000 km di Monza, fu quarto nella 1000\u00a0km di Silverstone assieme a Manfred Winkelhock. Nella 1000\u00a0km di Mosport il suo compagno di sedile per\u00ec in un incidente.\nGiunse infine dodicesimo nella 1000\u00a0km di Spa, con Kees Kroesemeijer quale compagno di \"team\", al volante di una Porsche 956.\nFu attivo spesso anche nei rally. Nel 1984 con una Renault 5 Turbo partecip\u00f2 a diversi rally nazionali, cos\u00ec come nel 1986. Nel corso del \"Rally dell'Assia\", a bordo di una Ford RS200 ebbe un grave incidente in cui mor\u00ec il suo copilota Michel Wyder. Lo svizzero perse il controllo della vettura che si schiant\u00f2 contro un albero. Il suo copilota mor\u00ec nella vettura in fiamme e lui venne portato nell'ospedale di Schotten in gravi condizioni.\nDopo il ritiro.\nDopo l'abbandono dalle corse Surer rimase legato alla BMW che lo fece prima diventare maestro di pilotaggio poi gli affid\u00f2 i programmi del DTM e nel \"Super Tourenwagen Cup\".\nSurer divenne inoltre commentatore automobilistico per la SF - Schweizer Fernsehen e in seguito per Sky Deutschland.\nRisultati completi in Formula 2.\nCampionato europeo.\n() N.B. Le gare in grassetto indicano una pole position mentre quelle in \"corsivo\" indicano il giro pi\u00f9 veloce in gara.\nCampionato giapponese.\n() N.B. Le gare in grassetto indicano una pole position mentre quelle in \"corsivo\" indicano il giro pi\u00f9 veloce in gara."}
{"id": "63675", "revid": "1840984", "url": "https://it.wikipedia.org/wiki?curid=63675", "title": "Maria Teresa de Filippis", "text": "Biografia.\n\u00c8 stata la prima donna a qualificarsi per un Gran Premio di Formula 1. Ad oggi, con Lella Lombardi, la sola che sia riuscita a schierarsi alla partenza di questa competizione, tra le cinque che hanno tentato l'impresa. Esord\u00ec nel \"circus\" in occasione del Gran Premio di Monaco del 1958 su una Maserati, senza riuscire a qualificarsi.\nSoprannominata \"Pilotino\", nel 1958 si schier\u00f2 alle qualifiche di 4 Gran Premi (Monaco, Belgio, Portogallo e Italia) e riusc\u00ec a tagliare il traguardo in occasione del Gran Premio del Belgio, che la vide finire al decimo posto, a due giri dal vincitore Tony Brooks, su Vanwall. La vettura era una Maserati 250F.\nNel 1959 disput\u00f2 le qualifiche del Gran Premio di Monaco al volante di una Behra-Porsche. Termin\u00f2 la carriera dopo la morte di Jean Behra, avvenuta nel 1959 durante una gara di contorno al Gran Premio di Germania."}
{"id": "63676", "revid": "120538189", "url": "https://it.wikipedia.org/wiki?curid=63676", "title": "Mark Blundell", "text": "Nella sua lunga carriera, ha avuto modo di gareggiare in varie classi dell'automobilismo, tra cui Formula 1, CART e Sportprototipo. \u00c8 stato inoltre commentatore delle gare di Formula 1 sulla rete televisiva inglese ITV.\nTra i suoi maggiori successi, la vittoria alla 24 Ore di Le Mans del 1992.\nCarriera.\nGli inizi.\nBlundell si interess\u00f2 inizialmente alla motocross, che pratic\u00f2 dal 1980 al 1984. In quell'anno si verific\u00f2 il passaggio all'automobilismo con l'iscrizione al campionato Junior di Formula Ford 1600 britannica. Nonostante il passaggio dalle due alle quattro ruote, l'inglese si dimostr\u00f2 subito a suo agio nella competizione, riuscendo a vincere venticinque gare e terminando secondo in campionato. Per le sue prestazioni e il debutto convincente venne premiato con il Grovewood Award, un premio dedicato ai talenti emergenti nel mondo dell'automobilismo del Commonwealth.\nNegli anni seguenti riusc\u00ec a imporsi nel campionato britannico di Formula Ford 1600, nel 1985, e nel campionato europeo Formula Ford 2000, nel 1986. Decise quindi di passare alla Formula 3000 nel 1987. Inizi\u00f2 la stagione guidando una poco competitiva Lola T86/50, ma riusc\u00ec comunque a farsi notare nella gara di Spa, in cui riusc\u00ec a issarsi al secondo posto prima che la corsa venisse interrotta. \nPassato alla squadra ufficiale della Lola per il 1988, ottenne tre podi senza per\u00f2 mai riuscire a imporsi in una gara.\nNel 1989 continu\u00f2 il suo impegno in Formula 3000, in cui guid\u00f2 per la Middlebridge Racing, cogliendo come miglior risultato un terzo posto a Silverstone. Chiuse la stagione undicesimo, fallendo anche la qualificazione a Circuito di Jerez.\nSport Prototipi.\nContemporaneamente alle gare in Formula 3000, nel 1989 Blundell prese parte per la prima volta alla 24 Ore di Le Mans con il team Nissan in coppia con Julian Bailey e Martin Donnelly, conclusa con un ritiro durante la prima ora di gara.\nL'anno seguente, sempre gareggiando per il team giapponese, Blundell intensific\u00f2 i suoi impegni, partecipando al Campionato Mondiale Sport Prototipi, ottenendo tra l'altro la pole position alla 24 Ore di Le Mans. \nI suoi migliori risultati furono due secondi posti, sempre in coppia con Bailey, alla 480 km di Montreal e alla 480 km di citt\u00e0 del Messico.\nFormula 1.\nDopo aver ricoperto il ruolo di collaudatore per la Williams nel 1990, Blundell ottenne il suo primo contratto in Formula 1 con la Brabham per correre la stagione 1991 al fianco di Martin Brundle, pur mantenendo il suo ruolo di tester con la casa di Grove. Il team, rilevato nel 1990 dalla Middlebridge Racing per cui aveva gi\u00e0 corso in Formula 3000, era per\u00f2 in difficolt\u00e0 finanziarie e non era in grado di garantire una vettura competitiva. Il debutto di Blundell avvenne al Gran Premio degli Stati Uniti alla guida di una Brabham BT59Y, modello della stagione precedente riadattato, e venne chiuso con un ritiro. L'introduzione della nuova BT60Y non miglior\u00f2 particolarmente i risultati, dato che entrambi i piloti Brabham si trovavano spesso in fondo alla classifica e, a partire dal Gran Premio di Germania furono obbligati a disputare le prequalifiche. Blundell ottenne il suo unico punto in Belgio, concludendo la stagione al 18\u00ba posto nella classifica piloti. \nNon confermato dalla Brabham, in forte crisi finanziaria, venne assunto come collaudatore dalla McLaren e si dedic\u00f2 perlopi\u00f9 alle competizioni dedicate alle vetture a ruote coperte conquistando la vittoria alla 24 Ore di Le Mans 1992 al volante di una Peugeot 905.\nA settembre del 1992, entr\u00f2 in contatto con la Ligier, in cerca di un pilota titolare per la stagione successiva. Nei mesi successivi, le parti riuscirono a trovare un accordo e Blundell venne assunto per disputare il campionato 1993, trovandosi nuovamente come compagno di squadra Brundle. Il pilota inglese si dichiar\u00f2 fiducioso per la stagione, visto che le premesse tecniche per la squadra francese erano migliori rispetto alle ultime stagioni. Gi\u00e0 nella prima gara della stagione conquist\u00f2 il gradino pi\u00f9 basso del podio, impresa che ripet\u00e9 in Germania. Durante l'anno, Blundell fu autore di buone prestazioni, tuttavia la sua guida aggressiva, che aveva provocato alcuni incidenti e contatti, venne criticata in pi\u00f9 occasioni. Concluse al 10\u00ba posto in classifica e viene assunto per la stagione successiva dalla Tyrrell. Arriv\u00f2 ancora a podio in Spagna e concluse il mondiale in dodicesima posizione. \nNel 1995 pass\u00f2 alla McLaren e concluse di nuovo 10\u00ba come due anni prima.\nData l'impossibilit\u00e0 di trovare una squadra per il 1996, a fine anno lasci\u00f2 la Formula 1 per dedicarsi alle corse americane della serie CART in cui, tra il 1996 e il 2000, ha raccolto tre successi parziali.\nRisultati completi in Formula 1.\n(*) Indica quei piloti che non hanno terminato la gara ma sono ugualmente classificati avendo coperto, come previsto dal regolamento, almeno il 90% della distanza totale."}
{"id": "63677", "revid": "124865992", "url": "https://it.wikipedia.org/wiki?curid=63677", "title": "Mark Donohue", "text": "Carriera.\nCanAm e ChampCar.\nInizi\u00f2 la sua carriera motoristica nelle vetture minori, CanAm e ChampCar, ottenendo buoni risultati, e, cos\u00ec, riuscendo a guadagnarsi un posto in Formula 1.\nFormula 1.\nInizi\u00f2 la sua carriera in Formula 1, nel 1971, alla guida di una Penske, come prima guida, a fianco di David Hobbs. Donohue ottenne al primo Gran Premio mai disputato in Formula Uno un risultato di assoluto rilievo, conquistando un podio con il 3\u00ba posto, nel Gran Premio del Canada, evento interrotto dopo 64 degli 80 giri previsti a causa della pioggia.\nNel 1972 vinse la 500 Miglia di Indianapolis alla guida di una McLaren.\nQuesta corsa per\u00f2 non era valida per il Mondiale di Formula Uno di quell'anno, quindi Donohue non ebbe punti iridati a fine stagione.\nLa 500 miglia di Indianapolis riconosceva punti validi per il Campionato Mondiale di F1 dal 1950 al 1960.\nPass\u00f2 alla Penske, ma non ottenne risultati ottimali. La sua classificazione migliore in un Gran Premio, quell'anno, fu in Canada, arrivando in gara 12\u00ba.\nLa stagione successiva fu di nuovo la prima guida per la Penske.\nI buoni risultati iniziali.\nInizi\u00f2 bene la stagione, e riusc\u00ec a conquistare, in due Gran Premi (Svezia e Gran Bretagna), il quinto posto, dimostrandosi sempre assai competitivo nonostante i limiti del suo mezzo.\nLa tragica morte.\nDurante il Gran Premio d'Austria di F1 del 1975, ebbe un incidente (al volante di una March gestita dal team Penske) nelle prove libere della domenica a causa dello scoppio di uno pneumatico, nella curva denominata \"Hella-Licht Kurve\". Il pilota statunitense, dopo il terribile schianto, fu estratto dall'abitacolo da Emerson Fittipaldi e Hans-Joachim Stuck che si erano fermati. Donohue era cosciente, e fu trasferito in elicottero verso l'ospedale di Graz per controlli pi\u00f9 approfonditi. Durante il viaggio il pilota cominci\u00f2 ad avere forti dolori alla testa. Dopo varie analisi, Donohue fu portato in sala operatoria per un intervento atto a ridurre un'emorragia formatasi a seguito dell'incidente. Dopo l'operazione fu trasferito in terapia intensiva. Dopo un paio di giorni perse improvvisamente conoscenza e il giorno dopo mor\u00ec a causa di complicazioni a livello cerebrale. Due giorni dopo mor\u00ec anche un commissario di percorso che in quell'incidente era stato colpito da un pezzo di alettone, rendendo ancora pi\u00f9 tragico il bilancio dell'incidente.\nLa famiglia intent\u00f2 una causa contro la grande azienda produttrice dello pneumatico esploso, la Goodyear, e inizi\u00f2 una controversa battaglia legale; il team Penske, che tanto successo ebbe nelle competizioni automobilistiche negli USA, sub\u00ec un profondo trauma dalla morte di Donohue, che era anche un ingegnere in grado di portare contributi in fase di collaudo molto incisivi, come ricordava spesso il team principal, Roger Penske, a lui legato da un proficuo rapporto personale e professionale.\nNel 1976, nonostante la perdita di un componente tanto importante, la squadra Penske disput\u00f2 ancora una intera stagione di Formula Uno con l'irlandese John Watson alla guida della nuova vettura. Fu proprio un anno dopo l'incidente, sulla stessa pista, in Austria, che il team (e Watson) vinsero la loro prima corsa: per Penske fu la sola vittoria in Formula Uno: nel 1977 la scuderia non disput\u00f2 il mondiale, cedendo i suoi mezzi - assai competitivi - alla scuderia tedesca ATS, per tornare a impegnarsi esclusivamente nelle corse americane.\nDonohue \u00e8 stato sepolto presso il cimitero di Saint Teresa, a Summit, New Jersey."}
{"id": "63678", "revid": "599013", "url": "https://it.wikipedia.org/wiki?curid=63678", "title": "Martin Brundle", "text": "Ha corso per gran parte della propria carriera in Formula 1, segnalandosi come una presenza costante per circa un decennio. Pur non avendo mai ottenuto la vittoria di un Gran Premio ha corso per squadre come Benetton, McLaren, Ligier, Tyrrell, Brabham, Williams e Zakspeed. \nBrundle ha ottenuto i suoi maggiori successi nelle competizioni a ruote coperte, imponendosi nel Campionato del mondo sportprototipi 1988 e nella 24 Ore di Daytona dello stesso anno, oltre che nella 24 Ore di Le Mans 1990. \nIn seguito al suo ritiro dalla Formula 1, dal 1997 svolge il ruolo di commentatore televisivo dei Gran Premi, prima per la tv britannica ITV, dal 2009 al 2011 per la BBC e dal 2012 per Sky Sports.\nCarriera.\nGli inizi e le serie minori.\nBrundle crebbe, come pilota, in maniera piuttosto inconvenzionale. Inizi\u00f2 la sua carriera all'et\u00e0 di 12 anni prendendo parte a delle gare sull'erba nel villaggio di Pott Row nel Norfolk. Nel 1975 partecip\u00f2 alle gare su pista ovale Hot Rod, ricevendo lo status 'Star grade'. Nel 1979 cominci\u00f2 a gareggiare nelle monoposto della Formula Ford. In questo periodo, tuttavia, riusc\u00ec a farsi notare sulle BMW da turismo di Tom Walkinshaw, in particolare a Snetterton, dove riusc\u00ec ad arrivare secondo gareggiando con piloti di fama internazionale. Vinse il campionato BMW nel 1980 e affianc\u00f2 Stirling Moss nel Campionato Turismo Inglese del 1981.\nNel 1982, grazie anche al sostegno della BP, pass\u00f2 alla F3 britannica nella squadra di Dave Price. L'inizio stagione fu difficoltoso e nelle prime due gare Brundle si ritir\u00f2 per altrettanti incidenti. Riusc\u00ec comunque a imporsi per la prima volta ad Oulton Park e nelle restanti gare si piazz\u00f2 sempre in pole position, ottenendo un altro successo. Vinse anche il Grovewood Award come il pilota pi\u00f9 promettente del Commonwealth. A fine stagione, Brundle si accord\u00f2 con Eddie Jordan per disputare il campionato 1983. Pur con pochi mezzi economici a disposizione e nonostante un grave incidente stradale in corso di stagione, che port\u00f2 al danneggiamento di mezzi e attrezzature e alla morte di un meccanico della squadra, Brundle riusc\u00ec a ottenere risultati brillanti. Nelle prime nove gare giunse sempre secondo alle spalle di Ayrton Senna, ma da met\u00e0 campionato riusc\u00ec a recuperare tutto lo svantaggio e si present\u00f2 all'ultima gara in vantaggio di un punto. Senna riusc\u00ec a imporsi all'ultimo appuntamento stagionale e Brundle perse il campionato negli ultimi giri. Grazie alle sue prestazioni e al suo piazzamento attir\u00f2 le attenzioni di Ken Tyrrell, che lo convoc\u00f2 per svolgere un test con la monoposto di Formula 1.\nPrimi anni in Formula 1 (1984-1987).\nDopo aver svolto una sessione di test anche con la McLaren, nel febbraio del 1984 Brundle venne assunto dalla Tyrrell per l'imminente stagione. Il debutto del pilota inglese in Formula 1 avvenne con un quinto posto al Gran Premio del Brasile, gara inaugurale della stagione. Pur disponendo di una monoposto con motore aspirato, meno competitiva rispetto alle vetture con motore tubo, Brundle diede sfoggio in alcune occasioni di ottime prestazioni, giungendo secondo sul circuito di Detroit. Al successivo Gran Premio degli Usa West, Brundle ebbe un grave incidente durante la qualifiche, urtando violentemente una barriera di cemento e rimbalzando su un'altra; l'episodio rischi\u00f2 seriamente di porre fine alla sua carriera dato che in un primo momento si prospett\u00f2 pure la necessit\u00e0 dell'amputazione di un piede, poi evitata. \nNella stessa gara si scopr\u00ec che la Tyrrell utilizzava uno stratagemma irregolare per rientrare nei limiti di peso imposti nel regolamento: nel serbatoio del sistema d'iniezione d'acqua delle vetture venivano inserite delle palline di piombo durante il previsto ultimo rabbocco in gara di tale liquido. In una riunione del 18 luglio 1984, la FISA decise di escludere la Tyrrell dalle rimanenti gare del campionato del mondo, e cancell\u00f2 tutti i punti ottenuti fino al momento della squalifica. Venne deciso che i punti attribuiti ai piloti della scuderia britannica non sarebbero stati assegnati. Le vetture proseguirono a partecipare al campionato, fino al Gran Premio d'Olanda, ma la loro partecipazione fu \"sub judice\". La squalifica della Tyrrell venne confermata dal Tribunale d'Appello della FISA, dopo una riunione del 29 agosto. La scuderia venne esclusa dai successivi gran premi. Brundle, ignaro dello stratagemma ideato da Tyrrell per eludere il regolamento, continu\u00f2 la riabilitazione in vista del rientro per la stagione 1985. Venne nel frattempo contattato dalla Lotus, ma il rapporto non pot\u00e9 concretizzarsi dato che Ken Tyrrell esercit\u00f2 l'opzione di rinnovo del contratto di Brundle anche per l'anno seguente.\nRistabilitosi, Brundle corse quindi nuovamente con la Tyrrell, ma non riusc\u00ec mai ad entrare in zona punti. L'accordo fu rinnovato con la scuderia scozzese per il 1986, anno in cui Brundle finalmente conquist\u00f2 8 punti.\nSenza altre opzioni in Formula 1, nel 1987 il pilota inglese passare alla Zakspeed. Il progetto della squadra si rivel\u00f2 ben presto un fallimento, ma Brundle riusc\u00ec comunque a regalare alla scuderia del miliardario Zakowski la sua unica gioia in massima serie, conquistando due punti nel Gran Premio di San Marino.\nTra Formula 1 e Sport prototipi (1988-1990).\nNel 1988 dopo 4 anni in Formula 1, Brundle decise di partecipare al Campionato del mondo sportprototipi guidando per il team TWR-Jaguar, alla guida di una Jaguar XJR-9. Nella stessa stagione vince il titolo mondiale piloti; con la stessa vettura vince anche la 24 Ore di Daytona. Rimase comunque collaudatore per la Williams in massima serie e partecip\u00f2 al Gran Premio del Belgio, in sostituzione di Nigel Mansell (affetto da problemi di salute), arrivando settimo al traguardo, sfiorando la zona punti.\nNel 1989 Brundle torn\u00f2 nel \"circus\" avendo il ruolo di primo pilota in una Brabham ormai decaduta. Nonostante ci\u00f2, riusc\u00ec comunque a farsi notare grazie ad alcune prestazioni interessanti, come quella a Monaco. L'anno successivo decise di non partecipare al mondiale, dedicandosi a competizioni differenti. \nNel 1990 ritorn\u00f2 a guidare negli sport prototipo, sempre per la TWR, e vinse la 24 Ore di Le Mans con la Jaguar XJR-12. In tutto ha preso parte a sei edizioni della classica gara francese.\nSecondo periodo in Formula 1 (1991-1996).\nTorn\u00f2, a tempo pieno in Formula 1 nel 1991, sempre alla guida di una Brabham di scarsa competitivit\u00e0. Nonostante ci\u00f2, riusc\u00ec a chiudere la stagione con 2 punti e parecchie prestazioni importanti, che gli valsero l'interesse di molti addetti ai lavori.\nNel 1992, infatti, la sua carriera sub\u00ec una svolta: venne contattato dalla Benetton, squadra nettamente pi\u00f9 competitiva, che lo assunse come secondo pilota al fianco di un giovane e promettente Michael Schumacher. Brundle non riusc\u00ec mai a battere il suo compagno di squadra in qualifica, ma, in pi\u00f9 di qualche gara si dimostr\u00f2 molto vicino al pilota tedesco, rendendosi autore di prestazioni notevoli: arriv\u00f2 a conquistare 5 podi, tra cui un secondo posto a Monza, e una serie di nove risultati utili consecutivi, concludendo al sesto posto la stagione con 38 punti, suo miglior risultato in carriera. Tuttavia, durante il weekend del Gran Premio d'Italia, il team comunic\u00f2 al pilota inglese la decisione di non rinnovare il contratto.\nPer il 1993, infatti, la scuderia gli preferir\u00e0 l'italiano Patrese (proveniente dalla Williams). In un'intervista del 2009 Flavio Briatore, direttore generale della Benetton nel 1992, ammise l'errore di aver sottovalutato le capacit\u00e0 velocistiche di Brundle, che avrebbe potuto ottenere risultati importanti con il team anglo-italiano anche negli anni successivi al 1992. Dunque nel 1993 avvenne il passaggio alla Ligier, con cui Brundle conquist\u00f2 un altro podio e numerosi piazzamenti a punti. Termin\u00f2 settimo in classifica con 13 punti, risultando essere il primo tra i piloti senza sospensioni attive montate sulla vettura.\nCirca due settimane prima dell'inizio della stagione 1994, venne assunto come secondo pilota dalla McLaren, rimasta orfana di Ayrton Senna (passato alla Williams). La squadra di Woking, in fase di transizione, mise in pista una vettura veloce solo su pochi tracciati, a causa dei nuovi ma tutt'altro che potenti e affidabili motori Peugeot, che crearono pi\u00f9 problemi che vantaggi. Dunque Brundle riusc\u00ec soltanto a riconfermare la settima posizione in classifica piloti, salendo due volte sul podio (secondo a Monaco e terzo in Australia). Per il 1995 la Mercedes, nuovo fornitore di motori per la Mclaren, impose alla scuderia Nigel Mansell come secondo pilota al posto di Brundle.\nNel 1995 Brundle torn\u00f2 quindi alla Ligier, alternandosi al volante con Aguri Suzuki (scelto per motivi economici e di sponsor). Ottenne un quarto posto in Francia e un terzo posto in Belgio (ultimo podio della sua carriera), sul bagnato, dopo aver tentato di difendere la seconda posizione dall'attacco di Damon Hill all'ultimo giro.\nNel 1996 concluse la sua carriera in Jordan, dove, tra l'altro, nella prima gara in Australia, fu protagonista di un altro tremendo incidente, pi\u00f9 cruento di quello sofferto dodici anni prima, dal quale usc\u00ec, per fortuna, non solo totalmente illeso (grazie anche alle nuove strutture di protezione per il pilota introdotte proprio in quella gara), ma anche in grado di partecipare alla ripartenza della corsa, interrotta dopo l'incidente."}
{"id": "63679", "revid": "4175", "url": "https://it.wikipedia.org/wiki?curid=63679", "title": "Martin Donnelly", "text": "Carriera.\nDopo aver corso in Formula 3 e Formula 3000 britannica, dove vinse 3 gare accreditandosi come uno dei pretendenti al titolo, nel 1988 si aggiudic\u00f2 il prestigioso \"Cellnet Award\" come il pi\u00f9 promettente pilota britannico dell'anno.\nDonnelly esord\u00ec nel mondiale di Formula Uno 1989 al volante di una .\nNel 1990 fu alla , auto con la quale ebbe un grave incidente durante le prove del GP di Spagna a Jerez: la sua vettura sal\u00ec su un cordolo e usc\u00ec di strada a oltre sbalzandolo fuori con tutto il sedile mentre avantreno e abitacolo rimanevano distrutte nella collisione contro un muro.\nNonostante la gravit\u00e0 dell'impatto (Donnelly riport\u00f2 fratture alle gambe, lesioni agli organi interni e sei settimane di coma), Donnelly sopravvisse all'incidente ma la sua carriera in Formula 1 termin\u00f2 definitivamente; \u00e8 rimasto nel mondo dei motori come organizzatore di eventi minori e di un team che corre nella Formula Vauxhall."}
{"id": "63680", "revid": "287204", "url": "https://it.wikipedia.org/wiki?curid=63680", "title": "Masten Gregory", "text": "La sua vittoria pi\u00f9 importante risale al 1965, ottenuta alla 24 ore di Le Mans in coppia con Jochen Rindt al volante di una Ferrari 250 LM.\nCarriera.\nGli inizi.\nMasten Gregory nacque a Kansas City nel 1932. Il padre era un uomo d'affari e mor\u00ec quando era ancora bambino, lasciando a lui e ai fratelli una cifra di circa 75.000 dollari a testa di fondi fiduciari che avrebbero ereditato a ventun anni. Gi\u00e0 a quindici anni cominci\u00f2 a gareggiare in corse clandestine presso la sua citt\u00e0 guidando l'auto di famiglia, una Ford del 1933, e successivamente venne assunto da suo cognato che gestiva un team automobilistico.\nUna volta compiuti diciotto anni decise di sposarsi e riusc\u00ec ad avere anticipatamente i soldi dell'eredit\u00e0 paterna che spese per acquistare una vettura per gareggiare nelle corse di SCCA. Cominci\u00f2 ad ottenere le sue prime vittorie nel 1953 a bordo di una Jaguar e, nel 1954, part\u00ec per l'Europa. L'esperienza, per\u00f2, duro poco e dopo appena due anni fece ritorno negli Stati Uniti.\nFormula 1.\nNel 1957 la sua carriera sub\u00ec un decollo, anche grazie alla sua partecipazione alla 1000 km di Buenos Aires, che vinse insieme a Luigi Musso ed Eugenio Castellotti. Lo stesso anno venne quindi assunto da Mimmo Dei per correre nella Scuderia Centro Sud e colse un terzo posto al debutto al Gran Premio di Monaco. Dopo questa prestazione gli venne offerto anche un contratto dalla Ferrari, ma l'americano rifiut\u00f2 in quanto avrebbe potuto disputare solo alcune gare all'anno. Nella stessa stagione colse anche due quarti posti a Pescara e Monza. L'anno seguente fu vittima di un incidente a Silverstone durante una gara per vetture sport che lo costrinse a saltare parte della stagione. Non riusc\u00ec comunque ad ottenere alcun risultato rilevante. \nPer il 1959 venne invece assunto come terzo pilota dalla Cooper. Ottenne due podi, tra cui un secondo posto al Gran Premio del Portogallo, sua miglior prestazione in carriera. Un altro incidente, per\u00f2, non gli permise di terminare la stagione, che concluse all'ottavo posto con dieci punti ottenuti. A fine anno venne sorprendentemente appiedato dalla sua squadra e, secondo alcuni, ci\u00f2 era dovuto ad un veto posto da Jack Brabham.\nPass\u00f2 quindi i campionati seguenti in scuderie private senza riuscire mai ad andare oltre un sesto posto nel 1962. Nello stesso anno ottenne la sua unica vittoria in una corsa non valida per il mondiale. Continu\u00f2 poi la sua carriera fino al 1965.\nSport prototipo.\nMolto pi\u00f9 ricca di successi fu invece la sua carriera negli sport prototipo. Nel 1961 riusc\u00ec ad imporsi alla 1000 km del N\u00fcrburgring e l'anno seguente al Gran Premio del Canada. Venne quindi assunto dalla Ford nel 1964 con il compito di sviluppare le nuove GT40 per la 24 Ore di Le Mans. La vittoria arriv\u00f2 per\u00f2 l'anno seguente insieme a Jochen Rindt a bordo di una Ferrari. Lo stesso anno prese parte anche alla 500 Miglia di Indianapolis, ma fu costretto al ritiro mentre si trovava in quinta posizione.\nContinu\u00f2 poi la sua carriera fino al 1972, quando la morte dell'amico Jo Bonnier lo convinse a ritirarsi.\nDopo il ritiro.\nRitiratosi dal mondo dell'automobilismo divenne un commerciante di diamanti, ma nel novembre del 1985 mor\u00ec a causa di un attacco cardiaco mentre si trovava in vacanza in Italia, a Porto Ercole, dove fu poi sepolto nel cimitero dello stesso comune grossetano, in base alle sue volont\u00e0 che diverse volte espresse."}
{"id": "63681", "revid": "827882", "url": "https://it.wikipedia.org/wiki?curid=63681", "title": "Maurice Trintignant", "text": "Zio del celebre attore Jean-Louis Trintignant, era soprannominato \"P\u00e9toulet\" (traducibile dal francese con \"escremento di topo\") o il \"Pilota gentiluomo\". Dotato di una guida non aggressiva, ma rispettosa della meccanica della sua vettura, riusciva ad imporsi soprattutto nei circuiti cittadini o in condizioni di scarsa aderenza del tracciato.\nDurante la sua carriera disput\u00f2 84 Gran Premi in Formula 1 (82 corse) correndo su Simca-Gordini, Ferrari, Vanwall, Bugatti, Cooper, Maserati, BRM, Aston Martin, Lotus e Lola.\nCarriera.\nGli inizi.\nTrintignant fu introdotto nelle corse fin da giovane, in quanto il fratello Louis, nel corso degli anni '30, prese parte a varie corse con la Bugatti e fu proprio durante un Gran Premio, nel 1933, che perse la vita. Nonostante ci\u00f2 il francese fece anch'egli il debutto nel mondo dell'automobilismo nel 1938, con la stessa vettura utilizzata dal fratello, nel frattempo ricomprata e riparata. Trintignant riusc\u00ec ad affermarsi abbastanza velocemente vincendo il Gran Premio delle frontiere a Chimay sia nel 1938 sia nel 1939, ma lo scoppio della seconda guerra mondiale lo costrinse ad interrompere momentaneamente la propria carriera. Terminato il conflitto Trintignant torn\u00f2 quindi alle corse con la Bugatti del fratello. Proprio in questo periodo gli venne affibbiato per la prima volta il soprannome \"P\u00e9toulet\" dopo che si scopr\u00ec che un suo ritiro in una gara era dovuto proprio alla presenza di escrementi di topo nel serbatoio. \nNel 1948 rischi\u00f2 la vita in un terribile incidente di cui fu vittima a Berna: dopo un urto contro le barriere venne sbalzato fuori dall'abitacolo della propria vettura, ritrovandosi in mezzo alla pista. Evitato dagli altri piloti, venne trasportato in ospedale e rimase in coma per diversi giorni. Dopodich\u00e9 riusc\u00ec a ristabilirsi completamente e a riprendere la sua carriera.\nFormula 1.\nL'istituzione del Campionato mondiale di Formula 1 fece s\u00ec che il pilota transalpino venisse contattato da Gordini, che gli offr\u00ec la possibilit\u00e0 di guidare una delle sue vetture. Nel 1951 ottenne la prima vittoria in una gara non valevole per il campionato e nel 1952 ottenne i primi punti. L'abilit\u00e0 dimostrata alla guida gli valse comunque per il 1954 la chiamata da parte di Enzo Ferrari. Con il team di Maranello ebbe l'opportunit\u00e0 di aggiudicarsi una vittoria, al Gran Premio di Monaco 1955, regalando la ventesima vittoria alla squadra, con la Ferrari 625; la medesima impresa riusc\u00ec a ripeterla nel 1958 con la Cooper a motore posteriore.\nQuesto fa di lui uno dei due soli piloti (l'altro \u00e8 Stirling Moss) ad aver vinto dei Gran Premi del mondiale di F1 sia con vetture a motore anteriore che posteriore.\nDetiene anche un record molto curioso: nel Gran Premio d'Argentina 1955 venne classificato al secondo e al terzo posto poich\u00e9 il regolamento degli anni cinquanta permetteva ai piloti di scambiarsi le vetture in corsa.\nCon la Ferrari vinse anche la 24 Ore di Le Mans del 1954, al volante di una Ferrari 375 Plus.\nDopo il ritiro.\nIl ritiro dalle competizioni avvenne quindi nel 1965, se si esclude qualche successiva partecipazione a gare storiche. Trintignant si dedic\u00f2 alla viticoltura, producendo un suo vino chiamato \"P\u00e9toulet\", come il suo soprannome, e alla politica attiva; venne infatti nominato sindaco di Verg\u00e8ze, ed \u00e8 stato sepolto nel cimitero della stessa cittadina nel 2005, anno in cui si spense."}
{"id": "63682", "revid": "287204", "url": "https://it.wikipedia.org/wiki?curid=63682", "title": "Maur\u00edcio Gugelmin", "text": "Campione di F3 britannica e vincitore del Gran Premio di Macao nel 1985, disput\u00f2 cinque stagioni in Formula 1, ottenendo un terzo posto al Gran Premio del Brasile 1989 come miglior risultato. Passato alla CART nel 1993, vinse a Vancouver nel 1997 e chiuse quarto quel campionato. \nNel 2001 abbandon\u00f2 le corse per dedicarsi all'azienda di famiglia.\nCarriera.\nLe formule minori.\nGugelmin esord\u00ec nei kart ove vinse il campionato brasiliano nel 1980. L'anno seguente si impose nella Formula FIAT e nel 1982 in Gran Bretagna vinse il campionato di Formula Ford 1600. Pass\u00f2 poi alla Formula Ford 2000, aggiudicandosi nel 1984 il Campionato Europeo. Nel 1985 pass\u00f2 in Formula 3 e vinse il Gran Premio di Macao. La carriera s'arrest\u00f2 quando Gugelmin l'anno seguente pass\u00f2 in Formula 3000: in due stagioni conquist\u00f2 solo una vittoria.\nFormula 1.\nNel 1986 Gugelmin aveva avuto contatti con la Lotus, che alla fine prefer\u00ec Johnny Dumfries.\nNel 1988 pass\u00f2 alla March, insieme a Ivan Capelli. La vettura, progettata da Adrian Newey, era competitiva e dopo un inizio di stagione negativo Gugelmin fu quarto nel Gran Premio di Gran Bretagna. Fu quinto in Ungheria, concludendo il campionato in tredicesima posizione con cinque punti.\nNel 1989 Gugelmin conquist\u00f2 l'unico suo podio in Brasile (terzo) e fece segnare il giro pi\u00f9 veloce nel Gran Premio di Francia; tuttavia il team aveva difficolt\u00e0 economiche e questo ne limit\u00f2 il potenziale.\nNel 1990 la March fu acquisita dalla casa finanziaria giapponese Leyton House; la nuova CG901, progettata da Adrian Newey, era molto difficile da assettare, e Gugelmin fall\u00ec la qualificazione in quattro delle prime sei gare. Tuttavia nel Gran Premio di Francia la vettura, grazie ad alcune modifiche, fu competitiva, tanto da permettere a Capelli e Gugelmin, che non avevano effettuato il cambio gomme, di mantenere a lungo la prima e la seconda posizione. Il brasiliano fu per\u00f2 costretto al ritiro per la rottura del motore e nella stagione ottenne solo un punto al Gran Premio del Belgio.\nLa stagione seguente fu ancora peggiore: il progettista Newey se n'era andato, la vettura era assai scarsa e il team aveva problemi economici; Gugelmin chiuse la stagione a zero punti. Il passaggio alla Jordan per il 1992 non miglior\u00f2 le cose: anche il team irlandese aveva difficolt\u00e0 economiche e una vettura poco competitiva, con un motore Yamaha debole e inaffidabile. Come l'anno precedente, Gugelmin chiuse la stagione senza punti e a fine anno si ritir\u00f2 dalla Formula 1.\nCART.\nAbbandonata la Formula 1 corse per molte stagioni nel campionato nordamericano di Formula CART, ottenendo nel 1997 una vittoria a Vancouver.\nGli ultimi anni.\nNel 2001 abbandon\u00f2 le corse dopo essere uscito quasi illeso da un incidente nell'ovale di Texas-Fort Worth e dopo la perdita del terzo figlio Giuliano che, tetraplegico dalla nascita, era morto per arresto cardiaco a quattro anni.\nAnche gli altri suoi figli hanno corso in auto.\nVive in Brasile."}
{"id": "63683", "revid": "2038447", "url": "https://it.wikipedia.org/wiki?curid=63683", "title": "Mauro Baldi", "text": "Carriera.\nLe formule minori.\nBaldi fece il suo debutto nei rally nel 1972, prima di passare alle corse su pista, esordendo nel 1975 nella Coppa Italia Renault 5. Nel 1977 vinse titolo italiano ed europeo Renault 5, grazie ai quali Renault finanzia il passaggio in Formula 3 nel 1978.\nRiusc\u00ec ad emergere e nel 1980 era diventato un pilota di Formula 3 di successo, vincendo il Gran Premio di Monaco; successivamente vinse nel 1981 il campionato europeo di Formula 3 vincendo otto gare con una March-Alfa Romeo Euroracing sponsorizzata da Marlboro.\nFormula 1.\nNel 1982 fu ingaggiato in Formula 1 dal team Arrows e successivamente nel 1983 dalla Alfa Romeo, giungendo quinto a Zandvoort a bordo della Alfa Romeo 183T.\nNel 1984 Benetton divenne lo sponsor del team Alfa Romeo e Baldi perse il posto; guid\u00f2 per il piccolo team Spirit nel 1984 e nel 1985.\nNel 1986, venne ingaggiato dal nuovo team svedese Ekstr\u00f6m Racing iscrivendosi al solo Gran Premio di San Marino, ma a causa degli enormi debiti la squadra non prender\u00e0 mai il via.\nSportprototipi.\nDopo la Formula 1, fu protagonista di una brillante carriera con gli sportprototipi guidando nei vari anni Lancia (la LC2), Porsche, Sauber e Peugeot, vincendo il Campionato mondiale sportprototipi nel 1990 a bordo della Mercedes-Benz C11.\nNello stesso anno prese in carico la maggior parte dei test per il progetto della Lamborghini F1.\nVinse la 24 Ore di Le Mans nel 1994 su Dauer-Porsche 962 insieme a Yannick Dalmas e Hurley Haywood.\nHa inoltre vinto per ben due volte la 24 Ore di Daytona, nel 1998 su Ferrari 333 SP e nel 2002 su Dallara-Judd nonch\u00e9 la 12 Ore di Sebring sempre nel 1998.\nTra le altre sue esperienze sportive anche la partecipazione al campionato statunitense dell'IMSA.\nOltre lo sport.\nBaldi \u00e8 anche salito agli onori delle cronache per una contestazione fiscale elevata dallo Stato Italiano, accomunato in questo ad un altro sportivo famoso come Valentino Rossi."}
{"id": "63684", "revid": "1833487", "url": "https://it.wikipedia.org/wiki?curid=63684", "title": "Max Papis", "text": "Soprannominato Massi o Max, ha corso in varie categorie automobilistiche, quali la Formula 1, la Champ Car, in cui ha ottenuto le maggiori soddisfazioni in carriera vincendo tre gare, e la NASCAR. Papis ha vinto anche un campionato di Rolex Sports Car Series nel 2004 in coppia con Scott Pruett e ha preso parte ad alcune edizioni della 24 Ore di Daytona, in cui ha primeggiato nel 2002.\nCarriera.\nGli inizi.\nDebutta in pista nei kart per passare poi alla Formula 3 italiana, dove giunge quinto nella stagione 1992. Si cimenta quindi in Formula 3000 internazionale alla guida di una vettura del Team Vortex Motorsport e giunge quarto alla prima gara disputata sul circuito di Donington Park. Nel 1994 viene assoldato come collaudatore della Lotus di Formula 1 motorizzata Mugen-Honda, pur continuando la carriera nella F3000: quinta piazza in classifica generale ottenuta anche grazie alla vittoria del Gran Premio di Spagna, a Barcellona, dove partiva dalla \"pole position\".\nFormula 1.\nL'esordio in Formula 1 avviene nel Gran Premio di Gran Bretagna del 1995 a bordo di una Footwork, e Papis risulta immediatamente pi\u00f9 veloce del suo compagno di squadra Taki Inoue. Con la scuderia inglese disputa sette gran premi durante la stagione 1995, ottenendo quale migliore piazzamento un settimo posto al Gran Premio d'Italia a Monza.\nLe corse americane.\nChiusa la parentesi in Formula 1, Papis si trasferisce in USA (ma non rinuncia alla cittadinanza italiana) e si dedica al campionato IMSA con una Ferrari 333SP: giunge secondo nella classifica finale vincendo a Watkins Glen, Atlanta e Lime Rock; parte inoltre per quattro volte al palo e segna per otto volte il primato della pista. Contemporaneamente partecipa anche ad alcune gare del campionato di Champ Car. Nel 1997 \u00e8 in CART a bordo di una Reynard-Toyota con cui giunge nove volte tra i primi quindici; partecipa inoltre per la prima volta alla 24 ore di Le Mans con una Ferrari 333SP.\nPur continuando anche in CART, Papis si impone nella 24 ore di Daytona del 2000 e del 2002. La sua carriera guadagna ulteriore prestigio quando nel 2004 si aggiudica la 12 ore di Sebring a bordo di una Chevrolet Corvette C5R.\nIl 2004 vede Papis trionfare anche nel campionato GRAND-AM nelle gare:\nMentre nel 2005 con la partecipazione allo SPEED World Challenge, si aggiudica la Road Atlanta e la Mazda Raceway Laguna Seca, permettendo al Team Cadillac di conquistare il titolo costruttori.\nNel 2013 viene chiamato a sostituire il pilota infortunato Tony Stewart nella Sprint Cup Series, la massima serie NASCAR, al volante della Chevrolet SS sul circuito di Watkins Glen.\nNel 2014 fonda ufficialmente il Max Papis Racing (esordisce in verit\u00e0, in una gara a Monza nel 2013, come prova), team che partecipa al campionato Nascar Whelen Euro Series. Il suo obbiettivo \u00e8 quello di portare piloti italiani di talento nelle serie Americane."}
{"id": "63686", "revid": "599013", "url": "https://it.wikipedia.org/wiki?curid=63686", "title": "Michael Andretti", "text": "Carriera.\nGli inizi e i primi successi.\nDopo una carriera di successo nei kart, vincendo 50 delle sue 75 gare in otto anni, Andretti \u00e8 passato alle auto da corsa. Ha ottenuto la licenza statunitense nel 1980, partecipando al campionato di Formula Ford della divisione nord-est della SCCA nel 1981, dove vince il campionato con sei gare vinte. Ha anche partecipato a numerose gare di Formula Vee in eventi SCCA regionali. Nel 1982 vince sei gare su undici di Super Vee, diventando campione. Ha anche vinto la gara di apertura della stagione Super Vee 1983 prima di passare alla Formula Atlantic, e dove vince il suo secondo titolo vincendo la FIA Formula Mondial North American Cup la stagione successiva. Anche se ha fatto il suo debutto nell'automobilismo internazionale alla 24 Ore di Le Mans del 1982, gli fu negata l'opportunit\u00e0 di correre, poich\u00e9 la Mirage M12, la macchina con la quale doveva correre insieme a suo padre, fu squalificata 80 minuti prima dell'inizio della gara. La partnership padre e figlio si ripropose l'anno successivo, insieme a Philippe Alliot nella con una Porsche 956, piazzandosi al terzo posto. Andretti ha anche corso al fianco di suo padre nella 6 Ore di Riverside, insieme a A.J. Foyt e Preston Henn, con una Porsche 935 senza concludere la gara. Il duo padre e figlio parteciparono alla 24 Ore di Daytona del 1984, con una Porsche 962, che ha fatto il suo debutto in gara. Ottennero la pole position, ma non conclusero la gara a causa della rottura del motore.\nCART.\nDopo questi risultati nel 1984 passa al campionato CART. Contemporaneamente prende anche parte alla 24 Ore di Le Mans, in cui giunge terzo. Sempre nello stesso anno vince il premio come miglior esordiente. \nNel 1986 vince la sua prima gara e conclude secondo in campionato, cos\u00ec come nel 1987. Andretti dovr\u00e0 aspettare fino al 1991 per vincere il titolo, con ben 9 vittorie su 18 gare.\nNel 1992 conclude invece secondo.\nHa fatto il suo debutto nel campionato CART nel 1983, correndo per la Kraco Enterprises. Andretti ha firmato di nuovo per Kraco per il 1984, dove ha ottenuto cinque terzi posti e ha concluso la sua stagione da rookie al settimo posto. Nella 500 Miglia di Indianapolis, \u00e8 arrivato quinto e ha condiviso il premio Rookie of the Year con Roberto Guerrero. Vince la sua prima gara in IndyCar nel 1986 nel Gran Premio di Long Beach. La stagione sar\u00e0 caratterizzata dalla battaglia a due per il titolo di campione, tra Michael e Bobby Rahal. Andretti and\u00f2 in testa in classifica con la sua vittoria nella Miglia di Milwaukee. Una settimana dopo, nella festa del pap\u00e0 , Michael era in testa all'ultimo giro a Portland, quando la sua March-Cosworth 86C ha esaurito il carburante, permettendo a suo padre, Mario, di batterlo di soli 0,07 secondi. \u00c8 stato uno dei finali pi\u00f9 scioccanti nella storia di IndyCar e al photofinish (fino al 1997). Con Rahal che continua a vincere gare, le prestazioni continue di Andretti permettono a Rahal di avere solo nove punti di vantaggio in classifica con due gare rimanenti. Andretti ha ottenuto una vittoria chiave a Phoenix . Entrando nel finale di stagione al Tamiami Park, Andretti era a soli tre punti da Rahal, ma nessuno dei due piloti \u00e8 stato un fattore in gara, con Andretti che si \u00e8 ritirato per la rottura di semiasse.\nIn una gara unica con l'Alfa Corse, ha preso parte alla gara inaugurale del World Touring Car, nella 500 Miglia di Monza. In coppia con Alessandro Nannini hanno concluso al 16\u00b0 posto. Tornato nel CART, ha continuato con Kraco nel 1987 e, come nel 1986, il campionato si contendeva tra Andretti e Rahal. Michael vince la 500 Miglia del Michigan, colmando il distacco in classifica da Rahal. Con una vittoria dominante al Nazareth Speedway, le sue speranze in campionato sono rimaste vive, ma Rahal conquista il campionato alla gara successiva. Andretti vince nell'ultima gara al Tamiami Park. Finisce secondo per la seconda stagione consecutiva. Nel giugno 1987, Michael si un\u00ec alla Hendrick Motorsport con una Chevrolet Corvette GTP nella 500 km di Mid-Ohio, questa volta affiancato da suo cugino, John Andretti, dove concludono all'11\u00b0 posto.\nDopo la sconfitta di Porsche alla 24 Ore di Daytona del 1988, la Porsche ha sviluppato la 962C per la 24 Ore di Le Mans per Mario, Michael e John. Sono stati tremendamente competitivi nella prima met\u00e0 della gara, fino a quando l'auto della famiglia Andretti ha avuto bisogno di piccole riparazioni prima di passare ai cinque cilindri, finendo al sesto posto. Michael e Mario si uniscono alla Busby Racing per la 24 Ore di Daytona del 1989 , sempre con la Porsche 962, ma si ritirano per problemi ai freni. \nLa stagione CART 1988 fu un anno magro per Michael. Rimase con Kraco, vincendo una sola gara, nella Marlboro Challenge.\nIl 1989 vide un cambio di squadra, con Michael che pass\u00f2 alla Newman-Haas, per affiancare il padre. Vince due gare durante la stagione chiudendo al terzo posto in classifica. La stagione 1990 vide Al Unser Jr. diventare campione, ma Michael gioc\u00f2 il ruolo di diretto concorrente per tutta la stagione: Michael vince cinque gare e ottiene quattro pole. Nella penultima gara della stagione a Nazareth, Unser \u00e8 costretto al ritiro, dando ad Andretti un'enorme opportunit\u00e0 di colmare il divario. Andretti ha ottenuto solo un sesto posto e non ha potuto colmare il divario. Unser ha lasciato Nazareth con 27 punti di vantaggio, sufficienti per aggiudicarsi il campionato. Andretti conclude ancora una volta secondo. \nPer la 24 ore di Daytona del 1991, Michael partecipa assieme al padre e al fratello Jeff Andretti, al volante di una Jochen Dauer Racing (iscritta come Porsche 962). Si classificarono quinti, nonostante non avessero terminato la gara.\nAndretti ha ottenuto un grande successo nel titolo vincendo la CART PPG Indy Car World Series del 1991 per Newman-Haas Racing. Ha vinto un totale di otto delle 17 gare, otto pole e ha condotto pi\u00f9 della met\u00e0 dei giri durante la stagione, ma Rahal ha comunque portato la battaglia per il campionato fino all'ultima gara della stagione. La stagione di Andretti \u00e8 iniziata lentamente, registrando ritiri nei due eventi di apertura, poi lo straziante secondo posto all'Indy 500. Ha recuperato da questo, vincendo quattro delle ultime cinque gare della stagione e con il ritiro di Rahal a Laguna Seca, ha navigato verso il titolo. Il giorno prima aveva vinto per la seconda volta la Marlboro Challenge, come wildcard.\nRimanendo con Newman/Haas per il 1992, la stagione di Michael \u00e8 iniziata lentamente, ma poi vince tre gare su quattro a met\u00e0 stagione. Nonostante abbia ottenuto altre due vittorie nel corso dell'anno, incluso il finale di stagione a Laguna Seca, Rahal lo ha battuto di nuovo per il titolo per soli quattro punti. Lascia il CART per andare in Formula 1 alla fine dell'anno, con il suo posto che viene preso dal campione del mondo di Formula 1 in carica, Nigel Mansell, che vincer\u00e0 il titolo CART 1993 nella sua stagione da rookie. \nPer quattro stagioni tra il 1989 e il 1992, Michael ha avuto suo padre come compagno di squadra alla Newman/Haas. Insieme, hanno stabilito una serie di primati, tra cui la prima fila padre-figlio, per la Dana 200 del 1986 per Special Olympics a Phoenix, e il primo dei 15 podi padre-figlio nella Cribari Wines 300K del 1984 a Laguna Seca, di cui l'ultimo avvenne quasi un decennio dopo nel Gran Premio Daikyo IndyCar del 1992, lungo le strade di Surfers Paradise .\nUna strana curiosit\u00e0 legata a Michael Andretti durante gli anni nel CART \u00e8 la sfortuna alla 500 Miglia di Indianapolis. Ha condiviso il titolo di Rookie of the Year con Guerrero nel 1984, quando \u00e8 arrivato quinto. Tuttavia, nel 1991, ha condotto con 12 giri rimanenti, ma \u00e8 arrivato secondo, dietro a Rick Mears. I due hanno offerto memorabili sorpassi esterni negli ultimi giri per il primo posto alla prima curva. L'anno successivo, 1992, ha dominato la gara, conducendo quattro quinti dei giri, ma, con 11 giri rimanenti dopo aver tenuto un vantaggio di due giri, la sua pompa del carburante si \u00e8 guastata e la sua auto si \u00e8 fermata per inerzia. Si \u00e8 classificato al 13\u00b0 posto. Si \u00e8 ritirato anche nel 1989, nel 1995 e nel 2003. Andretti detiene il record per la maggior parte dei giri condotti nella Indy 500 senza aver ottenuto una vittoria.\nDurante la stagione di F1, Andretti ha guardato la 500 Miglia di Indianapolis del 1993 su un televisore. Durante la gara, la sua ex squadra, con Nigel Mansell alla guida, \u00e8 stata superata da Emerson Fittipaldi alla ripartenza a meno di 10 giri dalla fine, con il brasiliano che vinse la corsa. Anche se non era in gara, Andretti ha considerato l'edizione del 1993 un evento mancato dichiarando: \"Voglio dire una cosa, lui (Mansell) ha fatto bene a essere in testa, ma in nessun modo Emerson e [Arie] Luyendyk mi avrebbero superato in quella ripartenza, te lo posso garantire\".\nFormula 1.\nI primi contatti di Michael con il mondo della Formula 1 avvennero nel 1991, quando effettu\u00f2 due brevi test con la McLaren. A seguito di tali test, Ron Dennis offr\u00ec un contratto di collaudatore ad Andretti, in modo da mantenere sul pilota statunitense una sorta di opzione. La trattativa riprese nella seconda met\u00e0 del 1992, quando la McLaren aveva perso i motori Honda per il 1993, e non era sicuro che Senna sarebbe rimasto. Nel settembre del 1992, Michael Andretti firm\u00f2 un contratto per correre con la McLaren nel 1993, con un'opzione per ulteriori due stagioni. La FIA in seguito limit\u00f2 le possibilit\u00e0 di effettuare test nel corso della stagione, cosa che avrebbe limitato la possibilit\u00e0 di Michael di conoscere le piste europee. Inoltre, la McLaren ottenne dalla Ford solo una fornitura \"clienti\" di motori V8, quindi un livello di sviluppo precedente a quello usato, ad esempio, dalla Benetton.\nIl suo compagno di squadra fu Senna, che inizialmente non doveva partecipare, ma decise poi di prendere parte al mondiale, firmando inizialmente accordi per le singole gare, poi per il resto della stagione. I test iniziali con la nuova vettura manifestarono qualche problema di elettronica, e Michael decise di rientrare negli Stati Uniti, dove avrebbe mantenuto la sua residenza, viaggiando di volta in volta nei paesi dove si sarebbero disputate le gare.\nIn Sudafrica una qualifica non brillante venne seguita da problemi in partenza e da un ritiro dopo pochi giri. In Brasile venne coinvolto in un incidente con Berger alla partenza, volando in aria all'esterno della prima curva, ed anche a Donington non super\u00f2 il primo giro, uscendo di pista sul bagnato. A Imola ebbe un incidente in qualifica, imitato dal compagno di squadra pochi minuti dopo, ed in gara lott\u00f2 con Wendlinger, per poi uscire di pista per problemi al bilanciamento dei freni.\nIn Spagna ottenne finalmente i primi punti, con un quinto posto. Tuttavia, la sua prestazione \u00e8 stata criticata dall'ex campione del mondo, James Hunt, in quanto Andretti fu doppiato dal suo compagno di squadra Senna. A Monaco una pessima partenza lo fece finire nelle retrovie. Costretto ad una sosta per la sostituzione del musetto e doppiato, fin\u00ec poco fuori dai punti. A questo punto della stagione c'erano molti dubbi sul suo rendimento, soprattutto perch\u00e9 il confronto veniva fatto con Senna, vincitore di tre Gran Premi. In Canada problemi di elettronica in qualifica ed in gara impedirono un risultato positivo, ma in Francia ottenne un altro punto con un sesto posto.\nA Silverstone, fin\u00ec nuovamente fuori alla prima curva, ed anche in Germania dopo pochi giri un contatto con Berger lo costrinse al ritiro. In Ungheria Michael pareva finalmente in grado di ottenere un buon risultato, ma un guasto al controllo elettronico dell'acceleratore lo mise di nuovo fuori gara.\nLa mancanza di risultati port\u00f2 la McLaren a non rinnovargli il contratto per il 1994, mentre a Hakkinen venne garantita la possibilit\u00e0 di correre tre gare come titolare. Senna aveva confermato di voler terminare la stagione, quindi ad Andretti rimasero solo due gare da disputare, in Belgio ed in Italia. La prima gara non fu diversa dalle altre, con problemi elettronici e di adattamento alla pista, con un risultato finale fuori dai punti. I primi giri a Monza parevano confermare questo stato di cose, con una sosta dopo un testacoda, e la ripartenza al 20\u00ba posto, doppiato. Il ritmo fu per\u00f2 ottimo, e grazie anche ad alcuni ritiri davanti a lui, riusc\u00ec ad ottenere il terzo posto, il migliore risultato della sua carriera in Formula 1.\nAndretti non ha mai preso completamente confidenza con la McLaren MP4/8. Aspetti altamente tecnici come le sospensioni attive e il controllo della trazione hanno ostacolato le abilit\u00e0 di Andretti cos\u00ec come le partenze da fermo. Alcuni addetti ai lavori hanno anche evidenziato che la scelta di restare negli Stati Uniti, piuttosto che trasferirsi a tempo pieno in Europa, fosse anche un fattore che contribuiva alla sua mancanza di successo in Formula Uno. All'epoca, il responsabile dei progetti speciali della McLaren, Tyler Alexander, amico di lunga data della famiglia Andretti, aveva esortato Michael a trasferirsi in Inghilterra poich\u00e9 sapeva che i tempi erano cambiati da quando Mario aveva corso nel 1978.\nSecondo il figlio di Michael, Marco, la McLaren avrebbe \"sabotato\" il padre per sostituirlo con il collaudatore della squadra Mika H\u00e4kkinen, che avrebbe richiesto uno stipendio pi\u00f9 basso. Andretti, infatti, ha avuto ancora problemi nelle prove libere nel Gran Premio d'Italia, e sia lui che Senna sono finiti in testacoda con problemi di bilanciamento dei freni all'inizio della gara. Per tutta la stagione, Senna ha avuto problemi di affidabilit\u00e0 simili ad Andretti, principalmente di natura elettronica, in particolare a Imola, in Canada, in Ungheria e in Gran Premio del Belgio 1993, anche se H\u00e4kkinen, in Giappone. ha eguagliato il terzo posto di Andretti, mentre Senna ha vinto sia il Gran Premio del Giappone che il Gran Premio d'Australia. Secondo H\u00e4kkinen in un'intervista molto successiva, Andretti si stava recando in Europa dagli Stati Uniti e non era abbastanza presente in Europa quando era necessario eseguire i test, consentendo a H\u00e4kkinen di mostrare costantemente la sua velocit\u00e0 e costruire un rapporto con la squadra. H\u00e4kkinen ha anche detto che l'approccio mentale di Andretti era del tutto sbagliato, e non si rendeva conto del tipo di incredibili sacrifici necessari per avere successo in Formula Uno.\nIl ritorno alla CART.\nAndretti \u00e8 tornato alle corse IndyCar dopo un anno d'assenza con la Target Chip Ganassi Racing, che si rivel\u00f2 un grande successo. Ha continuato a vincere nella prima gara nella serie al Gran Premio FAI Indycar australiano del 1994, intorno al circuito di Surfers Paradise Street nel Queensland, in Australia, dopo aver condotto ogni giro lungo la strada. Quella vittoria ha anche ottenuto la prima vittoria di Reynard in CART al loro debutto. Anche se la stagione non \u00e8 andata come avrebbe voluto, Michael vinse al Molson Indy Toronto , ottenendo una quarta vittoria record. \nNel 1995, \u00e8 tornato alla Newman/Haas Racing . Con una sola vittoria a Toronto, ha avuto una stagione continua, segnando punti in ogni round che ha portato Andretti a conquistare il quarto posto in classifica. La stagione successiva, finisce secondo alle spalle di Jimmy Vasser, in una stagione segnata dalla morte di Jeff Krosnoff e dalla nascita della Indy Racing League, ottenendo la vittoria in cinque gare. Newman/Haas ha iniziato una nuova collaborazione con Swift che non ha avuto molto successo nel triennio 1997-1999. Nel 2000 il team ha utilizzato il telaio Lola e Michael vinse sia a Motegi, e a Toronto. \nMichael tent\u00f2 ancora una volta di vincere alla 24 Ore di Le Mans nel 1997, affiancato dal padre e da Olivier Grouillard. A seguito di un incidente nella notte, i tre sono stati costretti al ritiro con la loro Courage C36. Sar\u00e0 l'ultima partecipazione di Michael alla 24 ore di Le Mans.\nNel 2001 passa al Team Green poich\u00e9 voleva provare a vincere la 500 Miglia di Indianapolis, in quanto la Newman/Haas si \u00e8 rifiutato di partecipare all'evento della Indy Racing League. Andretti ha corso su una terza vettura del Team Green con la sponsorizzazione della Motorola. Ha condotto la gara per 16 giri e finch\u00e9 la gara non fu sospesa per pioggia. Se la gara non fosse stata ripresa, sarebbe stato il vincitore. La bandiera rossa, per\u00f2, non fu esposta al momento e la gara riprese. Una gomma forata e una piccola collisione ai box con l'eventuale vincitore H\u00e9lio Castroneves lo ha rallentato con Andretti che si dovette accontentare del 3\u00b0 posto. A luglio \u00e8 stato annunciato che Michael aveva acquistato il Team Green e intendeva trasferire l'intera operazione (che \u00e8 stata ribattezzata Andretti Green Racing) alla IRL.\nLa sua carriera nel CART si \u00e8 conclusa nel 2002, anno in cui ha conquistato la sua 42esima e ultima vittoria in carriera nel Grand Premi di Long Beach, piazzandosi al terzo posto per vittorie di tutti i tempi nel campionato automobilistico dietro a suo padre, Mario Andretti (52 vittorie) e A.J Foyt (67 vittorie).\nAndretti \u00e8, insieme ad Al Unser, Jr. il pilota per maggior numero di vittorie in una stagione CART/IndyCar con otto vittorie (1991). Durante tutta la sua permanenza in IndyCar, ha mantenuto un record consistente e impressionante, finendo nella top ten del campionato in 17 occasioni.\nDopo il ritiro.\nDopo aver gareggiato nella 500 Miglia di Indianapolis del 2003, Andretti si ritir\u00f2 dalle corse IndyCar a tempo pieno. Ha guidato la gara per 28 dei primi 94 giri prima che un guasto al collegamento dell'acceleratore lo mettesse nuovamente fuori dai giochi. Quell'anno ha acquistato nella squadra \"Team Green\" gestita dai fratelli Kim e Barry Green in CART . Divenne Andretti Green Racing e per il 2003 la squadra pass\u00f2 alla Indy Racing League IndyCar Series. \nIl team ha conquistato due titoli consecutivi della IndyCar Series nel 2004 e nel 2005, rispettivamente con Tony Kanaan e Dan Wheldon, vincendo 11 delle 17 gare, inclusa la 500 Miglia di Indianapolis. Il 2007 ha rafforzato l'eredit\u00e0 di Andretti, quando Dario Franchitti ha conquistato il titolo con la Andretti Green Racing, il suo terzo titolo della serie in quattro stagioni, e la sua seconda vittoria nella 500 Miglia di Indianapolis.\nAndretti \u00e8 tornato alla guida per la 500 Miglia di Indianapolis del 2006 per assistere lo sviluppo di suo figlio, Marco, un rookie della IndyCar per la stagione '06. Michael ha condotto la gara a quattro giri dalla fine, prima di finire al secondo posto dietro a suo figlio un giro dopo. Ha continuato a finire terzo, mentre Marco ha mancato di poco la vittoria della 500 dopo essere stato superato poco prima della linea di traguardo all'ultimo giro dal tre volte campione IndyCar, Sam Hornish, Jr.\nDopo aver qualificato la sua vettura all'11\u00b0 posto per la 500 Miglia di Indianapolis 2007, Andretti \u00e8 arrivato 13\u00b0. Ha poi annunciato che questa sarebbe stata la sua ultima 500 Miglia Di Indianapolis come pilota. \u00c8 il pilota che ha guidato il maggior numero di giri (431) senza vincere la gara. Ha gareggiato in 16 Indy 500, con un secondo posto nel 1991, ma ha conducendo la gara nove volte.\nNel 2012, correndo sotto il nome di Andretti Autosport , hanno riportato a casa il campionato IndyCar Series 2012 . Michael \u00e8 stato non solo il proprietario del team, ma anche lo stratega delle quattro vittorie in gara di Ryan Hunter-Reay. Hunter-Reay ha anche conquistato la 500 Miglia di Indianapolis 2014, con una vittoria ravvicinata su H\u00e9lio Castroneves.\nAll'inizio del 2018 ha collaborato con la Walkinshaw Racing di Ryan Walkinshaw e la United Autosports di Zak Brown per creare Walkinshaw Andretti United che gareggia nel Campionato Supercars.\nAltre attivit\u00e0.\nNel 1996, Andretti ha investito in una concessionaria Toyota nel suo stato natale della Pennsylvania. \nTra le sue apparizioni personali, Andretti \u00e8 apparso come concorrente nella stagione 5 della serie televisiva reality The Celebrity Apprentice, che ha debuttato nel febbraio 2012. Andretti si \u00e8 unito allo show come sostituto dell'ultimo minuto per suo figlio Marco, che ha abbandonato quando l'amico di Marco, Dan Wheldon, mor\u00ec durante l'IZOD IndyCar World Championship del 2011, accaduto ore prima dell'inizio delle riprese di Apprentice. Andretti \u00e8 stato eliminato nel quarto episodio, dopo una presentazione per i dirigenti Buick della Buick Verano. \nNel marzo 2012, Andretti Sports Marketing ha assunto il ruolo di promotore della gara Milwaukee Mile IndyCar. L'azienda ha anche promosso l' Indy Grand Prix della Louisiana , il Miami ePrix e gli eventi del Global RallyCross Championship a Washington e New York.\nFamiglia.\nMichael Andretti \u00e8 figlio del campione del mondo di Formula 1 Mario Andretti. \u00c8 stato sposato dal 1985 al 1996 con Sandra Spinozzi, dalla quale ha avuto due figli, Marco (anche lui impegnato nelle corse americane) e Marissa. Sposatosi nuovamente nel 1997 con Leslie Wood, ha un altro figlio, Lucca. Nel 2004 ha nuovamente divorziato e si \u00e8 risposato per la terza volta nel 2006 con la modella di Playboy Jodi Ann Paterson, dalla quale ha avuto due gemelli, Mario e Miati (Mia), nati nel 2014.\nDinastia Andretti.\nMichael \u00e8 fa parte della Dinastia Andretti. \u00c8 il figlio della leggenda delle corse di Formula 1, CART e NASCAR, Mario Andretti. Suo fratello, Jeff Andretti ha gareggiato in IndyCar. Lo zio di Michael, Aldo Andretti, \u00e8 stato un pilota a ruote scoperte fino a quando un incidente non ha posto fine alla sua carriera agonistica. Il figlio di Aldo, John Andretti (cugino di primo grado di Michael) ha corso in IndyCar prima di diventare un regolare NASCAR. \u00c8 tornato alla IndyCar nel 2007, 2008, 2009, 2010 e 2011, dove ha corso nella Indy 500. Anche l'altro figlio di Aldo, Adam \u00e8 un pilota di auto da corsa, e nel 2005, il figlio di Michael, Marco, ha iniziato la sua carriera in Indy Racing. La famiglia Andretti \u00e8 diventata la prima famiglia ad avere cinque parenti (Michael, Mario, Marco, Jeff e John) che gareggiano nella stessa serie (CART/ Champ Car /IndyCar).\nPremi e riconoscimenti.\nMichael \u00e8 stato inserito nel 2002, nella National Italian American Sports Hall of Fame , ed \u00e8 stato inserito nella Motorsports Hall of Fame of America nel 2008, nella Long Beach Grand Prix Walk of Fame nel 2010, nella Canadian Motorsports International Division Hall of Fame nel 2012 e nell' Indianapolis Motor Speedway Hall of Fame nel 2012."}
{"id": "63687", "revid": "118103938", "url": "https://it.wikipedia.org/wiki?curid=63687", "title": "Michael May", "text": "Michael May ha partecipato a 2 Gp in Formula 1 nel 1961 al volante di una Lotus 18 della Scuderia Colonia. Tuttavia egli non \u00e8 ricordato tanto come pilota quanto come valente tecnico e ingegnere. A lui si deve l'introduzione dell'alettone su una vettura da competizione. Alla 1000 Km del Nurburgring del 1956 port\u00f2 in gara una Porsche 550 RS dotata di un alettone. Insieme al cugino Pierre gir\u00f2 in prova su tempi di gran lunga inferiori rispetto alle vetture ufficiali grazie alla deportanza creata dall'alettone stesso. L'alettone arancione aveva la conformazione di un'ala rovesciata, era fissato al di sopra dell'abitacolo e dotato di profili verticali sagomati che riducevano i vortici d'estremit\u00e0 d'ala e aumentavano il carico aerodinamico. Aveva progettato e sviluppato questo sistema artigianalmente in 3 mesi, affinando le regolazioni nelle strade vicino a casa a Berna. Tuttavia non pot\u00e9 partecipare alla gara in quella configurazione per l'opposizione di Fritz Huschke von Hanstein, direttore del reparto corse Porsche. \nSuccessivamente si occup\u00f2 di impianti di iniezione di carburante come consulente Bosch. Nel 1963 venne segnalato alla Ferrari che lo assunse. Svilupp\u00f2 per la casa di Maranello l'iniezione per la monoposto Ferrari 158 e convinse Ferrari a passare ai cerchi in magnesio per tutte le sue vetture."}
{"id": "63689", "revid": "6923", "url": "https://it.wikipedia.org/wiki?curid=63689", "title": "Michel Lecl\u00e8re", "text": "Ha esordito nel Gran Premio degli Stati Uniti del 1975 alla guida di una Tyrrell, e quella fu l'unica presenza per quella stagione. Nel successivo campionato del 1976 guid\u00f2 per 7 gran premi la Wolf-Williams, mancando la qualificazione in un'occasione e non conquistando punti iridati. In seguito torn\u00f2 a correre in Formula 2, ritirandosi dalle competizioni nel 1979."}
{"id": "63690", "revid": "599013", "url": "https://it.wikipedia.org/wiki?curid=63690", "title": "Mika Salo", "text": "Dopo aver corso per molti anni nelle categorie minori, Salo \u00e8 approdato in Formula 1 nel 1994 ed \u00e8 rimasto nella categoria fino al 2002 (ad eccezione del 2001 che lo ha visto impegnato nei test per l'ingresso nel mondiale della Toyota), cogliendo come miglior piazzamento un secondo posto al Gran Premio di Germania 1999, in cui ha ceduto la vittoria al compagno di squadra Eddie Irvine.\nDurante la sua carriera ha guidato per Lotus, Tyrrell, Arrows, BAR, Ferrari (in cui ha sostituito per alcune gare l'infortunato Michael Schumacher), Sauber e Toyota.\nAbbandonata nel 2003 la categoria ha corso nelle Champ Car e nelle competizioni a ruote coperte.\nCarriera.\nLe formule minori.\nSalo cominci\u00f2 a correre nei kart all'et\u00e0 di sei anni, grazie anche alla passione per questo sport del padre Seppo; fu in questi anni che Salo conobbe il futuro campione di Formula 1 e amico Mika H\u00e4kkinen. Nel 1988, grazie alla sponsorizzazione della Retting, industria finlandese, prese parte al campionato di Formula Ford, dove vinse cinque gare e vinse il campionato davanti a Michael Schumacher. I due anni successivi, invece, il pilota li pass\u00f2 nella F3 inglese e nel 1990 giunse secondo in campionato, dietro al connazionale Hakkinen, con cui diede vita a una forte rivalit\u00e0.\nAlla fine del campionato, poi, gli fu revocata la patente per guida in stato di ebbrezza e la superlicenza che la FIA stava per concedergli. Inoltre tutti i suoi sponsor si rifiutarono di continuare a finanziarne la carriera e il finlandese si trasfer\u00ec in Giappone, dove prese parte al campionato di Formula Nippon, senza ottenere grandi risultati.\nFormula 1.\nI primi anni in Formula 1.\nNel 1994, Salo ebbe la possibilit\u00e0 di sostituire Irvine, che era stato squalificato per tre Gran Premi, alla Jordan, ma il pilota rifiut\u00f2 in quanto la scuderia irlandese gli aveva chiesto troppo denaro per correre. Il debutto effettivo avvenne a fine stagione, quando la Lotus lo ingaggi\u00f2 per sostituire Herbert, passato alla Benetton. Con un contratto valido inizialmente per una sola gara, Salo concluse decimo in Giappone e venne confermato pure per il successivo Gran Premio d'Australia, che non riusc\u00ec a concludere. Queste prove, comunque, attirarono l'attenzione della Nokia, che divenne il suo sponsor personale. Terminata la stagione, pass\u00f2, per il 1995 alla Tyrrell.\nSalo inizi\u00f2 quindi il 1995 con la Tyrrell, con cui aveva un contratto fino al 1996. Gi\u00e0 alla prima gara sfior\u00f2 la zona punti concludendo settimo, ma per un tratto di gara aveva occupato la terza posizione, perdendola poi a causa di un testacoda dovuto alle forti vibrazioni della sua vettura causate dalla conformazione del circuito. Nel secondo appuntamento mondiale, invece, il finlandese si segnal\u00f2 per una rissa quasi sfiorata con il giapponese Aguri Suzuki, reo di averne causato il ritiro. Il prosieguo della stagione vide comunque il pilota concludere spesso tra i primi dieci, pur senza mai ottenere punti, almeno fino al Gran Premio d'Italia, in cui ottenne una quinta piazza. Conquist\u00f2 altri tre punti nelle ultime due gare della stagione, concludendo il campionato al quindicesimo posto.\nRimasto in Tyrrell anche nel 1996 conquist\u00f2 tre punti nei primi due Gran Premi e un altro piazzamento a Monaco. Termin\u00f2 la stagione al tredicesimo posto.\nConfermato in Tyrrell ancora una volta, nel 1997, ottenne un unico piazzamento quando arriv\u00f2 5\u00ba nel GP di Monaco dominato dalla Ferrari di Michael Schumacher, sotto la pioggia, a causa della prematura interruzione della corsa: tale risultato fu dovuto all'effettuazione dell'intero GP, fino alla sospensione, senza effettuare pit stop, il che gli permise di risalire la classifica. Durante l'estate si parl\u00f2 anche nella carta stampata italiana di un suo probabile passaggio alla Ferrari in sostituzione di Irvine dopo il 1998, che alla fine non si realizz\u00f2. Il finlandese concluse quindi la sua stagione con due punti, che risultarono anche gli ultimi conquistati dalla Tyrrell.\nNel 1998 Salo form\u00f2, con Pedro Diniz, la coppia della Arrows. La squadra decise di realizzare la vettura interamente da sola con motore e telaio propri, ma i risultati furono deludenti. Gli unici punti conquistati dal finlandese arrivarono, come l'anno precedente, dal Gran Premio di Monaco dove, favorito anche dalla conformazione del circuito che non richiedeva un motore potente, concluse quarto (davanti anche al campione del mondo Jacques Villeneuve).\nIl passaggio alla Ferrari e gli ultimi anni.\nPer il 1999 Salo era stato inizialmente confermato dalla Arrows, ma a meno di tre settimane dall'inizio della stagione, il team lo lasci\u00f2 a piedi per fare posto a Toranosuke Takagi in quanto sostenuto da sponsor pi\u00f9 munifici.\nIl finlandese si ritrov\u00f2 quindi senza un ingaggio in un team di Formula 1, eppure il 1999 sarebbe stata la sua annata migliore.\nChiamato al Gran Premio di San Marino e nelle successive due corse, sotto suggerimento di Villeneuve alla BAR per sostituire l'infortunato Ricardo Zonta, sfior\u00f2 per due volte la zona punti concludendo settimo a Imola e ottavo in Spagna. Rientrato il brasiliano, Salo si ritrov\u00f2 nuovamente senza un volante, ma a causa dell'infortunio occorso a Michael Schumacher durante il Gran Premio di Gran Bretagna venne ingaggiato dalla Ferrari per sostituire il tedesco.\nIn sei gare, dopo aver debuttato con un 9\u00ba posto in Austria, Salo diede mostra di ottime capacit\u00e0, ma con un rendimento altalenante. Alla seconda gara, in Germania, si qualific\u00f2 4\u00ba (davanti al compagno Eddie Irvine, 5\u00ba) e al via si port\u00f2 in seconda posizione respingendo abilmente i ripetuti attacchi della McLaren di Coulthard per poi guadagnare addirittura il comando del Gran Premio, approfittando delle vicissitudini dell'altra McLaren del connazionale Mika H\u00e4kkinen, fino a quel momento leader della corsa; Salo avrebbe quindi potuto vincere con facilit\u00e0 ma dovette cedere il primo posto a Irvine, in lotta per il Mondiale. In Ungheria arranc\u00f2 nel gruppo, in Belgio fu sfortunato e sfior\u00f2 i punti (7\u00ba), a Monza fece meglio di Irvine e fu ancora a podio, terzo. Alla sua ultima gara, al N\u00fcrburgring, dovette ritirarsi per guai meccanici.\nLasci\u00f2 la Ferrari con 10 punti (quasi un terzo di tutti quelli ottenuti in carriera), gli unici due podi in Formula 1, la soddisfazione di avere contribuito al Campionato Costruttori (tornato a Maranello dopo 16 anni) e un contratto che lo leg\u00f2 alla Ferrari in maniera indiretta per gli anni a seguire.\nI primi effetti del contratto si ebbero nel 2000, con la partecipazione a un altro Mondiale di Formula 1 con la Sauber motorizzata Ferrari, dove torn\u00f2 a fare coppia con Pedro Diniz. Al primo Gran Premio Salo concluse sesto, ma fu squalificato per irregolarit\u00e0 della vettura. Ottenne comunque i primi punti poche settimane dopo, a Imola, con una sesta piazza. Nel corso della stagione conquist\u00f2 altri tre piazzamenti a punti, ovvero due quinti posti a Monaco e in Germania, e un altro sesto posto in Austria.\nSalo concluse quindi la stagione all'undicesimo posto con sei punti ottenuti che furono anche gli unici raccolti dal team durante l'anno.\nPer i due anni successivi si accord\u00f2 con Toyota per il debutto assoluto del terzo costruttore di automobili nel Mondiale. Il 2001 fu trascorso interamente in collaudi, lontano dai Gran Premi e colmo di problemi tecnici (causa anche una monoposto completamente sbagliata e una seconda non irresistibile). Il 2002 lo rivide al via ma, salvo i due punti (fu sesto al debutto in Australia e alla terza gara, in Brasile) a inizio mondiale, il resto fu un calvario che raramente lo vede competitivo. A Monaco \u00e8 protagonista di un incidente alla curva Massenet, per via del guasto dell'impianto frenante. In Italia and\u00f2 bene e avrebbe concluso quarto senza problemi ma al rientro dal pit stop oltrepass\u00f2 la linea bianca di demarcazione all'uscita box e fu penalizzato con un drive through, terminando la gara ben fuori dalla zona punti.\nConcluse quindi la stagione diciassettesimo e a fine anno decise di ritirarsi dalla Formula 1 a causa della mancanza di motivazioni e stimoli.\nLa carriera extra-F1.\nNel 2003 corse alla 12 Ore di Sebring con l'Audi R8 Sport, il prototipo pi\u00f9 vincente del decennio. Con essa avrebbe dovuto correre anche la 24 Ore di Le Mans, ma il suo equipaggio termin\u00f2 la gara alla prima ora per problemi col carburante. Gareggi\u00f2, nel frattempo, in America, nella CART col team PK Racing: termin\u00f2 terzo a Miami, seconda su quattro corse disputate.\nRicordando il legame con la Ferrari, Salo fu coinvolto (con altri piloti di spicco appena ritiratisi, come Johnny Herbert) nello sviluppo della Maserati MC12, Gran Turismo estrema che segn\u00f2 il rientro della casa modenese nelle corse. Prima di disputare le ultime quattro gare della stagione nel FIA GT con la Maserati debuttante, vincendone due, debutt\u00f2 lui stesso nel campionato alla 24 Ore di Spa con la Ferrari 575.\nIl 2005 fu quasi sabbatico, con solo due partecipazioni a gare dell'American Le Mans Series (ALMS) con la Maserati MC12, le cui prestazioni furono per\u00f2 limitate e i risultati scarni.\nNel 2006, al contrario, Salo era stato molto impegnato sui due fronti: quello americano dell'ALMS con il team Risi Competizione, con la nuova Ferrari F430 per la classe GT2, e quello europeo del FIA GT con l'AF Corse e la medesima vettura, per la stessa classe.\nIl 21 giugno 2012, in occasione del Gran Premio d'Europa a Valencia, viene nominato commissario di gara al posto di Emanuele Pirro.\nVita privata.\nMika Salo ha sposato nell'agosto del 1999 la modella nipponica Noriko Endo, conosciuta all'inizio del decennio quando corse alcune gare in Giappone. La coppia ha due figli: Max, nato nell'agosto 2001, e Mai, nata nel 2004. La famiglia Salo risiede in Estonia."}
{"id": "63691", "revid": "1573940", "url": "https://it.wikipedia.org/wiki?curid=63691", "title": "Mike Beuttler", "text": "Inizia a correre in Formula 3 alla fine degli anni '60, per poi passare in Formula 2.\nEsordisce in Formula 1 nel 1971 alla guida di una March privata gestita da una scuderia finanziata da un gruppo di amici. Con lo stesso mezzo correr\u00e0 anche nel 1972 e nel 1973. Nel Gran Premio del Canada del 1971 gareggia con una March ufficiale. Non ha mai ottenuto punti.\nFece coming out, \u00e8 morto di AIDS nel 1988 all'et\u00e0 di 48 anni; ad oggi \u00e8 l'unico pilota automobilistico ad aver dichiarato apertamente di essere gay."}
{"id": "63692", "revid": "1652635", "url": "https://it.wikipedia.org/wiki?curid=63692", "title": "Mike Hailwood", "text": "Soprannominato \"\"Mike the Bike\" per\" la sua innata predisposizione alla guida di motoveicoli \u00e8 annoverato tra i pi\u00f9 grandi campioni del motociclismo sportivo di tutti i tempi. Al suo attivo conta 76 vittorie nel Motomondiale, che lo collocano al 5\u00ba posto nella classifica dei piloti pi\u00f9 vittoriosi di sempre. Ha vinto 9 titoli mondiali: 4 nella classe 500, 2 nella 350 e 3 nella 250.\nSuccessivamente \u00e8 passato alle quattro ruote disputando 49 Gran Premi in Formula 1, diventando uno dei pochi piloti in grado di competere nelle serie maggiori sia su motoveicoli che su autoveicoli.\nBiografia.\nFiglio di Stan Hailwood, il pi\u00f9 importante commerciante inglese di motociclette dell'epoca, impar\u00f2 a guidare in un campo di 8 acri vicino a casa e tracci\u00f2 una pista ovale causata dal continuo girare.\nFrequent\u00f2 il Pangbourne College, ma lo lasci\u00f2 presto e lavor\u00f2 per breve tempo nell'azienda di famiglia prima che suo padre lo mandasse a lavorare presso la Triumph Motorcycles. Spos\u00f2 la coetanea attrice e modella Pauline Barbara Nash, l'11 giugno del 1975, con la quale ebbe due figli.\nMor\u00ec a 40 anni per un incidente stradale che coinvolse la sua Rover 3500 e un camion, mentre era in auto con i figli; nel sinistro perse la vita anche sua figlia Michelle, mentre il figlio David riport\u00f2 solo lievi ferite. Hailwood spir\u00f2 circa 40 ore dopo al Birmingham Accident Hospital. \u00c8 sepolto, con la figlia, nel cimitero parrocchiale di Santa Maria Maddalena a Tanworth-in-Arden, nel Warwickshire.\nCarriera motociclistica.\nHailwood corse la sua prima gara il 22 aprile 1957, a Oulton Park, in sella ad una MV Agusta 125 Monoalbero Corsa. Appena diciassettenne, si piazz\u00f2 all'11\u00ba posto, ma cominci\u00f2 presto a vincere. Cos\u00ec nel 1961, Hailwood inizi\u00f2 a correre per una poco conosciuta casa giapponese, la Honda. Correndo con una Honda quadricilindrica a quattro tempi da 250\u00a0cm\u00b3, Hailwood vinse il mondiale classe 250 del 1961. L'anno successivo, Hailwood si leg\u00f2 alla MV Agusta e divenne il primo motociclista a vincere 4 campionati consecutivi del mondiale classe 500. Dopo questi successi con la MV Agusta, Hailwood torn\u00f2 alla Honda e vinse 4 titoli mondiali nel 1966 e nel 1967 nelle categorie 250\u00a0cm\u00b3 e 350\u00a0cm\u00b3.\nMa Hailwood \u00e8 forse pi\u00f9 noto per le sue prestazioni al rinomato Tourist Trophy dell'Isola di Man. Dal 1967 ha trionfato 14 volte sul circuito del Mountain, considerata la gara motociclistica pi\u00f9 celebre e pericolosa del mondo, dove ingaggi\u00f2 epiche sfide con l'acerrimo rivale Giacomo Agostini, scrivendo tra le pi\u00f9 belle pagine nella storia del motociclismo sportivo.\nNel 1968 la Honda si ritir\u00f2 dai Grand Prix, ma pag\u00f2 Hailwood per rimanere in aspettativa nell'attesa che la Honda ritornasse alle corse. Ma Hailwood non torn\u00f2 pi\u00f9 alle gare motociclistiche a tempo pieno, avendo scelto di proseguire la sua carriera sportiva nell'automobilismo, fino al 1978, quando torn\u00f2 al Tourist Trophy. Vinse la TT F1 in sella ad una Ducati e si ripet\u00e9 nel 1979 vincendo il Senior TT con una Suzuki.\nCarriera automobilistica.\nLa carriera di Hailwood sulle quattro ruote non ebbe gli stessi successi di quella motociclistica, ma fu comunque caratterizzata da alcuni risultati di tutto rilievo. Oltre alla Formula 1, la sua attivit\u00e0 cominci\u00f2 con le formule minori, dove vinse il Titolo Europeo di Formula 2 nel 1972, e si estese alle gare di vetture sport, ottenendo un podio alla 24 Ore di Le Mans. Disput\u00f2 50 Gran Premi nella massima serie, a partire dal Gran Premio di Gran Bretagna del 1963. La sua carriera automobilistica termin\u00f2 in seguito alle ferite riportate in un incidente sul circuito del N\u00fcrburgring, al Gran Premio di Germania del 1974.\nNegli anni sessanta la sua partecipazione fu sporadica, tranne un impegno continuato nel 1964, ma fu a partire dalla fine della stagione 1971 che cominci\u00f2 la partecipazione in pianta stabile, con la Surtees. Nel 1972, sempre con la Surtees, ottenne il secondo posto al Gran Premio d'Italia, che rimase il suo miglior risultato in carriera, e giunse ottavo in campionato. Dopo un 1973 avaro di risultati, pass\u00f2 alla McLaren per il 1974, andando a punti quattro volte, compreso un podio, fino al momento dell'incidente che lo costrinse al ritiro.\nIl momento probabilmente pi\u00f9 significativo della sua carriera automobilistica rimase comunque legato ad un incidente: nel corso del Gran Premio del Sud Africa 1973, entr\u00f2 in collisione con Clay Regazzoni, e le due vetture finirono fuori pista, incendiandosi. Mentre Hailwood riusc\u00ec ad uscire dalla sua vettura, Regazzoni rimase all'interno della propria, svenuto e bloccato dalle cinture. Il pilota inglese quindi torn\u00f2 tra i rottami incendiati per liberare il collega dalle cinture di sicurezza e portarlo al sicuro fuori dalla vettura. Per il coraggio dimostrato, gli venne attribuita la medaglia di Re Giorgio, la seconda pi\u00f9 importante decorazione al valore civile del Regno Unito e del Commonwealth.\nRisultati nei campionati automobilistici.\nFormula 2.\n\u2021 Piloti classificati non idonei per i punti del Campionato Europeo di Formula Due."}
{"id": "63693", "revid": "125224302", "url": "https://it.wikipedia.org/wiki?curid=63693", "title": "Mike Hawthorn", "text": " Fu il primo pilota inglese a vincere un titolo mondiale. Mor\u00ec in un incidente stradale poco dopo il suo ritiro. All'epoca soffriva di una malattia congenita ai reni.\nCarriera.\nMike Hawthorn esord\u00ec nelle competizioni automobilistiche il 2 settembre 1950. Nel 1952 passa alle monoposto e presto viene notato da Enzo Ferrari che gli offre un posto nella sua scuderia. Ha fatto il suo esordio in Formula 1 nel Gran Premio del Belgio del 1952 sul leggendario Circuito di Spa-Francorchamps, finendo al quarto posto. Entro la fine della stagione, si era gi\u00e0 assicurato il suo primo podio, con un terzo posto al RAC British Grand Prix \u00a0e una doppietta di quarti alla guida di una Cooper. \nGuidando per la Scuderia Ferrari nella stagione 1953, Hawthorn mostr\u00f2 subito il suo valore con la vittoria nel Gran Premio di Francia del 1953, soprannominata la 'corsa del secolo' durante il quale fu capace di tenere testa a Fangio. Questo e altri due podi gli fecero concludere la stagione al quarto posto assoluto. Vinse anche il BRDC International Trophy e l'Ulster Trophy oltre alla 24 Ore di Spa Francorchamps con il compagno di squadra Ferrari Nino Farina. \nLe Mans 1955\nHawthorn vinse l'edizione della 24 Ore di Le Mans del 1955, dopo esser stato coinvolto nel famoso incidente che caus\u00f2 la morte di Pierre Levegh e di 83 spettatori. L'incidente fu causato involontariamente da Hawthorn stesso che, dopo aver sorpassato Lance Macklin, notando un ordine di entrare ai box per fare rifornimento, fren\u00f2 bruscamente facendo deviare Macklin sulla traiettoria della Mercedes di Levegh. Dopo essersi scontrata con la Healey di Macklin, la Mercedes ha saltato il terrapieno di terra che separava l'area spettatori dalla pista, \u00e8 rimbalzata contro le barriere, quindi ha colpito frontalmente un parapetto di cemento delle scale. L'impatto ha frantumato l'estremit\u00e0 anteriore dell'auto che prese il volo lanciando detriti nell'area degli spettatori, prima di atterrare in cima al terrapieno di terra. I detriti, tra cui il cofano, motore e assale anteriore, separati dal telaio dall'impatto, sono volati tra la folla. \nLa gara non fu interrotta per permettere ai mezzi di soccorso di raggiungere il luogo dell'incidente.\nL'inchiesta ufficiale sull'incidente ha stabilito che Hawthorn non era responsabile dell'incidente e che si tratt\u00f2 semplicemente di un incidente di gara. La morte di cos\u00ec tanti spettatori fu attribuita a standard di sicurezza inadeguati.\nCampione del mondo 1958 e morte.\nHawthorn vinse il campionato di Formula 1 del 1958 dopo un'accesa competizione con Moss. Vinse il Gran Premio di Francia a Reims, durante il quale Luigi Musso, suo compagno di squadra e acceso rivale mor\u00ec in seguito a un incidente. Durante il Gran Premio di Germania del 1958 al N\u00fcrburgring Hawthorn si trovava alle spalle del grande amico e compagno di squadra Peter Collins quando questo usc\u00ec di strada, Collins fu sbalzato fuori dalla vettura e fin\u00ec contro un albero riportando ferite mortali. La morte dell'amico port\u00f2 sia Enzo Ferrari sia Hawthorn a considerare il ritiro dalle corse. Fu il pilota inglese a convincere Ferrari a finire la stagione intenzionato a vincere per l'amico.\nL'ultima gara fu decisiva per la lotta al titolo fra Hawthorn e Stirling Moss. Durante il Gran Premio del Marocco del 1958, negli ultimi giri Phil Hill, secondo dietro a Stirling Moss, rallent\u00f2 cedendo il posto a Hawthorn assicurandogli abbastanza punti per vincere il campionato; il primo in assoluto a essere vinto da un pilota inglese.\nMike Hawthorn si ritir\u00f2 dalle corse alla fine del 1958. Il 22 gennaio 1959, nei pressi del Guildford Bypass, perse il controllo della sua Jaguar Mk1 3.4 e usc\u00ec di strada, morendo sul colpo. Uno dei testimoni fu Rob Walker, proprietario di una scuderia privata di Formula 1.\nBen presto circolarono sospetti sul fatto che, al momento dell'incidente, Hawthorn fosse impegnato in una gara illegale contro lo stesso Walker, fatto che troverebbe conferma in una testimonianza di un ex meccanico di Hawthorn riportata dal quotidiano britannico \"Daily Mail\".\nRob Walker, deceduto nel 2003, ha per\u00f2 sempre negato questa versione dei fatti, sostenendo che stava guidando normalmente quando vide la Jaguar di Hawthorn superarlo a tutta velocit\u00e0.\nMolte sono anche le voci che l'incidente possa essere stato causato da un malore dell'inglese che soffriva sin dalla nascita di un problema ai reni che gli portava estremi dolori e difficolt\u00e0 nella guida stessa. La salma di Hawthorn venne inumata nel cimitero di West Street di Farnham, nel Surrey.\nA suo nome \u00e8 dedicato l'Hawthorn Memorial Trophy."}
{"id": "63694", "revid": "345405", "url": "https://it.wikipedia.org/wiki?curid=63694", "title": "Mike Parkes", "text": "Corse anche in Formula 1 per la Ferrari, ma pi\u00f9 che alle competizioni di monoposto il suo nome \u00e8 maggiormente legato alle competizioni con vetture a ruote coperte, dove ottenne molte vittorie apparendo nell'albo d'oro delle maggiori gare di durata.\nCarriera.\nGli inizi.\nFiglio di un ingegnere collaudatore, studia alla Rootes ; inizi\u00f2 a dedicarsi al mondo delle corse piuttosto tardi, partecipando a gare con vetture Sport Prototipo e tentando di qualificarsi al Gran Premio di Gran Bretagna.\nNel 1952 gareggia con una Frazer Nash fino al 1955 passando poi ad una Lotus 11 Sport nel 1956. Acquista una F.2 sempre dalla Lotus con motore Coventry Climax 1500 e poco dopo una Lotus 15 gareggiando poi al Nurburgring e a Le Mans nel 1959, facendosi apprezzare da Colin Chapman sia come pilota che come ingegnere collaudatore\nVisti i buoni risultati nel 1963 venne assunto dalla Scuderia Ferrari, con cui gareggi\u00f2 per tutta la sua carriera.\nFormula 1.\nDopo diversi successi nelle gare di durata, la squadra italiana decise di fargli disputare alcune corse in Formula 1. Il suo anno migliore fu il 1966, in cui ottenne due secondi posti sacrificandosi nel Gran Premio di Monza per far vincere il compagno di squadra Scarfiotti.\nNel 1967 ebbe un incidente al Gran Premio del Belgio in cui riport\u00f2 fratture alle gambe, ai polsi e una forte commozione cerebrale, che mise fine alla sua carriera.\nGli anni dopo la Formula 1 e la morte.\nCostretto a terminare la sua carriera automobilistica, rimase comunque nel mondo dei motori, occupando ruoli dirigenziali. Gest\u00ec, quindi, il reparto corse della Ferrari e successivamente pass\u00f2 alla Lancia, in cui era addetto allo sviluppo di un modello Stratos da utilizzare nelle competizioni a ruote coperte.\nTrov\u00f2, per\u00f2, la morte il 28 agosto del 1977, quando, mentre rientrava a Torino, rimase vittima di un incidente stradale a Riva presso Chieri.\nLa salma venne rimpatriata in Inghilterra e qui inumata presso la \"St Peter Churchyard\" di Charsfield, nel Suffolk."}
{"id": "63695", "revid": "767487", "url": "https://it.wikipedia.org/wiki?curid=63695", "title": "Mike Spence", "text": ""}
{"id": "63696", "revid": "599013", "url": "https://it.wikipedia.org/wiki?curid=63696", "title": "Domenico Schiattarella", "text": "Carriera.\nLa trafila nelle Formule minori.\nDebutt\u00f2 nelle competizioni automobilistiche nel 1985 nel campionato italiano di Formula 4, giungendo 3\u00ba. L'anno successivo il pilota italiano ritent\u00f2 l'impresa vincendo.\nPassato per il 1987 al campionato italiano di Formula 2000 lo vinse al primo tentativo.\nVisti i buoni risultati ottenuti nel 1988 Schiattarella decise di passare alla Formula 3 e vi rest\u00f2 fino al 1991, ottenendo come miglior risultato un secondo posto in classifica piloti proprio nel suo ultimo anno.\nNel 1992 il pilota italiano pass\u00f2 alla F3 sudamericana e l'anno successivo in Formula Atlantic, dove conquist\u00f2 il titolo \"Rookie of The Year\", assegnato al miglior esordiente.\nFormula 1.\nEsord\u00ec quindi in Formula 1 nel 1994, al GP di Jerez, nella terzultima gara, all'et\u00e0 di 27 anni con il team Simtek, partecipando contemporaneamente al campionato Indycar.\nIl 1995 fu il suo ultimo anno in Formula 1 (il GP di Montecarlo fu la sua ultima gara), sempre con il team Simtek. Il miglior piazzamento ottenuto in Formula 1 rimane il 9\u00ba posto al Gran Premio d'Argentina del 1995. In tutto Schiattarella conta 7 GP nella massima serie, ma senza risultati di rilievo.\nDopo la F1.\nTerminata l'esperienza in Formula 1 nel 1996 Schiattarella partecip\u00f2 al campionato IMSA.\nNel 1997 il pilota italiano prese invece parte al campionato FIA GT.\nNel 1998 Schiattarella cont\u00f2 anche una partecipazione in Formula CART conclusasi per\u00f2 con un ritiro.\nPassato nel 1999 al campionato ALMS concludendo 19\u00ba in classifica generale. Nello stesso anno prende parte alla 24 Ore di Le Mans con Alex Caffi e Andrea Montermini: l'equipaggio terminer\u00e0 in 6\u00aa posizione.\nPer il 2000 Schiattarella si impegn\u00f2 nel campionato Grand Am, ottenendo buoni risultati e concludendo il campionato al 4\u00ba posto.\nNel 2001 il pilota italiano giunse poi 16\u00ba nel campionato FIA GT a pari merito con G\u00fcnther Blieninger e Emanuele Naspetti.\nNel 2002 torn\u00f2 nel campionato ALMS, disputando gare nella classe GTS e concludendo al nono posto. Rimasto anche l'anno successivo nella GTS concluse decimo. A fine 2003 il milanese decise di abbandonare le corse automobilistiche, salvo tornare nel 2007 e prendere parte al campionato italiano GT, classe GT2, concludendo 30\u00ba. Nel 2008 conquista il titolo del campionato asiatico GT.\nNel 2013 \u00e8 nuovamente al volante, questa volta nella Superstars Series, chiudendo la stagione in 17\u00aa posizione. Confermato il suo impegno anche per la stagione 2014."}
{"id": "63697", "revid": "767487", "url": "https://it.wikipedia.org/wiki?curid=63697", "title": "Mois\u00e9s Solana", "text": "Partecip\u00f2, tra il 1963 ed il 1969, a otto Gran Premi di Formula 1 disputatisi in Messico e negli Stati Uniti. Perse la vita nel 1969 in un incidente automobilistico occorso durante una cronoscalata.\nCarriera.\nIl suo debutto avvenne in occasione del secondo Gran Premio del Messico, il 27 ottobre 1963, sul circuito dell'Autodromo Hermanos Rodr\u00edguez: al volante di una BRM P 57 BRM della Scuderia Centro Sud gommata Dunlop, Solana part\u00ec in 11\u00aa posizione e si classific\u00f2 11\u00ba, a 8 giri dal vincitore Jim Clark.\nL'anno seguente, sempre in Messico, al volante di una Lotus 33 con motore Coventry Climax V8, Solana part\u00ec in 14\u00aa posizione per poi classificarsi 10\u00ba, a due giri dal vincitore Dan Gurney su Brabham.\nDisput\u00f2 due gare del campionato mondiale del 1965, entrambe su Lotus 25 Coventry Climax V8 del Team Lotus. Negli Stati Uniti, sul circuito di Watkins Glen, si qualific\u00f2 17\u00ba e si classific\u00f2 12\u00ba (a 15 giri dal vincitore Graham Hill), mentre in Messico, part\u00ec in 9\u00aa posizione per ritirarsi al 56\u00ba giro di 65 (il GP fu vinto da Richie Ginther su Honda).\nNel 1966 partecip\u00f2 al solo GP del Messico, al volante di una Cooper T81 con motore Maserati V12, ma si ritir\u00f2 all'8\u00ba giro di 65 dopo essersi qualificato 18\u00ba. Il Gran Premio fu vinto dal compagno di squadra John Surtees.\nNel 1967 Solana, al volante di una Lotus 49 Cosworth V8 del Team Lotus, partecip\u00f2 nuovamente ad entrambi i GP nordamericani senza per\u00f2 riuscire a concluderli. In Messico, part\u00ec in 9\u00aa posizione, ma si ritir\u00f2 al 12\u00ba giro di 65; negli Stati Uniti, si ritir\u00f2 al 7\u00ba giro di 108 dopo essere scattato dalla 7\u00aa posizione.\nL'ultima apparizione fu ancora in Messico, su una Lotus 49B Cosworth V8 del Gold Leaf Team Lotus: qualificatosi 11\u00ba, si ritir\u00f2 al 14\u00ba giro.\nNelle sue otto presenze, Solana concluse la gara in tre occasioni (miglior piazzamento: 10\u00ba; posizione media: 11\u00ba) senza conquistare punti e percorrendo 312 giri (su 608 teorici, 51,3% della distanza); la miglior posizione in partenza fu il 7\u00ba posto (media qualifica: tra l'11\u00ba ed il 12\u00ba posto)."}
{"id": "63698", "revid": "92920", "url": "https://it.wikipedia.org/wiki?curid=63698", "title": "Nanni Galli", "text": "Gareggi\u00f2 in Formula 1.\nCarriera.\nGli esordi.\nConosciuto come Nanni Galli - utilizzando lo pseudonimo di \u201cNanni\u201d per far fronte alle obiezioni della sua famiglia in merito alla sua passione per i motori - figlio di un ricco industriale tessile di Prato, esordisce a vent'anni sui kart. Nel 1964, su una 500 Steyr-Puch noleggiata, disputa e vince, nella propria classe di vetture turismo, la Coppa della Consuma e la Bologna Raticosa.\nSempre nel 1964 acquista una Mini Cooper con cui, l'anno dopo, vince tutte e dieci le gare del campionato italiano turismo classe 1150 cc sotto i colori della Scuderia Santo Stefano di Prato laureandosi Campione Italiano di Velocit\u00e0 in quella classe. L'anno seguente guida una Alfa Romeo Giulia GTA preparata dalla S.C.A.R. Autostrada su richiesta di Alfa Romeo, mentre nel 1967 \u00e8 ingaggiato dall'Autodelta quale pilota ufficiale.\nLa Formula 2 e il Turismo.\nFa il suo esordio in una gara di Formula 2 (il Gran Premio di Roma corso a Vallelunga) con una Brabham privata. Nel 1968 arriva secondo nella Targa Florio e nella 500 km di Imola (in coppia con Ignazio Giunti), nel 1969 partecipa al GP del Mugello su una Alfa T33/2 preparata da SCAR Autostrada, pista dove aveva vinto la sua prima gara di categoria - l'anno precedente - con Lucien Bianchi e Nino Vaccarella. Disputa anche una gara di F2, campionato al quale parteciper\u00e0 nel 1969 con la Tecno.\nGli anni settanta: la Formula 1.\nNel 1970 viene ingaggiato in Formula 1, dalla McLaren motorizzata Alfa Romeo, per il Gran Premio d'Italia senza tuttavia qualificarsi. Continua nella stagione con buoni risultati nelle vetture turismo.\nIl 19 luglio 1970 alla guida di una LOLA T 210 stabil\u00ec il record sul giro, che rester\u00e0 imbattuto, del Circuito del Mugello stradale, in 29'36\" 8 alla media di 134,128 km/h.\nL'annata 1971 inizia con un terzo posto a Buenos Aires e un secondo alla 12 ore di Sebring (sempre con l'Autodelta), prima di ripassare in F1 con la March, ma, al volante della 711, non pu\u00f2 realizzare grandi risultati.\nNel 1972 lascia la March per approdare di nuovo alla Tecno. Anche in questo caso la vettura \u00e8 poco competitiva; \u00e8 comunque terzo nel Gran Premio Repubblica Italiana (corsa non valida per il mondiale). In stagione per\u00f2 Galli ha l'opportunit\u00e0 di guidare una Ferrari, stante l'indisponibilit\u00e0 temporanea di Clay Regazzoni.\nNel 1973, Galli corre con la Frank Williams Racing Cars, ottenendo come miglior piazzamento un nono posto nel Gran Premio del Brasile.\nL'abbandono delle competizioni.\nNel 1974, dopo aver abbandonato la Formula 1, guida una Osella PA2-Abarth in due eventi sportivi, prima di dedicarsi al commercio. Nell'azienda tessile di famiglia diventa uno dei distributori italiani del marchio statunitense Fruit of the Loom, sponsorizzando per un breve periodo la scuderia Williams. \u00c8 morto il 12 ottobre 2019.\nBibliografia.\nNanni Galli, \"Professione Pilota\", Libreria Automotoclub Storico Italiano, Torino, 2016, ISBN 978-88-98344-37-6\nMaurice Hamilton, \"Williams: the legendary story of Frank Williams\", Random House, 2012, ISBN 0-09-193267-X"}
{"id": "63699", "revid": "22475", "url": "https://it.wikipedia.org/wiki?curid=63699", "title": "Nano da Silva-Ramos", "text": ""}
{"id": "63700", "revid": "999533", "url": "https://it.wikipedia.org/wiki?curid=63700", "title": "Nick Heidfeld", "text": " \u00c8 stato attivo nella massima categoria formulistica, la Formula 1, dal 2000 fino al 2011, realizzando, al 2020, il primato di pilota con il maggior numero di podi senza mai vincere una gara (13). Detiene lo stesso primato nella Formula E, categoria in cui ha corso dal 2014 al 2018 (8).\nCarriera.\nGli esordi.\nHeidfeld cominci\u00f2 a disputare gare di kart nel 1988 per poi passare alla Formula Ford 1600 tedesca nel 1994 vincendo otto gare delle nove in programma e conquistando il titolo; l'anno successivo conquist\u00f2 il campionato internazionale tedesco di Formula Ford 1800, giungendo secondo nella Zetec Cup (anche questa disputata con vetture di Formula Ford 1800). Nel 1996 pass\u00f2 al campionato di F3 tedesca, dove chiuse terzo in classifica con 3 vittorie all'attivo e attirando l'attenzione di Norbert Haug, che gli garant\u00ec l'appoggio della McLaren; nel 1997 Heidfeld continu\u00f2 a correre nella F3 tedesca, conquistando il titolo e vincendo anche l'evento di contorno al Gran Premio di Monaco di Formula 1. Trasferitosi nel 1998 in Formula 3000 disput\u00f2 due stagioni con il West Competition, lo junior team McLaren; fu in lizza per il titolo fino all'ultima gara, venendo poi battuto da Juan Pablo Montoya. L'anno seguente domin\u00f2 il campionato, vincendo quattro gare e chiudendo con ventinove punti di vantaggio sul secondo classificato, il danese Jason Watt. Nel 1999 fece anche parte della squadra Mercedes alla 24 Ore di Le Mans, non prendendovi per\u00f2 parte in seguito ai capottamenti in pieno rettilineo delle vetture di Mark Webber e Peter Dumbreck, che spinsero la squadra a ritirarsi dalla competizione.\nFormula 1.\n1998-1999: McLaren.\nParallelamente ai suoi impegni in Formula 3000, nel 1998 e nel 1999 Heidfeld ricopr\u00ec il ruolo di collaudatore per la McLaren; in occasione del Gran Premio del Belgio, la Prost annunci\u00f2 di aver messo sotto contratto il pilota tedesco per la stagione 2000.\n2000: Prost.\nLa vettura si rivel\u00f2, tuttavia, poco competitiva e inaffidabile: al debutto assoluto nel Gran Premio d'Australia Heidfeld stup\u00ec battendo l'esperto compagno di squadra Alesi in qualifica, ma in gara chiuse in nona e ultima posizione, staccato di due giri. Nel prosieguo della stagione il pilota tedesco sub\u00ec pure una squalifica al GP d'Europa a causa del sottopeso della sua vettura e conquist\u00f2 un ottavo posto nel Gran Premio di Monaco come miglior risultato; Heidfeld si rese protagonista di diversi contatti con il suo compagno di squadra, che nel Gran Premio d'Austria portarono al ritiro entrambi. Inoltre come il compagno non arriv\u00f2 mai in zona punti concludendo il campionato al ventesimo posto, battendo comunque Alesi.\n2001-2003: Sauber.\nNel 2001 Heidfeld pass\u00f2 alla Sauber, con cui firm\u00f2 un contratto triennale, conquistando il primo arrivo a punti in carriera nella gara inaugurale, il Gran Premio d'Australia, nel quale giunse quarto. Nel Gran Premio del Brasile il pilota tedesco fece ancora meglio, chiudendo in terza posizione e riportando una monoposto del team elvetico sul podio tre anni dopo il Gran Premio del Belgio 1998, nel quale Jean Alesi era giunto terzo. Nelle restanti gare Heidfeld raccolse cinque sesti posti, conquistando in tutto dodici punti e chiudendo il campionato in settima posizione, alla pari con Villeneuve e Trulli; la Sauber ottenne il miglior risultato della propria storia, con il quarto posto in classifica nel campionato costruttori. Grazie ai buoni risultati si parl\u00f2 anche di un passaggio del giovane tedesco alla McLaren al posto di Mika H\u00e4kkinen, che si sarebbe ritirato a fine stagione; la scuderia inglese gli prefer\u00ec per\u00f2 il debuttante compagno di squadra Kimi R\u00e4ikk\u00f6nen, che aveva brillato soprattutto nella seconda parte di stagione. Heidfeld rimase alla Sauber anche per la stagione 2002. La vettura, pur essendo molto affidabile (il pilota tedesco si ritir\u00f2 solo tre volte, due delle quali per incidente), era meno competitiva di quella della stagione precedente. Heidfeld giunse a punti in quattro occasioni (contro le sette del 2001), con un quarto posto nel Gran Premio di Spagna come miglior risultato. In Austria fu coinvolto in uno spettacolare incidente con Takuma Sat\u014d. Chiuse l'anno con sette punti e il decimo posto in classifica, facendo comunque meglio del debuttante compagno di squadra Felipe Massa. Nel campionato 2003 gli venne affiancato, invece, l'esperto Frentzen, di M\u00f6nchengladbach come lui. La stagione fu ancora pi\u00f9 deludente della precedente: nonostante il nuovo regolamento prevedesse l'allargamento della zona punti alle prime otto posizioni (mentre prima prendevano punti i primi sei classificati), Heidfeld conquist\u00f2 solo sei punti, venendo nettamente battuto dal compagno di squadra, che ne ottenne pi\u00f9 del doppio, riuscendo anche, seppur fortunosamente, a salire sul podio nel Gran Premio degli Stati Uniti.\n2004: Jordan.\nPer la stagione 2004 Heidfeld, senza altre offerte, venne ingaggiato da Eddie Jordan. Tuttavia la scuderia Jordan era ormai in crisi profonda e infatti la monoposto si rivel\u00f2 molto poco competitiva e inaffidabile, ma Heidfeld riusc\u00ec a ottenere punti sia nel Gran Premio di Monaco (che chiuse in settima posizione), che nel Gran Premio del Canada, nel quale la squalifica delle due Williams e delle due Toyota per infrazioni tecniche lo fece avanzare in ottava posizione. Chiuse l'anno con tre punti e il diciottesimo posto in campionato.\n2005: Williams.\nPer la stagione 2005 fu assunto (dopo una prova comparativa con Ant\u00f4nio Pizzonia) dalla Williams per un'annata di transizione, dopo l'addio di Ralf Schumacher e di Juan Pablo Montoya. L'avvio di stagione fu abbastanza buono, Heidfeld conquist\u00f2 anche la pole position al Gran Premio d'Europa al N\u00fcrburgring (in cui arriv\u00f2 secondo, come a Monaco) e in totale and\u00f2 3 volte sul podio. Nella seconda parte di stagione, tuttavia, la vettura perse competitivit\u00e0 e a cinque gare dalla fine, il pilota tedesco si infortun\u00f2, chiudendo anticipatamente la stagione e finendo undicesimo in campionato.\n2006-2009: Il ritorno alla Sauber.\nPer la stagione 2006 la BMW, lasciata la Williams, port\u00f2 Heidfeld alla nuova scuderia, fondata sulle ceneri della Sauber appena acquistata. Heidfeld batt\u00e9 il compagno Jacques Villeneuve nel confronto diretto in gara (ma non in qualifica), conquistando anche il primo podio per la BMW Sauber col 3\u00ba posto in Ungheria. Alla fine dell'anno fu 9\u00ba, mentre la BMW Sauber (anche con l'apporto del collaudatore Kubica, promosso titolare) giunse 5\u00ba nel campionato costruttori davanti alla Toyota. Inizi\u00f2 molto bene il campionato 2007 arrivando sempre 4\u00ba nei primi tre appuntamenti (Australia, Malesia, e Bahrain). Arriv\u00f2 al secondo posto nel Gran Premio del Canada e terzo nel Gran Premio d'Ungheria ed ancora 4\u00ba nel Gran Premio d'Italia e in quello di Turchia. Concluse la stagione al quinto posto nella classifica iridata con 61 punti, mentre la scuderia concluse seconda con 101 punti. La stagione 2008 inizi\u00f2 con un secondo posto nella travagliata gara d'apertura in Australia, seguito da due piazzamenti in zona punti (6\u00ba in Malesia e 4\u00ba in Bahrain) e da un secondo posto in Canada, nella gara che vide la vittoria del compagno di squadra Robert Kubica. Oltre a questi buoni risultati, riusc\u00ec ad ottenere altri due secondi posti: in Gran Bretagna e in Belgio (complice anche la penalizzazione di Lewis Hamilton) ed ancora 5\u00ba in Turchia, Italia e Cina 4\u00ba in Germania e 6\u00ba a Singapore. Concluse la stagione al sesto posto nella classifica iridata con 60 punti mentre la BMW Sauber terza con 135 punti. La stagione 2009 cominci\u00f2 decisamente male per i piloti della BMW Sauber e per la scuderia stessa, non in grado di confermare le prestazioni delle stagioni 2007 e 2008. Heidfeld riusc\u00ec ad arrivare 2\u00ba nel Gran Premio della Malesia, grazie anche alla pioggia intensa e ad una strategia di rifornimento impeccabile. Non avendo completato il 75% del totale previsto, il regolamento prevedeva l'assegnazione di met\u00e0 punteggio quindi 4 punti anzich\u00e9 8. Per vedere altri punti fu necessario arrivare al Gran Premio di Spagna, nel quale Heidfeld arriv\u00f2 7\u00ba. Una timida ripresa si ebbe al Gran Premio del Belgio, dove entrambe le BMW chiusero a punti, con Heidfeld (partito 3\u00ba) giunto 5\u00ba e Kubica (partito 5\u00ba) arrivato 4\u00ba (per la prima volta nella stagione 2009).\nAncora punti per Heidfeld nel Gran Premio d'Italia, in cui giunse 7\u00ba e nel Gran Premio del Giappone, con il 6\u00ba posto. Nel Gran Premio di Singapore venne coinvolto in un incidente, a seguito del quale entr\u00f2 la Safety Car per far rimuovere i detriti lasciati dalle vetture sul tracciato. L'incidente ebbe origine dal tentativo di Adrian Sutil di passare Jaime Alguersuari all'interno della curva 14. Il pilota della Force India fin\u00ec in testacoda ma, nel tentativo di rimettersi sul tracciato in fretta, acceler\u00f2 di colpo e la sua vettura colp\u00ec quella del sopraggiungente Nick Heidfeld. Per il tedesco fu il primo ritiro dal Gran Premio degli Stati Uniti 2007, con un record di 41 gran premi conclusi consecutivamente che sarebbe stato pareggiato solo in occasione del GP d'Italia del 2020 da Lewis Hamilton. Sutil venne multato di 20.000 dollari per guida non prudente. Nel Gran Premio di Abu Dhabi Heidfeld chiuse al 5\u00ba posto, superando, grazie a questi 4 punti, Kubica nella classifica piloti, e permettendo alla BMW Sauber di scavalcare la Williams nella classifica costruttori.\n2010: L'arrivo alla Mercedes, il passaggio alla Pirelli e di nuovo alla Sauber.\nNon confermato dalla BMW Sauber, Heidfeld sembr\u00f2 inizialmente favorito per affiancare Nico Rosberg nell'appena costituito team Mercedes nel campionato 2010, ma poi gli fu preferito il rientrante Michael Schumacher. Rimasto senza un volante in seguito al fallimento di una seconda trattativa con la Renault, Heidfeld assunse il ruolo di terzo pilota alla Mercedes. Dall'agosto 2010 fu ingaggiato dalla Pirelli per testare, su una Toyota TF109, gli pneumatici da fornire ai partecipanti al 2011. Perse questo incarico quando fu chiamato da Peter Sauber a sostituire Pedro de la Rosa a cinque gare dal termine del campionato, a partire dal Gran Premio di Singapore. Dopo essersi ritirato per incidente nella gara di rientro, Heidfeld ottenne due piazzamenti a punti nei gran premi di Giappone e Corea, nei quali giunse ottavo e nono rispettivamente. Questi risultati non portarono per\u00f2 a una riconferma alla Sauber per il 2011, infatti il nuovo compagno di scuderia di Kobayashi sar\u00e0 Sergio P\u00e9rez.\n2011: Renault.\nRimasto senza un volante per il campionato 2011, Heidfeld fu contattato dalla Renault in seguito al grave infortunio subito da Robert Kubica in un rally, che impose al polacco di rinunciare a prendere parte alla stagione. Dopo un breve confronto durante i test invernali con il collaudatore ufficiale Bruno Senna, il pilota tedesco fu scelto come sostituto di Kubica fino al suo ristabilimento completo. Dopo una prima gara piuttosto difficile, conclusa fuori dai punti dopo essere scattato dalla diciottesima posizione, nel Gran Premio della Malesia Heidfeld conquist\u00f2 il terzo posto, alle spalle di Sebastian Vettel e Jenson Button. Il pilota tedesco giunse poi a punti in cinque delle nove gare successive, con un settimo posto nel Gran Premio di Turchia come miglior risultato. Nonostante precedesse in classifica il compagno di squadra Vitalij Petrov, pochi giorni prima del Gran Premio del Belgio Heidfeld fu licenziato dalla Renault, che lo sostitu\u00ec con il collaudatore Bruno Senna. La scuderia motiv\u00f2 la propria scelta con l'insoddisfazione per le prestazioni del pilota tedesco, che avvi\u00f2 una causa legale contro la decisione del suo team.\nEndurance.\nTerminata l'esperienza nella massima serie automobilistica, dal 2012 partecipa con la scuderia Rebellion Racing a tre gare del mondiale Endurance, una delle quali \u00e8 la 24 Ore di Le Mans, dove ottiene il terzo posto. Nel 2013 \u00e8 nuovamente a bordo della Toyota del team svizzero, con il quale disputa cinque gare e ottiene buoni risultati, tra cui un terzo posto alla 6 Ore di San Paolo. Nel 2014 viene confermato dalla squadra elvetica; durante la stagione ottiene buoni risultati ma non riesce ad andare oltre due quarti posti a Silverstone e a Le Mans. Nel 2015 prende parte a sole tre corse in cui ottiene appena due punti, mentre nel 2016 gareggia esclusivamente nelle quattro gare iniziali della stagione dove si piazza per due volte quarto.\nFormula E.\nVenturi.\nDalla stagione 2014-2015 il tedesco partecipa al neonato campionato di Formula E con il team Venturi Grand Prix; la stagione inizia positivamente per il tedesco che alla prima gara si ritrova subito a lottare per la vittoria, ma \u00e8 poi costretto al ritiro all'ultima curva a causa di un incidente innescato da Nicolas Prost. Nella seconda gara il tedesco scatta dall'ottava casella ma viene poi costretto al ritiro in un incidente con Franck Montagny mentre si trovava al sesto posto. Il primo risultato di rilievo arriver\u00e0 a Berlino, dove ottiene un 5\u00ba posto, seguito da un podio a Mosca ma dopo questi non riesce ad ottenere ulteriori punti. Temina la stagione al dodicesimo posto con 31 punti.\nMahindra.\nNella seconda stagione il tedesco correr\u00e0 per il Team Mahindra Racing. Nella gara inaugurale della stagione ottiene il primo podio nella storia del Team, seguito da un nono posto in Malesia. Nello stesso E-Prix, per\u00f2 il tedesco subisce un infortunio al braccio che lo costringe a saltare la terza tappa. Rientra, riesce subito a cogliere punti giungendo 7\u00ba e nelle successive 2 gare giunge a punti sfiorando il podio a Long Beach. A Parigi giunge 12\u00ba, ottenendo comunque 2 punti per il giro pi\u00f9 veloce e nella gara successiva giunge nuovamente settimo. All'ultimo appuntamento stagionale il tedesco giunge secondo, salvo poi essere penalizzato di 50 secondi per aver utilizzato due volte il fanboost. Termina la stagione al decimo posto con 53 punti.\nLa terza stagione inizia, come la precedente con un podio nella gara inaugurale. Dopo un nono posto a Marrakech, un quindicesimo a Buenos Aires e un incidente con il compagno di squadra mentre era in lotta per il podio a Citt\u00e0 del Messico, conquista altri quattro terzi posti a Monte Carlo, Parigi, Berlino e New York che uniti ad un quinto posto nell'ultima gara a Montreal gli valgono 88 punti e il 7\u00ba posto in classifica, miglior risultato nella categoria.\nNella stagione successiva viene confermato dal team Mahindra Racing, per la sua quarta stagione nella categoria. Per la terza volta consecutiva ottiene un podio nella gara inaugurale, svoltasi ad Hong Kong. Termina la stagione all'undicesimo posto con 42 punti. \nPer le tre stagioni successive il tedesco continua a lavorare con la scuderia indiana, ma in veste di collaudatore e terzo pilota. Il suo posto da titolare viene preso da Jerome D'Ambrosio, proveniente dalla Dragon Racing.\nRisultati sportivi.\nRisultati in Formula E.\n\u2020 Indica quei piloti che non hanno concluso la gara ma vengono ugualmente classificati per averne percorso almeno il 90%."}
{"id": "63701", "revid": "1300584", "url": "https://it.wikipedia.org/wiki?curid=63701", "title": "Nicola Larini", "text": "Dopo gli esordi nelle formule minori, culminati con il titolo italiano di Formula 3 nel 1986, corse per vari anni in Formula 1, legando il suo nome alla per cui svolse il ruolo di \"tester\" e gareggiando occasionalmente, raggiungendo come migliore risultato un secondo posto al Gran Premio di San Marino 1994. Negli anni in massima serie guid\u00f2 anche le monoposto di , , , e .\nOttenne i suoi successi maggiori nella gare per vetture turismo, categoria dov'\u00e8 stato per anni ai vertici internazionali dapprima con e poi con Chevrolet. Vanta nel suo palmar\u00e8s le vittorie del Campionato Italiano Superturismo nel 1992 e del Deutsche Tourenwagen Meisterschaft nel 1993, entrambe su Alfa Romeo 155.\nCarriera.\nGli inizi.\nLarini eredit\u00f2 la passione per le corse dall'ambiente familiare: sia il padre sia lo zio Massimo, infatti, erano stati piloti. Quest'ultimo inoltre correva nel campionato Turismo con l'Alfa Romeo e trov\u00f2 la morte alla guida della sua 2000 GTAm durante la 24 Ore di Spa-Francorchamps del 1973. A 14 anni, Larini cominci\u00f2 a gareggiare con le motocross, passando poi ai kart e alle formule; partecip\u00f2 quindi al corso di guida veloce alla scuola di Henry Morrogh a Magione passando a pieno punteggio e risultando il pi\u00f9 veloce pilota dell'anno. Si diplom\u00f2 a pieni meriti anche alla Scuola Federale CSAI a Vallelunga.\nIl suo debutto nelle categorie inferiori avvenne nel 1983 in Formula Italia dove vinse all'esordio, poi pass\u00f2 al campionato Formula Fiat Abarth nel 1984 e si impose nella speciale classifica riservata agli esordienti, risultando anche campione Italiano under 23. \nDebutt\u00f2 nell'ultima gara di Formula 3 lo stesso anno, cogliendo un quarto posto. Nel 1985 corse tutta la stagione in Formula 3 con la Scuderia Coloni e l'anno seguente vinse il titolo Italiano e risult\u00f2 terzo al Campionato Europeo. Fece anche una breve apparizione in Formula 3000 con una vettura laboratorio di Dallara, ma alla fine della stagione ebbe modo di debuttare in Formula 1 alla guida delle vetture della scuderia di Enzo Coloni.\nFormula 1.\nGli esordi (1987-1991).\nLarini esord\u00ec in Formula 1 al Gran Premio d'Italia 1987, al volante della a sua volta debuttante Coloni FC187, non riuscendo per\u00f2 a qualificarsi per la gara di casa a causa di problemi tecnici dell'acerba monoposto umbra.\nSeguirono due anni senza soddisfazioni al volante della , fatto salvo il vitruale terzo posto occupato per oltre met\u00e0 gara al Gran Premio del Canada 1989, finch\u00e9 un guasto tecnico lo costrinse al ritiro. Nel 1989 sembr\u00f2 potesse, dopo il Gran Premio di San Marino, sostituire temporaneamente Gerhard Berger sulla Ferrari, dopo l'incidente che coinvolse quest'ultimo sul tracciato imolese; ma dopo una serie di test a Fiorano, il pronto recupero dell'austriaco vanific\u00f2 tale possibilit\u00e0. \nNel corse in : la vettura francese era affidabile ma poco performante e il pilota concluse quasi tutte le gare, inclusi due settimi posti, senza tuttavia raccogliere punti (all'epoca la zona punti era limitata ai primi sei classificati). A fine anno, dopo avere declinato l'offerta di guidare le pi\u00f9 competitive Dallara della \u2014 \u00absbagliai\u00bb, come ammetter\u00e0 \"a posteriori\" \u2014, firm\u00f2 con il neonato , squadra semiufficiale della Lamborghini. Alla prima gara ottenne un buon settimo posto, ma il resto della stagione non fu altrettanto positivo a causa sia della scarsa competitivit\u00e0 della vettura, progettata da Mauro Forghieri con cui peraltro Larini mal convisse a livello personale, sia per dei gravi problemi finanziari che affliggevano la scuderia, poi fallita nello stesso anno.\nTester in Ferrari (1992-1996).\nTra il 1991 e il 1997 \u00e8 stato \"tester\" ufficiale per la Scuderia Ferrari in Formula 1 e pilota di riserva nei Gran Premi.\nPerduta l'occasione di essere pilota titolare di Maranello per la stagione , come compagno di squadra di Ayrton Senna (operazione abortita per diversi motivi del \"management\" della casa del Cavallino), debutt\u00f2 alla guida di una Rossa nelle ultime due gare di quel campionato, Giappone e Australia, al posto del connazionale Ivan Capelli licenziato dopo il terzultimo Gran Premio; nell'occasione il suo compito principale fu quello di provare nuove soluzioni per le sospensioni attive in vista della stagione .\nDopo questo esordio non molto fortunato (la vettura era infatti un \"laboratorio\" pesante oltre 30 kg in pi\u00f9 del minimo consentito), Larini venne richiamato all'inizio del campionato , sostituendo per due gare l'infortunato Jean Alesi alla guida della Ferrari 412 T1: ad Aida il pilota versiliese fin\u00ec fuori alla prima curva, mentre riusc\u00ec a guadagnare i primi punti iridati due settimane dopo conquistando un'ottima seconda posizione nel tragico Gran Premio di San Marino (segnato dalle morti di Roland Ratzenberger e Senna), alle spalle della di Michael Schumacher e davanti alla di Mika H\u00e4kkinen, trovandosi anche a condurre la corsa per 13 giri. Dopo di lui nessun altro pilota italiano \u00e8 pi\u00f9 riuscito a fare punti al volante di una Ferrari in un Gran Premio di Formula 1; inoltre Larini rimane a oggi l'ultimo italiano a essere salito sul podio per la casa di Maranello.\nDopodich\u00e9, neanche nel riusc\u00ec a prendere la seconda guida della Rossa, stavolta a favore di Eddie Irvine. Gli fu anche assegnato il progetto di sviluppo e il sedile di prima guida della F50 GT per il campionato GT.\nSauber (1997).\nNel 1997, grazie all'intercessione di Jean Todt, venne assunto dalla Sauber per disputare la stagione. Al Gran Premio d'Australia, nonostante avesse alle spalle solo pochi chilometri di test invernali, riusc\u00ec a chiudere sesto guadagnando un punto iridato. Il prosieguo del campionato, per\u00f2, non fu altrettanto soddisfacente: spesso non riusciva a trovare il \"feeling\" e l'assetto ideale per la vettura a causa dei pochi test del team; infatti dopo cinque Gran Premi decise di tornare quindi alla Ferrari come terzo pilota. Il Gran Premio di Monaco 1997 fu l'ultimo della sua carriera in massima serie; il bilancio finale della storia di Larini in Formula 1 si chiudeva con 75 presenze, 49 partenze e 26 arrivi, di cui un podio.\nTra DTM e WTCC.\nI suoi maggiori successi non sono venuti dalla serie maggiore bens\u00ec dalle gare di vetture turismo, al volante delle . Vinse il Campionato Italiano Superturismo nel 1992 pilotando una 155 GTA.\nL'anno seguente la casa di Arese aveva programmato il proprio debutto nel DTM, affidandosi a Larini, Nannini, Danner e Francia come piloti. Al volante di una 155 V6 TI DTM, al debutto il toscano colse la \"pole position\" sul circuito di Zolder: in gara, grazie anche alle condizioni di bagnato che favorivano le vetture italiane munite di trazione integrale, Larini si impose in entrambe le manche e si port\u00f2 immediatamente in testa al campionato. Dopo aver ottenuto due piazzamenti sul circuito corto dell'Hockenheimring, rafforz\u00f2 la sua \"leadership\" trionfando al N\u00fcrburgring dove vinse entrambe le gare sul leggendario tracciato del Nordschleife. Seguirono quattro vittorie consecutive, di cui una ottenuta rimontando dalla quattordicesima posizione, e Larini segn\u00f2 il record di successi stagionali nel DTM, poi migliorato con due ulteriori successi. A Berlino, nel penultimo appuntamento del campionato riusc\u00ec infine a laurearsi campione. In quello stesso anno giunse secondo nella Coppa del Mondo FIA riservata a vetture Superturismo, disputata a Monza.\nNel 2004 venne richiamato dalla Ferrari per alcuni test per lo sviluppo della Maserati MC12.\nDopo molti anni alla guida della Alfa Romeo, nel 2005 Larini venne messo sotto contratto dalla Chevrolet, al debutto nel Campionato del mondo turismo. Lo sviluppo della Chevrolet Lacetti era, per\u00f2, iniziato in ritardo e lo stesso motore era meno performante delle aspettative. Le aspettative del pilota erano quindi di recuperare il gap con le scuderie di vertice e inserirsi nella lotta per le prime posizioni entro fine stagione. Nei fatti Larini non and\u00f2 oltre un quarto posto e chiuse l'annata al sedicesimo posto, davanti ai compagni di squadra. \nNel 2006 conquist\u00f2 per due volte il terzo posto, mentre nella stagione 2007 segn\u00f2 5 secondi posti, lottando per il titolo fino all'ultima gara e chiudendo il campionato quarto a pari merito. L'ultimo successo arriv\u00f2 nel mondiale 2009 con la Chevrolet Cruze in Marocco e poi dopo la conclusione del campionato, con la vittoria al Motor Show di Bologna (vittoria bissata l'anno successivo). Al termine del campionato 2009 ha annunciato il suo ritiro definitivo dal campionato WTCC indirizzandosi verso le gare GT; chiude cos\u00ec il sodalizio con il team Chevrolet RML durato per un lustro. Larini chiude l'anno con una vittoria all'esordio nella serie GT LMS Winter Series con una Ferrari 430 GT2.\nNel 2012 ha partecipato alla 24 Ore del N\u00fcrburgring, in squadra con Fabrizio Giovanardi e Manuel Lauck nel team Global Partner Enterprise Sa, con una Ferrari P4/5, vincendo la categoria E1-XP Hybrid e arrivando dodicesimo nella classifica generale assoluta. Nel 2017, invitato come ospite, partecipa e vince a Imola alla gara finale prova del Campionato Lotus Cup. L'anno seguente prende parte ad alcune gare di VLN oltre a partecipare nuovamente alla 24 Ore del N\u00fcrburgring con la squadra ufficiale Hyundai al volante della i20 TCR, giungendo secondo di categoria. \nLa sua ultima partecipazione a una gara internazionale \u00e8 alla prova di campionato italiano GT del Mugello, sempre nel 2018, al volante di una Bentley Continental del Team Petri Corse, in coppia con Alessandro Caffi. Da allora Larini segue la carriera del figlio Davide nei kart; inoltre dal 2010 gestisce un'attivit\u00e0 in Versilia dedicata alla mobilit\u00e0 elettrica."}
{"id": "63702", "revid": "118299519", "url": "https://it.wikipedia.org/wiki?curid=63702", "title": "Nicolas Kiesa", "text": "Carriera.\nGli inizi.\nKiesa \u00e8 di origine italiana, in quanto il cognome della famiglia era originariamente Chiesa, ma la C e la H furono sostituite con la K come si usa nei paesi scandinavi.\nDopo aver iniziato la carriera sui kart, nel 1998 pass\u00f2 alle competizioni su monoposto prendendo parte al campionato di Formula Ford inglese, in cui ottenne un terzo posto al debutto. L'anno seguente riusc\u00ec comunque ad imporsi e prese parte al campionato di F3 inglese. Nel campionato successivo, per\u00f2, dopo un inizio di stagione deludente, decise di dedicarsi alla F3 tedesca e nel 2002 fece il suo debutto in Formula 3000, ottenendo la sua prima vittoria l'anno seguente.\nFormula 1.\nNello stesso anno fece il suo debutto in Formula 1, con la Minardi, ma non \u00e8 riuscito a proseguire immediatamente la sua carriera nella massima formula. Sembrava che dovesse disputare, sempre con il team faentino, la stagione 2005, ma fu sostituito all'ultimo momento da Patrick Friesacher. A partire dal Gran Premio di Germania divenne il pilota di riserva e collaudatore della Jordan.\nDTM.\nTerminata l'esperienza nella massima serie automobilistica, nel 2006 ha preso parte ad alcune gare di DTM, pur senza segnare alcun risultato utile."}
{"id": "63703", "revid": "125470699", "url": "https://it.wikipedia.org/wiki?curid=63703", "title": "Niki Lauda", "text": "Tre volte campione del mondo di Formula 1 (nel e con la e nel con la ), come imprenditore ha fondato e diretto tre compagnie aeree, la Lauda Air, la Fly Niki e la Laudamotion; come dirigente sportivo, dopo essere stato consulente per Ferrari e avere diretto per due stagioni la , dal 2012 fino alla sua morte ha ricoperto la carica di presidente non esecutivo della .\nConsiderato uno dei migliori piloti della storia, era soprannominato \"Il computer\" per via della sua freddezza al volante. Ha disputato 171 Gran Premi, vincendone 25, segnando 24 pole position e altrettanti giri veloci. Ha avuto una carriera sportiva di grande livello guidando per , , Ferrari, e, dopo un primo ritiro e un successivo ritorno alle corse, McLaren. Nel 1976, sul circuito del N\u00fcrburgring Nordschleife, ebbe un grave incidente che lo lasci\u00f2 parzialmente sfigurato in viso; da ci\u00f2 l'abitudine di indossare un berretto rosso, un accessorio presto divenuto iconico nella sua immagine pubblica.\nBiografia.\nLauda si spos\u00f2 due volte ed ebbe cinque figli.\nIl primo matrimonio fu celebrato nel 1976 con Marlene Knaus, che fu particolarmente vicina al pilota durante il periodo dell'incidente del N\u00fcrburgring. La coppia ebbe due figli: Lucas (nato nel 1979) e Mathias (nato nel 1981, anch'egli pilota). Il terzogenito di Lauda, Christoph, nacque nel 1982 da una relazione extraconiugale del pilota che poi divorzi\u00f2 da Marlene nel 1991.\nIn seconde nozze Lauda spos\u00f2 nel 2008 Birgit Wetzinger (nata nel 1979), una hostess che lavorava nella seconda compagnia aerea da lui fondata (la Fly Niki). Dalla Wetzinger Lauda ebbe due figli nel 2009, i gemelli Max e Mia. Nel 2005 la moglie Birgit gli don\u00f2 un rene a causa di una malattia che lo aveva colpito gi\u00e0 da molti anni, probabilmente in conseguenza dell'incidente del 1976. In precedenza aveva gi\u00e0 subito un altro trapianto di rene, donatogli dal fratello Florian nel 1997.\nIl 2 agosto 2018 \u00e8 stato ricoverato presso l'Allgemeines Krankenhaus di Vienna a seguito di complicanze dovute ad una infezione polmonare, subendo un trapianto di polmone.\nDopo aver passato quasi un anno di degenza dovuta al difficile intervento e alla successiva dialisi a cui \u00e8 stato sottoposto, \u00e8 deceduto nella notte tra il 20 e il 21 maggio 2019, causa insufficienza renale, in una clinica di Zurigo. Dopo i funerali, celebrati il 29 maggio nel Duomo di Vienna, \u00e8 stato sepolto nel cimitero Heiligenst\u00e4dter a D\u00f6bling, distretto a nord-ovest di Vienna in cui gi\u00e0 riposa la madre, con indosso, come da suo desiderio, la tuta dei suoi anni in Ferrari.\nCarriera.\nGli inizi.\nNato da una ricca famiglia di banchieri viennesi, Lauda si interess\u00f2 all'automobilismo fin da giovane. I suoi genitori, per\u00f2, non intendevano supportarlo, in quanto ritenevano che ci\u00f2 li avrebbe screditati agli occhi dell'alta societ\u00e0. Nel 1968 decise di abbandonare gli studi universitari e, dopo aver preso in prestito del denaro da alcune banche del Paese, compr\u00f2 la sua prima vettura per prendere parte a competizioni automobilistiche. Partecip\u00f2 quindi al campionato di Formula Vee e successivamente pass\u00f2 alla Formula 3. La sua carriera, per\u00f2, sembrava essere ormai a un punto morto, quando, grazie a un altro grosso prestito bancario, garantito anche da una polizza di assicurazione sulla vita, riusc\u00ec a garantirsi un posto presso il team March in Formula 2.\nDebutt\u00f2 nella seconda formula nel 1971 al Trofeo Jim Clark, che si disputava all'Hockenheimring, al volante di una March 712M Ford. Anche in virt\u00f9 del fatto che la stella del team March era lo svedese Ronnie Peterson, in pochi nel 1971 si accorsero dell'austriaco. Robin Herd (DT della scuderia March), in un'intervista rilasciata nel 1980 e pubblicata nel libro \"Formula 2, fucina di campioni\", ricord\u00f2 che quando gli fu presentato Lauda pens\u00f2 che non avesse l'aspetto di un pilota e di conseguenza che non potesse essere uno veloce.\nDalle parole di Herd: \u00abAndammo a Thruxton per dei test. Gir\u00f2 per primo Lauda: gli feci fare una decina di giri, chiedendogli di spremere pi\u00f9 che poteva l'auto, perch\u00e9 avevamo diverse modifiche e volevamo capire pregi e difetti; dopodich\u00e9 cedette la sua monoposto a Ronnie Peterson. Quando Ronnie sal\u00ec sulla monoposto io e Niki andammo dietro al guardrail di una curva molto veloce del tracciato per ammirare meglio il comportamento della 712M. Quando fece la curva, Ronnie Peterson mand\u00f2 il retrotreno della March in sbandata, facendo il filo al guardrail. Lauda fece un salto all'indietro e, completamente bianco in volto, disse \"Robin, io in vita mia non riuscir\u00f2 mai a correre in quel modo!!\" Quando tornammo ai Box chiesi a Niki i tempi ottenuti da Peterson nella sua migliore tornata; rispose \"Io ho fatto 1'14\"0, penso perci\u00f2 che il tempo di Ronnie sia attorno al minuto e 12 secondi\". Invece il miglior tempo di Peterson fu di 1'14\"3. In quel momento capii che Niki doveva avere qualcosa di speciale\u00bb.\nLa stagione 1971 non fu facile. La Formula 2 era una categoria difficile, dove si scontravano giovani in cerca di gloria e campioni della Formula 1 che correvano fuori classifica. Il numero medio dei partecipanti superava i 40 e il solo qualificarsi per la gara era un'impresa. Lauda, che aveva appena 22 anni, in diverse occasioni si mise in luce, tanto che Gabriela Noris, inviata di \"Autosprint\" ed esperta di Formula 2, scrisse su di lui commenti molto lusinghieri e forse fu la prima a dire che Lauda sarebbe potuto diventare un campione. Al N\u00fcrburgring, ad esempio, nell'Eifelrennen terza prova dell'europeo fece una splendida gara, arrivando sesto dietro a Cevert, Fittipaldi, Reutemann, Westbury e Graham Hill, ottenendo i suoi primi punti (3 per l'esattezza, perch\u00e9 Fittipaldi e Hill correvano fuori classifica). A Rouen, nella sesta prova del campionato, arriv\u00f2 secondo nella prima batteria dietro a Ronnie Peterson e si fece onore anche in finale, giungendo quarto alle spalle dello svedese, di Quester e di Hill. A fine campionato concluse al decimo posto con 7 punti, debuttando anche in Formula 1 al Gran Premio di casa a Zeltweg.\nNel 1972 diventa, assieme a Ronnie Peterson, pilota ufficiale del team STP March di Formula 1 e di Formula 2, annunciando di voler puntare alla vittoria di quest'ultimo campionato. La Formula 2 ha cambiato regolamento, i motori son cresciuti di cilindrata da 1600\u00a0cm\u00b3 a 2000\u00a0cm\u00b3. Le monoposto anche esteticamente sono molto pi\u00f9 aggressive, ma purtroppo anche pi\u00f9 fragili poich\u00e9 un po' per tutti il 1972 era considerato un anno di rodaggio. Nella gara inaugurale dell'europeo Lauda si comport\u00f2 molto bene, riuscendo ad arrivare secondo dietro a Dave Morgan, vincitore a sorpresa della gara con una Brabham BT35 dell'anno precedente.\nIl momento d'oro di Lauda continu\u00f2 a Oulton Park (gara fuori campionato, che valeva per il titolo John Player Special e contava solo i risultati delle gare inglesi), dove vinse davanti a Birrell, e nella seconda prova dell'Europeo a Thruxton, dove arriv\u00f2 terzo dietro a Peterson e Cevert, prendendo nove punti, visto che i due erano ormai acclamati campioni della massima serie. Dopo un avvio cos\u00ec buono, Lauda pass\u00f2 in testa all'Europeo e, agli occhi di molti, era il vero favorito per il titolo. Invece la March fece l'errore di cambiare troppo spesso i motori e fu vittima di molte rotture. La 721, poi, non era un granch\u00e9 competitiva e nel corso dell'anno la Surtees e la Lotus si dimostrano migliori. Per Lauda rimase solo la consolazione di altri 6 punti a Imola e della vittoria nel campionato inglese JPS, davanti proprio a Ronnie Peterson. Nell'europeo arriv\u00f2 quinto.\nFormula 1.\nL'esordio (1971-1973).\nLauda fece il suo debutto in Formula 1 nel Gran Premio d'Austria 1971 al volante di una March, ma venne costretto al ritiro dopo una ventina di passaggi. La stagione successiva disput\u00f2, invece, l'intero campionato, ma le vetture erano poco competitive e l'austriaco non riusc\u00ec a segnare alcun punto. Nel 1973 decise quindi di stipulare un complesso contratto per poter correre come pilota pagante con la BRM.\nI suoi risultati migliorarono costantemente nel corso della stagione e nel Gran Premio del Belgio conquist\u00f2 un ottimo quinto posto e i suoi primi punti. Stipul\u00f2 quindi un nuovo contratto, che lo avrebbe legato al team inglese per altri due anni; in cambio, gli sarebbero stati condonati i suoi debiti con la scuderia. Ad ottobre venne, per\u00f2, ufficializzato il passaggio di Lauda per l'anno seguente alla Ferrari e riusc\u00ec a pagare con il suo stipendio le penali per lo scioglimento del precedente contratto. Nel periodo passato alla BRM riusc\u00ec comunque a costruirsi la fama di pilota regolare e di buon collaudatore.\nI titoli mondiali in Ferrari (1974-1977).\nL'ingaggio fu favorito da Clay Regazzoni, suo compagno alla BRM nel 1973, che per il 1974 sarebbe tornato al volante della Ferrari. Questo fatto provoc\u00f2, per\u00f2, qualche polemica, in primis a causa dell'esclusione di Arturo Merzario, nonch\u00e9 per il fatto che l'austriaco, a parte che nel Gran Premio di Monaco, non aveva al suo attivo ulteriori prestazioni di rilievo. Per tutto l'inverno i due piloti furono impegnati diverse ore al giorno per mettere a punto la nuova vettura del team di Maranello, che fin dai primi test si rivel\u00f2 difficile da guidare, afflitta da sottosterzo e scarsamente veloce.\nAlcune fonti riferiscono che i problemi della messa a punto fossero cos\u00ec grandi che un giorno Lauda avesse detto in faccia a Enzo Ferrari \u00abQuesta macchina \u00e8 una merda!\u00bb. Su tale episodio tuttavia esistono versioni contrastanti, in parte riferite dallo stesso pilota austriaco: in alcune di esse egli conferm\u00f2 la veridicit\u00e0 del fatto, aggiungendo che nessun altro aveva avuto il coraggio di parlare con tanta chiarezza a Ferrari dei problemi delle macchine; per contro, in altre dichiarazioni pi\u00f9 circostanziate, lo stesso Lauda disse di essersi lamentato con tale linguaggio con il figlio del \"Drake\", Piero, il quale lo ammon\u00ec di non parlare in quel modo a suo padre. L'austriaco rifer\u00ec quindi di aver detto a Ferrari che la macchina non andava bene e aveva problemi in particolare alle sospensioni; il patron gli domand\u00f2 allora quanto si potesse migliorare, e lui gli rispose 5 decimi. Ferrari allora gli replic\u00f2: \u00abSe non ci riesci sei licenziato\u00bb.\nIl lavoro con l'ingegner Forghieri tuttavia fu fruttuoso, portando a un miglioramento di 8 decimi; gi\u00e0 al debutto in Argentina Lauda riusc\u00ec a salire sul podio, giungendo in seconda posizione. Ricevette anche gli elogi dell'ex campione del mondo Juan Manuel Fangio, che pronostic\u00f2 per lui un luminoso futuro.\nMolto buono risult\u00f2 poi essere inizialmente il rapporto instauratosi con Regazzoni, tanto che il pilota svizzero aiut\u00f2 l'austriaco a capire come affrontare il circuito argentino, a lui sconosciuto, Enzo Ferrari in un'intervista dichiar\u00f2 che i due piloti si stimavano e che Lauda aveva una conoscenza tecnica sorprendente per un uomo di 24 anni, paragonandolo, per questo, a Peter Collins. Dopo un ritiro dovuto a un guasto al propulsore nelle prime fasi della corsa nel successivo appuntamento mondiale e un secondo posto nella Corsa dei campioni (gara fuori campionato), Lauda conquist\u00f2 la sua prima pole position in carriera in Sudafrica, ma in gara fu nuovamente costretto all'abbandono a causa di un guasto all'alternatore mentre lottava per la prima posizione con Carlos Reutemann. L'austriaco riusc\u00ec a cogliere la sua prima vittoria al successivo Gran Premio di Spagna. Sfior\u00f2 nuovamente il gradino pi\u00f9 alto del podio nel Gran Premio del Belgio, ma un problema di bilanciamento delle ruote anteriori, che causava eccessive vibrazioni della monoposto, gli imped\u00ec di avere la meglio su Fittipaldi.\nLauda colse poi un altro successo nei Paesi Bassi e, con la piazza d'onore in Francia, and\u00f2 in testa al mondiale. Nelle 2 gare seguenti commise errori di inesperienza che gli fecero perdere terreno in classifica: in Gran Bretagna credette di avere problemi alle sospensioni, mentre invece era la gomma posteriore destra che si stava sgonfiando, e cercando di finire la gara perdette diverse posizioni, per poi fermarsi ai box all'ultimo giro dove successe un pasticcio organizzativo, con l'esposizione di una bandiera rossa e un gruppo di persone che gli ostru\u00ec l'uscita dal box, impedendogli di conquistare la quinta posizione che gli fu poi riconosciuta a tavolino; invece al Gran Premio di Germania usc\u00ec di pista gi\u00e0 alla partenza, nel tentativo di non perdere terreno da Regazzoni il quale era scattato in testa per andare poi a vincere la corsa.\nAl Gran Premio d'Italia Lauda voleva assolutamente vincere per avere ancora speranze di conquistare il titolo: domin\u00f2 la prima parte della gara, ma fu il motore a tradirlo. A questo punto la Ferrari punt\u00f2 su Regazzoni, issatosi nel frattempo a \"leader\" della classifica, e il direttore sportivo Luca Cordero di Montezemolo dichiar\u00f2 che Lauda avrebbe dovuto attenersi agli ordini di squadra; invece l'austriaco continu\u00f2 a cercare di primeggiare, ma a causa dei ritiri non fu comunque di aiuto a Regazzoni, il quale all'ultima gara perse il mondiale a favore di Fittipaldi. Lauda per\u00f2 gi\u00e0 alla prima stagione in Ferrari dimostr\u00f2 di essere costantemente pi\u00f9 veloce del compagno di box, specialmente nelle prove, tanto che eguagli\u00f2 il record di 9 pole position stagionali, ottenuto da Peterson la stagione precedente.\nNel 1975 la velocit\u00e0 di Niki, unita alla competitivit\u00e0 della Ferrari 312 T rappresentarono un binomio quasi invincibile, la vettura debutt\u00f2 al terzo appuntamento della stagione e, dopo un inizio di campionato senza successi, dal Gran Premio di Monaco Lauda ottenne cinque podi di fila: 4 vittorie e un secondo posto, conquist\u00f2 un altro podio in Germania e nella gara di Monza, arrivando terzo, ottenne la matematica certezza del titolo mondiale. Vinse l'ultima gara in programma negli Stati Uniti, portando a 5 i successi stagionali e dando alla Ferrari il primo successo negli USA, come l'anno precedente ottenne 9 pole position stagionali.\nLa stagione successiva pareva avviarsi a essere la naturale evoluzione della precedente, con una sequenza di vittorie e piazzamenti che sembravano lasciare pochi dubbi sull'esito finale del campionato: subito 2 vittorie e un secondo posto con la vecchia 312 T, poi a partire dal Gran Premio di Spagna, con l'entrata in vigore della regola sull'altezza massima delle vetture che eliminava le voluminose prese d'aria dei motori, la Ferrari mise in pista la 312 T2. Lauda era reduce da un incidente domestico con il trattore, in cui si era fratturato una costola (tuttavia per l'allora direttore sportivo della Ferrari, Daniele Audetto, in realt\u00e0 l'incidente era avvenuto mentre Lauda faceva motocross; ma per non aver problemi col contratto, che gli impediva di fare sport pericolosi, aveva parlato della storia del trattore), ma con grande forza di volont\u00e0 e l'aiuto del massaggiatore riusc\u00ec a correre e ad arrivare secondo; la gara ebbe poi uno strascico giudiziario, perch\u00e9 la McLaren di James Hunt \u2014 il quale emerse in questi anni come l'amico-rivale dell'austriaco \u2014, che aveva vinto, era appena pi\u00f9 larga del consentito e venne squalificata dando a Lauda una vittoria che per\u00f2 si rivel\u00f2 effimera, dato che fu restituita a Hunt due mesi dopo dal tribunale d'appello della FIA.\nLauda riprese a vincere: in Belgio e a Monaco, poi in Gran Bretagna vinse giovandosi della squalifica di Hunt, in questo caso perch\u00e9 la gara era stata interrotta all'inizio per incidenti e Hunt, che era rimasto coinvolto, non avrebbe potuto ripartire, se non che le proteste del pubblico di casa indussero gli organizzatori ad ammetterlo ugualmente, ma due mesi dopo la FIA dette ragione al reclamo della Ferrari. I risultati erano tali che Ferrari, prima di met\u00e0 stagione, incaric\u00f2 Audetto, che quell'anno era per la prima volta direttore sportivo della Ferrari, di rinnovare il contratto di Lauda; questi si accord\u00f2 per una cifra che ritenne adeguata rispetto alle sue precedenti esperienze nei rally con la Lancia, ma Ferrari si lament\u00f2 dell'esosit\u00e0 di Lauda e lo apostrof\u00f2 in modo razzista come \u00abebreo\u00bb.\nIl 1\u00ba agosto 1976 al Gran Premio di Germania, sul pericoloso circuito del N\u00fcrburgring Lauda ebbe il pi\u00f9 grave incidente della sua carriera, che gli lasci\u00f2 gravi danni fisici e il volto sfigurato a vita. Era arrivato a questo punto della stagione con un buon margine di vantaggio sui pi\u00f9 diretti inseguitori in classifica, ma non poteva contare ancora sulla futura squalifica di Hunt, per il Gran Premio di Gran Bretagna, che gli avrebbe consegnato un vantaggio quasi incolmabile. La gara si mise subito male perch\u00e9, avendo appena piovuto, Lauda aveva optato per gomme da pioggia, tuttavia gi\u00e0 durante il primo giro perse posizioni rispetto ai piloti con pneumatici \"slick\": si ferm\u00f2 a cambiarli e ripart\u00ec cercando di recuperare, ma ebbe un grave incidente alla curva Bergwerk, anche a causa della poca aderenza fornita dalle gomme ancora fredde su un tratto di asfalto ancora bagnato. L'idea che l'incidente fosse dovuto al cedimento di una sospensione venne respinta dal direttore sportivo della Ferrari, Daniele Audetto, il quale vision\u00f2 all'epoca le tracce di frenata e riscontr\u00f2 che erano solo due, parallele e simmetriche, mentre in caso di rottura di una sospensione dovrebbero essere tre, e ancora in caso di rottura di un freno, una dovrebbe essere pi\u00f9 marcata dell'altra; Audetto ritenne che l'idea del cedimento meccanico fosse un'ipotesi senza prove dell'allora capomeccanico di Maranello, Ermanno Cuoghi, molto fedele a Lauda tanto da seguirlo nel successivo passaggio dell'austriaco alla Brabham.\nLauda, dopo aver perso il controllo della propria vettura, colp\u00ec una roccia a lato del circuito, e termin\u00f2 la sua corsa in mezzo alla pista, privo del casco scalzatosi nell'urto. La monoposto prese fuoco per la fuoriuscita di benzina e il pilota rimase intrappolato nella vettura in fiamme, prima che alcuni colleghi sopraggiungessero cercando coraggiosamente di aiutarlo: tra questi Harald Ertl, Guy Edwards e Brett Lunger, ma fu soprattutto per l'intervento di Arturo Merzario, il quale lo estrasse dall'abitacolo in fiamme, che Lauda riusc\u00ec a salvarsi; nei giorni immediatamente seguenti, tuttavia, le sue condizioni rimasero molto critiche, non tanto per le pur gravi ustioni subite, quanto per aver inalato i velenosi fumi della benzina che potevano danneggiare i polmoni e poi il sangue, con conseguenze anche letali.\nSolamente il 5 agosto venne dichiarato fuori pericolo dai medici e tre giorni dopo lasci\u00f2 l'ospedale di Mannheim, dove era ricoverato, per trasferirsi in quello di Ludwigshafen, specializzato nella cura delle grandi ustioni. Il giorno stesso dell'incidente Enzo Ferrari cerc\u00f2 un sostituto, e incaric\u00f2 Audetto di contattare Emerson Fittipaldi: il brasiliano declin\u00f2 con dispiacere, perch\u00e9 era legato al contratto con la Copersucar, industria del suo paese che non si sentiva di tradire, quindi si punt\u00f2 su Peterson, che aveva un contratto con la March e che era possibile liberare pagando una penale grazie all'intervento del conte Zanon di Valgiurata. Ma Lauda in pochi giorni aveva cominciato a riprendersi e fece di tutto per evitare l'arrivo di Peterson, pilota che secondo Audetto \u00abtemeva pi\u00f9 di ogni altro\u00bb; sicch\u00e9 a Maranello s'indirizzarono verso Carlos Reutemann, liberato da Bernie Ecclestone il quale voleva avere buoni rapporti con Ferrari, ma che fu disponibile solo per il Gran Premio d'Italia, dove furono schierate tre monoposto del Cavallino.\nMentre l'austriaco era lontano dalle piste, Hunt fu in grado di recuperare gran parte dello svantaggio accumulato in campionato, proponendosi come principale avversario del pilota Ferrari: inoltre la squadra italiana favor\u00ec involontariamente lo stesso Hunt non partecipando al Gran Premio d'Austria, per protesta contro la restituzione all'inglese della vittoria del Gran Premio di Spagna, e schierando il solo Regazzoni al successivo Gran Premio d'Olanda. Lauda, mostrando grande coraggio, decise di tornare al volante dopo solo 42 giorni dall'incidente, al Gran Premio d'Italia. Il marted\u00ec prima della gara l'austriaco test\u00f2 la vettura sul circuito di Fiorano: le sue condizioni, per\u00f2, erano ancora precarie e fu necessario modificargli il casco, togliendo parte dell'imbottitura, per cercare di limitare le perdite di sangue che si verificavano con lo sfregamento sulle ferite del volto non ancora rimarginate; l'autorizzazione della commissione medica arriv\u00f2 il venerd\u00ec mattina, prima delle prove. Dopo avere ottenuto il quinto posto nelle qualifiche, Lauda, seppur martoriato dalle ferite, alcune addirittura ancora sanguinanti, e dal fatto che, a causa dei postumi dell'incidente del N\u00fcrburgring, le palpebre non gli offrissero una visione totalmente corretta, giunse quarto in gara, raccogliendo punti importanti per la lotta al titolo.\nIl duello con Hunt prosegu\u00ec fino all'ultima gara, il Gran Premio del Giappone, sul circuito del Fuji. La gara venne corsa sotto una pioggia torrenziale, tanto che molti piloti tra cui i 2 contendenti al titolo avrebbero voluto rinviarla, ma prevalse l'intenzione degli organizzatori di dare il via. Secondo Audetto c'era un accordo, anche se non unanime, garantito da Ecclestone, secondo cui si sarebbe partiti per via dei contratti televisivi, ma dopo 5 giri i principali piloti si sarebbero fermati, compresi Lauda e Hunt. Patto che non fu rispettato: in effetti, entro pochi giri, rinunciarono a proseguire Larry Perkins e Carlos Pace, che correvano per la Brabham di Ecclestone, e Fittipaldi. Secondo il direttore tecnico della Ferrari Mauro Forghieri fu un inganno ai danni di Lauda il fatto che i vari piloti delle squadre inglesi dissero che non avrebbero corso ma poi entrarono nelle vetture. Lauda, al secondo giro, rientr\u00f2 ai box per ritirarsi: le condizioni della pista, per il pilota austriaco, erano troppo pericolose per gareggiare. Forghieri gli propose di dare la colpa a un problema elettrico, ma Lauda prefer\u00ec prendersi la responsabilit\u00e0 del ritiro. Hunt prosegu\u00ec e ottenne il piazzamento necessario a vincere il titolo, con un punto soltanto di vantaggio sul ferrarista. Il comportamento di Lauda attir\u00f2 diverse critiche da parte della stampa italiana e della stessa Ferrari, compromettendone i rapporti.\nNel , Lauda corse ancora con la Ferrari 312 T2, che venne via via ingentilita nelle forme con la riduzione delle prese d'aria, e come compagno di squadra ebbe l'argentino Reutemann che era stato ingaggiato dalla Ferrari dopo l'incidente del N\u00fcrburgring per sostituire Lauda, ma corse solo a Monza nel 1976 e nella stagione entrante sostitu\u00ec Regazzoni. La stagione inizi\u00f2 con una vittoria di Jody Scheckter alla guida della esordiente Wolf, mentre Lauda fu costretto al ritiro per noie meccaniche, poi al successivo Gran Premio del Brasile, Lauda non si trov\u00f2 a suo agio e part\u00ec indietro nello schieramento finendo terzo in gara, mentre Reutemann vinse grazie a un nuovo alettone montato all'ultimo momento. Ai dubbi che potevano affiorare sulle possibilit\u00e0 di Lauda di tornare al vertice, rispose Hunt: \u00abNon crediate che Niki sia finito!\u00bb; e infatti nel successivo Gran Premio del Sud Africa Lauda prese la testa della gara al settimo giro, con un sorpasso proprio ai danni del rivale inglese, e torn\u00f2 alla vittoria.\nLa stagione vide l'emergere di molti piloti e squadre in particolare la Lotus che, con la prima vettura a effetto suolo, permise a Mario Andretti di ottenere quattro affermazioni stagionali, ma la consistenza di Lauda che arriv\u00f2 10 volte a podio, anche se solo altre 2 volte da vincitore ma 6 volte secondo, gli permisero di accumulare un notevole vantaggio nella classifica generale. Frattanto il 29 agosto, il giorno dopo la vittoria al Gran Premio d'Olanda, fece scalpore l'annuncio che Lauda avrebbe terminato il rapporto con la Ferrari a partire dal successivo 30 ottobre.\nAl successivo Gran Premio d'Italia Lauda, con il decimo podio stagionale, raggiunse la quasi matematica certezza del secondo titolo iridato, mancandogli un solo punto per chiudere la partita, che infatti ottenne nel Gran Premio seguente, a Watkins Glen. A mondiale matematicamente vinto, e dopo la definitiva rottura dei rapporti con la Ferrari, Lauda pales\u00f2 l'intenzione di non partecipare alle ultime due gare. La squadra italiana, dopo aver cercato di sostituirlo con Andretti o Scheckter, entrambi tuttavia gi\u00e0 legati contrattualmente ad altri team, per premunirsi chiam\u00f2 un giovane esordiente proveniente dalla Formula Atlantic e che aveva debuttato in Formula 1 al Gran Premio di Gran Bretagna, Gilles Villeneuve, il quale corse le due rimanenti gare del 1977 e and\u00f2 poi a sostituire in via definitiva Lauda a Maranello per il 1978.\nIn Canada la Ferrari iscrisse comunque tre vetture, per Lauda, Reutemann e Villeneuve. L'austriaco decise per\u00f2 di non effettuare nemmeno le prove: afferm\u00f2 che non si sentiva in grado di vincere, anche se il team aveva dichiarato che, qualora Lauda non fosse rimasto soddisfatto della sua monoposto, per la gara avrebbe ottenuto quella di Villeneuve che, di conseguenza, non sarebbe stato utilizzato. Subito dopo l'austriaco abbandon\u00f2 il Nordamerica e torn\u00f2 in patria. Per la gara del Giappone, invece, Lauda comunic\u00f2 a Maranello la sua indisponibilit\u00e0, causata da una gastrite.\nIl passaggio in Brabham (1978-1979).\nNel Lauda si trasfer\u00ec alla Brabham-Alfa Romeo, che proponeva soluzioni tecniche di avanguardia. In quella stagione per\u00f2 c'erano scarse possibilit\u00e0 di successo contro le Lotus 79 a effetto suolo, e Lauda ottenne solo due vittorie. La prima, in Svezia, fu ottenuta con la vettura dotata di un ventilatore per l'estrazione dell'aria dal fondo della vettura, subito messo al bando dalle autorit\u00e0 sportive, mentre la seconda arriv\u00f2 al Gran Premio d'Italia, dopo la penalizzazione di Andretti e Villeneuve per partenza anticipata.\nNel , per poter sfruttare l'effetto suolo, l'Alfa Romeo costru\u00ec un nuovo motore 12 cilindri a V, in sostituzione del vecchio boxer, per ridurre gli ingombri e lasciare gli spazi per le ali rovesciate nelle fiancate delle nuove Brabham BT48. Ma pur permettendo a Lauda di essere spesso nelle posizioni di testa, le Brabham-Alfa ebbero molti problemi tecnici costringendo spesso i piloti della scuderia al ritiro; la scelta dell'Alfa Romeo di schierare, durante la stagione, una propria squadra, non fece che peggiorare il rapporto con il team inglese che a fine anno torn\u00f2 a usare il Cosworth DFV. Lauda fece una buona prestazione al Gran Premio di Monaco, con un'ottima partenza e mantenendo a lungo la terza piazza, ma la sua gara ebbe termine con un incidente causato dal tentativo di sorpasso, ai suoi danni, di Didier Pironi; il massimo che pot\u00e9 ottenere furono due soli piazzamenti a punti.\nUn'altra buona prestazione la offr\u00ec nella Corsa dei Campioni, non valevole per il Campionato Mondiale, a Brands Hatch. Condusse la gara fino a che fu costretto a ritirarsi per l'ennesima rottura della stagione.\nVerso fine stagione vinse il Gran Premio Dino Ferrari, non valido per il campionato, che si svolse a Imola la domenica seguente al Gran Premio d'Italia, ma nel corso delle prove del successivo Gran Premio del Canada decise di ritirarsi dalla Formula 1, senza nemmeno prendere parte al Gran Premio. Quell'anno le soddisfazioni gli vennero dal Campionato ProCar, un monomarca alla prima edizione riservato alle BMW M1, che si svolgeva nel fine settimana di alcuni Gran Premi come gara di contorno e alla quale partecipavano diversi piloti di Formula 1, Lauda ottenne la vittoria finale nel campionato battendo il suo giovane, ma gi\u00e0 competitivo, compagno di squadra in Brabham: il futuro campione Nelson Piquet.\nIl primo ritiro (1979-1981).\nDopo l'improvviso ritiro dalle corse nel 1979 si dedic\u00f2 allo sviluppo della propria compagnia aerea, la Lauda Air. Ma il 30 settembre 1981 annunci\u00f2 il suo ritorno alle corse per la stagione 1982, non svel\u00f2 subito con quale team avrebbe ripreso le competizioni, sebbene fosse probabile un suo approdo alla McLaren, anche perch\u00e9, a met\u00e0 settembre 1981 Lauda aveva testato una monoposto della scuderia britannica presso il circuito inglese di Donington Park, l'ufficializzazione dell'ingaggio arriv\u00f2 a novembre.\nIl ritorno su McLaren (1982-1985).\nNel ritorn\u00f2 alle competizioni e fu subito protagonista, anche se non in pista, nello sciopero dei piloti al primo Gran Premio della stagione, in Sud Africa, per contestare alcune clausole del nuovo regolamento sulla concessione della Superlicenza FIA, resa necessaria per correre in F.1. Dopo la positiva conclusione della vertenza, che permise lo svolgimento del Gran Premio, Didier Pironi presidente dell'associazione dei piloti GPDA sottoline\u00f2 il ruolo di Lauda, quale guida dei piloti. Il rientro agonistico avvenne, dopo lo sciopero, alla guida della McLaren MP4/1B, prima Formula 1 con il telaio in fibra di carbonio e spinta dal classico 8 cilindri Cosworth DFV, ottenendo subito un quarto posto.\n\u00abAspettate 4 gare a giudicarmi\u00bb, aveva detto al suo rientro nelle corse, ma gi\u00e0 alla terza partecipazione torn\u00f2 alla vittoria: partito con il secondo tempo in prova nel Gran Premio degli Stati Uniti-Ovest, riusc\u00ec a superare l'autore della pole position, Andrea De Cesaris, al quindicesimo giro per poi non lasciare pi\u00f9 la testa della gara. Ottenne poi il terzo posto in Belgio ma venne squalificato perch\u00e9 la sua vettura era di qualche kg sotto il peso minimo regolamentare.\nLa stagione fu piuttosto equilibrata, con molti vincitori diversi, ma le vetture turbo, specie Renault e Ferrari, oltre a essere pi\u00f9 potenti cominciavano ad avere un'affidabilit\u00e0 che permetteva di finire regolarmente i Gran Premi, e ci\u00f2 limitava le possibilit\u00e0 dei piloti alla guida delle vecchie vetture ad alimentazione atmosferica. Lauda non ottenne altri risultati eclatanti fino alla seconda vittoria stagionale al Gran Premio di Gran Bretagna, che lo rese particolarmente soddisfatto per aver preceduto al traguardo le nuove vetture turbo; ottenne un altro podio al Gran Premio di Svizzera, chiudendo quinto nella classifica finale del campionato.\nNel un buon inizio gli permise, dopo due gare, di essere in testa al campionato, cosa che non accadeva dal 1977. Ottenne il terzo posto nella gara inaugurale in Brasile e comp\u00ec una grande impresa, culminata con il secondo posto, al Gran Premio degli USA-Ovest: partito con il compagno di squadra John Watson nelle ultime posizioni, per problemi di gomme nelle prove, i due piloti della McLaren furono artefici di una rimonta eccezionale che li port\u00f2 a finire il Gran Premio in testa ottenendo una doppietta. Ma al di fuori di circuiti tortuosi come il cittadino di Long Beach, teatro dell'impresa nordamericana, la McLaren con motore aspirato non dava grandi possibilit\u00e0 contro le pi\u00f9 potenti vetture turbo. Sicch\u00e9 dopo una stagione senza altri acuti, a partire dal Gran Premio d'Olanda Lauda cominci\u00f2 a portare in pista il motore sovralimentato TAG Porsche TTE PO1 che mostr\u00f2 gi\u00e0 un buon livello di competitivit\u00e0 all'ultima gara in Sud Africa dove lott\u00f2 per la vittoria prima di essere fermato da un guasto a pochi giri dalla fine.\nNel con la limitazione del serbatoio delle vetture a 220 L e divieto di rifornimento, molte squadre andarono in crisi con finali di gara in cui mancava la benzina, mentre le McLaren MP4/2 pilotate da Lauda e dal nuovo compagno Alain Prost furono molto competitive e senza accusare problemi di consumi, i motori progettati dalla Porsche e finanziati dalla TAG, godevano dell'esperienza che la Porsche aveva nel Campionato Mondiale Sportprototipi dove queste limitazioni erano in vigore dal 1982.\nLauda e Prost si spartirono le vittorie nella prima fase di stagione, con l'esclusione del Gran Premio del Belgio dove si ritirarono entrambi, fino alla trasferta in Nordamerica; qui ci fu un recupero di competitivit\u00e0 della Brabham di Piquet che vinse 2 gare e poi il rocambolesco Gran Premio a Dallas che cominci\u00f2 con problemi di tenuta dell'asfalto e fin\u00ec con una interminabile serie di ritiri, compreso quello delle due McLaren.\nAl ritorno in Europa le McLaren monopolizzarono la stagione, Lauda ottenne cinque podi consecutivi di cui tre vittorie e 2 secondi posti dietro a Prost, tra queste ci fu la sua prima vittoria nel Gran Premio di casa: incredibilmente non era mai riuscito a vincere in Austria. Dopo questa sequenza, che fin\u00ec con la vittoria al Gran Premio d'Italia, i giochi parevano fatti a favore di Lauda, invece le ultime due gare furono appannaggio di Prost; Lauda all'ultimo Gran Premio, svoltosi per la prima volta in Portogallo, dovette conquistarsi il titolo mondiale, partendo indietro sullo schieramento di partenza, e rimontando fino a raggiungere il secondo posto in gara. Il terzo titolo mondiale lo ottenne, dopo cinque affermazioni stagionali, per solo mezzo punto, che ancora oggi \u00e8 il minor vantaggio mai ottenuto sul secondo classificato (dovuto al dimezzamento del punteggio del Gran Premio di Monaco, terminato prima del raggiungimento del 75% della distanza totale prevista).\nNel corso della stagione, Lauda si fece notare anche per la partecipazione, il 12 maggio 1984, a una gara-esibizione per l'inaugurazione del \"Nuovo N\u00fcrburgring\", otto anni dopo essere scampato all'incidente sul vecchio tracciato \"Nordschleife\"; alla guida di una Mercedes-Benz 190 E, l'austriaco chiuse al secondo posto una gara contro i migliori colleghi dell'epoca, alle spalle solo all'astro nascente Ayrton Senna.\nLa stagione successiva lo vide vittima di una serie di inconvenienti tecnici, nonostante fosse spesso in grado di lottare per la vittoria, che gli impedirono di avere una buona classifica. Al Gran Premio d'Austria annunci\u00f2 il ritiro dalle competizioni a fine stagione e cerc\u00f2 di ripetere il successo dell'anno prima nella gara di casa ma dopo aver dominato fu costretto anche qui al ritiro. Il riscatto lo ottenne nel successivo Gran Premio d'Olanda unica vittoria della stagione e che fu la sua ultima in Formula 1.\nIl secondo e ultimo ritiro.\nDopo il ritiro dalle competizioni attive, Lauda divent\u00f2 un imprenditore di successo nel campo dell'aviazione, fondando nel corso degli anni ben tre compagnie aeree (Lauda Air, Fly Niki e Laudamotion).\nRimasto sempre legato nell'ambiente della Formula 1, nel 1993 \u00e8 stato richiamato a Maranello dal suo ex direttore sportivo, Luca Cordero di Montezemolo, nel frattempo divenuto presidente della Ferrari, in veste di consulente nella gestione della Scuderia. Nel 1994, all'indomani del tragico fine settimana di Imola che vide le morti in pista di Roland Ratzenberger e Ayrton Senna, Lauda \u00e8 stato tra i fautori, insieme a Gerhard Berger, Martin Brundle e Michael Schumacher, della ricostituzione della Grand Prix Drivers' Association scioltasi dodici anni prima, onde migliorare la sicurezza sui circuiti per piloti e spettatori. Tra il 2001 e il 2002 \u00e8 stato \"team principal\" per la Jaguar Racing. Nel settembre 2012 \u00e8 stato nominato presidente onorario non esecutivo della Mercedes AMG F1, della quale ha detenuto anche una partecipazione azionaria (10%); in questa veste, nel 2013 \u00e8 stato tra i fautori dell'arrivo in seno alla squadra tedesca di Lewis Hamilton, poi vincitore di vari titoli mondiali per Mercedes.\nHa inoltre svolto, dal 1995 al 2017, la professione di commentatore televisivo per l'emittente tedesca RTL.\nAl primo Gran Premio di Formula 1 dopo la sua morte, a Monte Carlo, l'intero \"circus\" ha omaggiato Lauda indossando per tutto il fine settimana un berretto rosso, come quello reso iconico dall'austriaco nel corso della sua vita. Tra i piloti, Sebastian Vettel ha indossato un casco che riprendeva quello usato da Lauda durante gli anni in Ferrari, mentre Lewis Hamilton ne ha usato uno che riprendeva il periodo in McLaren. Su quasi tutte le auto erano esposti messaggi di saluto al campione austriaco; nello specifico, sulle Mercedes di Hamilton e Valtteri Bottas \u00e8 stato deciso di colorare in maniera permanente di rosso una delle \"stelline\" della livrea.\nAltre competizioni.\nNel 1971, mentre inziava ad affacciarsi in Formula 1, vinse a bordo di una Chevron B19 al Salzburgring la secondo gara del campionato europeo 2.0 litri riservato alla categoria sportprototipi. Nello stesso anno partecip\u00f2 alla 24 Ore del N\u00fcrburgring, condividendo con G\u00fcnther Huber una BMW 2800 CS, piazzandosi al terzo posto. L'anno seguente, insieme a Jody Scheckter, arriv\u00f2 quarto nella 9 Ore di Kyalami. Nel 1973 trionf\u00f2 insieme a Brian Muir nella gara inaugurale del campionato europeo turismo, la 4 Ore di Monza, a bordo di una BMW 3.0 CSL. L'anno seguente prese parte ad alcune gare del succitato European Touring Car Championship a bordo di una Ford Capri, nonostante gi\u00e0 corresse a tempo pieno in Formula 1.\nNiki Lauda nella cultura di massa.\nA Lauda era stata dedicata, dal 1997 al 2013, la sesta curva del tracciato austriaco dell\"A1-Ring\" a Spielberg bei Knittelfeld; dal 2014, dopo la ristrutturazione del circuito che ha dato vita al nuovo Red Bull Ring, tale svolta venne tuttavia rinominata per ragioni di sponsorizzazione. Ci\u00f2 nonostante in occasione del Gran Premio d'Austria 2019, il primo disputato dopo la morte di Lauda, a lui \u00e8 stata nuovamente intitolata, stavolta, la prima curva del tracciato.\nIn ambito cinematografico, il film \"Rush\" del 2013, diretto da Ron Howard, racconta l'accesa rivalit\u00e0 sportiva fra Lauda e l'inglese James Hunt, incentrandosi sul fatidico campionato mondiale di Formula 1 1976; Niki Lauda \u00e8 interpretato dall'attore tedesco Daniel Br\u00fchl. Sempre sul grande schermo, Lauda ha partecipato in un cameo alla pellicola \"Svitati\" di Ezio Greggio, nel ruolo di se stesso alla guida di un taxi. Viene inoltre citato nei film \"Il signor Robinson, mostruosa storia d'amore e d'avventure\" del 1975, diretto da Sergio Corbucci, \"Sono fotogenico\" del 1980, diretto da Dino Risi, e \"Notte prima degli esami\" del 2006, diretto da Fausto Brizzi.\nNella televisione italiana Niki Lauda ha partecipato a due serie di \"sketch\" della rubrica pubblicitaria televisiva \"Carosello\": dal 1971 al 1975 ha pubblicizzato, con Raffaella Carr\u00e0, Enzo Paolo Turchi e Clay Regazzoni (quest'ultimo solo nell'ultimo anno) la benzina, l'olio Sint 2000 e le stazioni di Servizio Big Bon dell'Agip; nel 1976 lo yoghurt della Parmalat.\nPer quanto concerne le serie anime, viene citato nell'episodio \"Il Gran Premio di Monte Carlo\" de \"Le nuove avventure di Lupin III\", mentre palese omaggio a Lauda \u00e8 rappresentato dal personaggio di Nick Lans, tra i protagonisti di \"Grand Prix e il campionissimo\", anch'egli sfigurato da un incidente alle corse. Tra i fumetti, il personaggio di Niki Bagnacauda \u00e8 presente nella storia Disney \"Zio Paperone e l'avventura in Formula 1\" (1984); in un'altra storia appare come Kili Kauda, accanto a (Emerson) Fritticaldi.\nIn ambito musicale, infine, viene citato nelle canzoni \"Nuntereggae pi\u00f9\" (1978) del cantautore italiano Rino Gaetano e in \"Mama Laudaaa\" (2018) del disc jockey tedesco Almklausi."}
{"id": "63704", "revid": "73843", "url": "https://it.wikipedia.org/wiki?curid=63704", "title": "Nino Vaccarella", "text": "Biografia.\nLaureato in giurisprudenza, alla prematura morte del padre si dedica, con la sorella, alla conduzione dell'istituto scolastico privato, di propriet\u00e0 della famiglia.\nSi cimenta nelle prime corse locali a bordo della Fiat 1100 ereditata dal padre, con cui si piazza subito al quinto posto di classe nella corsa in salita Passo di Rigano-Bellolampo. Poi acquista una Lancia Aurelia 2500 con cui partecipa alle gare in salita delle stagioni 1957-58.\nNel 1959, dopo aver acquistato una Maserati, inizia a partecipare alla categoria \"Sport 2000\" ottenendo significativi risultati, tra cui la cronoscalata Monte Erice, che lo pongono all'attenzione del conte Giovanni Volpi, figlio di un noto personaggio politico e titolare d'una prestigiosa scuderia di automobili da competizione per gare in F1, Sport e Gran Turismo.\nSuccessivamente, Vaccarella diventer\u00e0 pilota ufficiale Ferrari, con cui otterr\u00e0 il secondo posto insieme a Scarfiotti nella 12 ore di Sebring, la vittoria della del N\u00fcrburgring (sempre con Scarfiotti) il 31 maggio del 1964 e della 24 Ore di Le Mans (con Jean Guichet) il 20, 21 e 22 giugno dello stesso anno con la Ferrari 275 P e passer\u00e0 poi all'Alfa Romeo.\nIn Formula 1 disput\u00f2 quattro gran premi in tre diversi campionati: il GP d'Italia del 1961, 1962 e 1965 rispettivamente con le scuderie De Tomaso, Lotus e Ferrari, ed il GP di Germania del 1962 con la scuderia Porsche.\nBeniamino dei tifosi siciliani, partecip\u00f2 con particolari impegno e frequenza alla Targa Florio che vinse nel 1965 in coppia con Lorenzo Bandini, (Ferrari 275 P), nel 1971 con Toine Hezemans (Alfa Romeo 33/3 Sport Prototipo) e nel 1975 con Arturo Merzario (Alfa Romeo 33TT12 spyder) nella sua ultima gara da pilota. Nelle edizioni del 1962 e 1970 conquist\u00f2 il 3\u00ba posto ed in quella del 1963 venne squalificato da un inflessibile commissario di gara, in quanto sprovvisto della patente di guida che gli era stata ritirata, nel 1961, a causa di un incidente stradale occorsogli a Pescara.\nL'importante palmar\u00e8s di Vaccarella \u00e8 costellato di molte vittorie in gare internazionali della categoria \"Sport-prototipi\", nella quale conquista, con la Ferrari, il titolo mondiale del 1964.\nNel 1970 ritorna alla Ferrari per guidare la 512S nel Campionato Mondiale Marche, vince la 12 ore di Sebring con Ignazio Giunti e Mario Andretti, giunge secondo alla di Monza con Giunti, terzo alla Targa Florio sempre con Giunti ed alla del Nurburgring con John Surtees e quarto alla di Spa ancora con Giunti. Sfortunata la partecipazione alla 24 ore di Le Mans dove, dopo avere registrato il secondo tempo in qualifica, si ritira dopo mezzora per rottura del motore.\nSempre a Le Mans l'anno successivo \u00e8 protagonista di una grandissima prestazione al volante della Ferrari 512M della scuderia spagnola Montjuich, in coppia con il gentleman driver Jos\u00e8 Juncadella. Nel corso della notte l'equipaggio italo-spagnolo riesce a sopravanzare le Porsche 917 ufficiali e portarsi al comando. La rottura della trasmissione port\u00f2 la Ferrari \"gialla\" al ritiro quando aveva 1 giro di vantaggio sui vincitori Marko-Van Lennep.\nNel mondo delle corse \u00e8 noto con il soprannome di \"Preside Volante\" dovuto alla sua attivit\u00e0 di preside nella scuola privata di propriet\u00e0 della famiglia, a Palermo. Celebre \u00e8 un episodio che mostra tutta la difficolt\u00e0 di far convivere gli impegni sportivi con il lavoro scolastico, verificatosi al termine della sua gara vittoriosa a Le Mans: Vaccarella, suo malgrado, si vide costretto a rifiutare di partecipare ai rituali festeggiamenti del vincitore per correre all'aeroporto di Orly e poter essere, l'indomani mattina, puntuale alle lezioni."}
{"id": "63705", "revid": "767487", "url": "https://it.wikipedia.org/wiki?curid=63705", "title": "Norberto Fontana", "text": "Carriera.\nGli inizi.\nCome molti altri piloti, anche Norberto Fontana inizi\u00f2 la propria carriera sui kart, all'et\u00e0 di otto anni. Passarono, per\u00f2, sei anni prima che prendesse parte ad una stagione completa. Solamente nel 1989 prese parte ad un campionato per giovani promesse dell'automobilismo a Buenos Aires, concludendo secondo nonostante la sua mancanza di esperienza. Nel giro di pochi anni Fontana riusc\u00ec ad ottenere risultati lusinghieri e nel 1992 pass\u00f2 alla guida delle monoposto, prendendo parte al campionato argentino di Formula Renault e pass\u00f2 l'anno a raccogliere finanziamenti per poter trasferirsi in Europa. Riusc\u00ec quindi a partecipare, nel 1993, al campionato di Formula Ford partecipando al maggior numero di gare possibili. Vinse, infatti, il campionato svizzero, giunse terzo in quello europeo Formula Ford 1800 e prese parte a quello tedesco. Incoraggiato dai risultati, Fontana decise di passare alla Formula 3. Prese quindi accordi con la Kaufmann Motorsport per disputare il campionato di categoria tedesco. Dopo due gare concluse tra i primi dieci in cui prese confidenza con il mezzo, il pilota argentino al terzo appuntamento ottenne la sua prima vittoria, favorito anche dal ritiro di Alexander Wurz. Nel prosieguo del campionato continu\u00f2 a conseguire buoni risultati e concluse il campionato al sesto posto, guadagnandosi anche il riconoscimento di \"Rookie of the year\". Prese poi parte ad altri eventi quali il Gran Premio di Macao, pur senza vincere. L'anno seguente rimase nella categoria e vinse il titolo. Lo stesso anno riusc\u00ec anche a conquistare il Zandvoort Marlboro Masters.\nDati i buoni risultati ebbe i primi contatti con la Sauber, che gli offr\u00ec di diventare tester delle proprie vetture, e con Chip Ganassi, proprietario di un team nel campionato di Champ Car. Quest'ultimo gli propose di guidare le proprie monoposto, ma l'argentino declin\u00f2 l'offerta e al suo posto venne assunto Zanardi. Non riusc\u00ec, per\u00f2, a trovare un volante in Formula 3000 e, viste le scarse possibilit\u00e0 offerte in Europa, decise di trasferirsi con Ralf Schumacher in Formula Nippon. I risultati, per\u00f2, furono inferiori alle attese: conquist\u00f2 solamente una vittoria e concluse al quinto posto in classifica piloti. Prese parte anche a una gara di Formula 3000, conclusa con un ritiro. Rimasto in Formula Nippon anche nel 1997 non and\u00f2 oltre il terzo posto finale, lontano per\u00f2 quasi sessanta punti dal vincitore del titolo, Pedro de la Rosa.\nFormula 1.\nGi\u00e0 tester dal 1995, Fontana ebbe occasione di debuttare in Formula 1 nel 1997. Gianni Morbidelli, pilota titolare, si era infatti infortunato rompendosi un braccio e Peter Sauber, seppur dubbioso, decise di sostituirlo con l'argentino. Disput\u00f2 dunque la sua prima corsa al Gran Premio di Francia, ma le sue prestazioni furono deludenti per tutto il fine settimana di gara. Sauber cerc\u00f2 di trovare un pilota in grado di sostituirlo e chiese a Martin Brundle di prendere il suo posto, ma quest'ultimo rifiut\u00f2. Fontana ebbe quindi occasione di disputare anche i due successivi appuntamenti mondiali. Dopo essere giunto nono al traguardo su dieci piloti rimasti in pista al Gran Premio di Gran Bretagna, in Germania fece realizzare ottimi tempi nelle prove libere, ma in gara i suoi risultati non furono analoghi e concluse nuovamente al nono posto. Tornato Morbidelli, Fontana ritorn\u00f2 a svolgere il ruolo di tester fino a quando un nuovo incidente del pilota italiano gli permise di partecipare all'ultimo appuntamento stagionale. In questa gara non and\u00f2 oltre il quattordicesimo posto finale, ma fu al centro di una polemica dovuta al fatto che rallent\u00f2 Jacques Villeneuve, che contendeva il titolo a Michael Schumacher, mentre questi era all'inseguimento del tedesco.\nPer la stagione successiva Fontana era in procinto di passare alla Tyrrell, ma la BAR, che stava rilevando le quote del team inglese, pose il proprio veto favorendo l'ingaggio di Ricardo Rosset, che disponeva di un'ampia dote di sponsor.\nDopo la Formula 1.\nSfumata la possibilit\u00e0 di gareggiare in Formula 1, Fontana decise di tornare a disputare il campionato di Formula Nippon. La vettura di cui disponeva, per\u00f2, era obsoleta e non riusc\u00ec ad andare oltre il quarto posto in classifica, riuscendo comunque a conquistare una vittoria. Lo stesso anno prese parte anche al Super GT giapponese in cui ottenne due terzi posti come miglior risultato e il settimo posto in campionato.\nLa stagione seguente prese quindi parte al campionato di Formula 3000, ma non and\u00f2 oltre due quinti posti. Per il 2000 pareva fosse possibile un suo ritorno in Formula 1, alla guida della Minardi, ma gli venne infine preferito Gast\u00f3n Mazzacane. Decise quindi di trasferirsi in America e partecip\u00f2 al campionato di Champ Car, ma i pochi test pre stagionali eseguiti non permisero al pilota di prendere la necessaria confidenza con il mezzo e conquist\u00f2 appena due punti.\nDopo questa esperienza si dedic\u00f2 alle competizioni con vetture turismo, prendendo parte a gare di varie categorie. Nel 2011 ha preso parte alla Parigi-Dakar."}
{"id": "63706", "revid": "599013", "url": "https://it.wikipedia.org/wiki?curid=63706", "title": "Olivier Beretta", "text": "Carriera.\nIl suo debutto avviene nella stagione 1994 dove \u00e8 presente in Brasile, ottenendo un 23\u00ba posto in prova e ritirandosi in gara, venendo surclassato dal compagno di squadra \u00c9rik Comas. Situazione analoga al Gran Premio del Pacifico, con ritiro suo e Comas a punti.\nA Monaco, nel Gran Premio di casa Beretta conclude la corsa all'ottavo posto, terminando una gara. Dopodich\u00e9 per\u00f2, a causa delle continue rotture del suo motore, per vedere la bandiera del traguardo, Beretta deve aspettare la gara di Silverstone, dove conclude 15\u00ba.\nQuindici giorni dopo, a Hockenheim, Beretta ottiene il suo miglior risultato, concludendo 7\u00ba. Terminer\u00e0 la gara anche in Ungheria (9\u00ba), ma sar\u00e0 l'ultima per lui. Infatti viene sostituito prima da Philippe Alliot, poi da Yannick Dalmas e infine da Hideki Noda.\nNel 2003 nel 2004 \u00e8 stato tester Williams insieme a Marc Gen\u00e9.\nMeglio andarono le cose nelle competizioni destinate alle vetture a ruote coperte, Beretta ha infatti riportati vari successi di classe anche alla 24 Ore di Le Mans e ancora nel 2007 corre nell'American Le Mans Series a bordo di una Chevrolet Corvette C6 di classe GT1."}
{"id": "63707", "revid": "767487", "url": "https://it.wikipedia.org/wiki?curid=63707", "title": "Olivier Gendebien", "text": "Biografia.\nPur avendo partecipato anche alle competizioni di Formula 1 viene ricordato soprattutto per i suoi successi alla guida di autovetture Ferrari nelle gare per vetture a ruote coperte: alla 24 ore di Le Mans (4 successi tra il 1958 e il 1962), alla Targa Florio (edizione del 1958 a bordo della Ferrari 250 GT Testa Rossa), per i buoni risultati alla Mille Miglia del 1957 dove si qualific\u00f2 terzo e per le vittorie al Tour de France automobilistico con la sua Ferrari 250 GT Berlinetta Scaglietti Tour de France.\nHa anche partecipato due volte alla Coppa d'Oro delle Dolomiti, finendo primo nel 1955 e secondo nel 1956.\nIl suo ritiro dalle competizioni avviene a 38 anni nel 1962.\nMuore nel 1998 e viene sepolto presso il cimitero di Saint-R\u00e9my-de-Provence."}
{"id": "63708", "revid": "999533", "url": "https://it.wikipedia.org/wiki?curid=63708", "title": "Olivier Grouillard", "text": "Carriera.\nLe formule minori.\nDivenuto campione di Formula 3 nel 1984 Grouillard pass\u00f2 alla Formula 3000 nel 1985, rimanendovi fino al 1988, anno in cui ottenne il suo miglior piazzamento in categoria con un secondo posto dietro al brasiliano Moreno.\nFormula 1.\nQuesto buon risultato gli permise di debuttare in Formula 1 con il team francese Ligier, con cui conquist\u00f2 al Gran Premio di Francia del 1989 il suo unico punto in carriera con un sesto posto.\nNegli anni seguenti il pilota francese non ottenne risultati di rilievo, complici anche le vetture poco competitive da lui guidate. Si ritir\u00f2 dalla massima formula al termine della stagione 1992.\nPeriodo in America.\nNel 1993 Grouillard pass\u00f2 quindi alle Champ Car. Prese parte a 11 gare conquistando quattro punti e a fine stagione abbandon\u00f2 le competizioni a ruote scoperte per dedicarsi alla guida di vetture sport, prendendo parte al Campionato FIA GT e all'American Le Mans Series"}
{"id": "63709", "revid": "599013", "url": "https://it.wikipedia.org/wiki?curid=63709", "title": "Olivier Panis", "text": "Dopo una lunga gavetta nelle formule minori, tra cui annovera pure la vittoria del campionato di Formula 3000 del 1993, Panis \u00e8 riuscito a debuttare in Formula 1 nel 1994. Nella massima categoria automobilistica ha ottenuto una sola vittoria, al Gran Premio di Monaco 1996, e un ottavo posto in classifica piloti come miglior risultato. In questo periodo assume il soprannome di \"Panique\" (Panico).\nRitiratosi dalla Formula 1 nel 2006 (gli ultimi due anni li aveva passati da tester alla Toyota), \u00e8 poi passato a correre nella Le Mans Series e nel Trofeo Andros.\nCarriera.\nFormule minori.\nPanis cominci\u00f2 a correre con i kart nel 1981, a quindici anni. Pass\u00f2 alle competizioni in monoposto nel 1988, debuttando nel campionato francese di Formula Renault, che vinse poi alla sua seconda partecipazione. Nel 1990 si iscrisse al campionato di F3 francese, dove rimase anche nella stagione successiva; chiuse i due campionati rispettivamente al quarto ed al secondo posto. Nel 1992 si trasfer\u00ec in Formula 3000, ottenendo per\u00f2 scarsi risultati a causa della mancanza di competitivit\u00e0 della vettura a lui affidata; passato al team DAMS per la stagione successiva, Panis vinse il campionato, battendo di un punto il rivale Pedro Lamy.\nFormula 1.\n1994-1996: Ligier.\nLa vittoria del campionato internazionale di F3000 permise a Panis di debuttare in Formula 1, al volante della Ligier. Il glorioso team francese, proveniente da un buon 1993 dopo diverse annate prive di risultati, attraversava per\u00f2 un momento piuttosto turbolento: il proprietario, l'imprenditore Cyril de Rouvre, era stato arrestato negli ultimi mesi del '93 e la scuderia fu acquistata da Flavio Briatore, fondamentalmente con l'intento di \"girare\" la fornitura di motori Renault alla Benetton; il controllo del team pass\u00f2 successivamente allo scozzese Tom Walkinshaw, gi\u00e0 collaboratore di Briatore alla Benetton. La vettura, aggiornamento di quella che aveva corso l'anno precedente, non era molto competitiva, nonostante il motore Renault; Panis, pur non conquistando punti, sorprese per la sua costanza, arrivando sempre al traguardo nelle prime sei gare della stagione. Dopo un ritiro nel Gran Premio di casa, nel Gran Premio di Germania colse il primo podio della sua carriera, concludendo la gara al secondo posto, davanti al pi\u00f9 esperto compagno di squadra \u00c9ric Bernard. Il pilota francese and\u00f2 a punti anche in altre due occasioni, chiudendo il campionato con nove punti e l'undicesima posizione in classifica; quello nel Gran Premio di casa rimase il suo unico ritiro della stagione.\nPanis fu quindi confermato dalla Ligier, che, come previsto, nel 1995 pass\u00f2 ai motori Mugen-Honda, cedendo i Renault alla Benetton. La stagione fu per\u00f2 pi\u00f9 positiva della precedente in termini di risultati, anche perch\u00e9 la nuova vettura era praticamente una copia della Benetton B195; il francese conquist\u00f2 i primi punti della stagione con un sesto posto nel Gran Premio di Spagna, ottenendo poi due quarti posti in Canada e Gran Bretagna, quest'ultimo conquistato nonostante uno stop&amp;go per partenza anticipata, un altro sesto posto in Ungheria ed un quinto posto in Giappone. Il francese chiuse la stagione in bellezza, con un secondo posto nella gara di chiusura in Australia, nonostante negli ultimi giri la sua vettura avesse evidenti problemi al motore. Sebbene avesse ottenuto risultati globalmente positivi, la situazione di Panis all'interno del team non fu facilissima in quella stagione, sia per le migliori prestazioni del compagno di squadra Brundle in qualifica, sia per la sua pressoch\u00e9 nulla conoscenza dell'inglese.\nPanis fu comunque confermato alla Ligier anche per il 1996, anche se Walkinshaw dichiar\u00f2, alla presentazione del team prima dell'inizio del campionato, che avrebbe preferito scegliere altri piloti rispetto al francese e che la sua conferma era dovuta solo ai suoi sponsor (Gauloises ed ELF). Le prospettive per la stagione non erano brillanti, nonostante l'essere affiancato al pilota pagante Diniz rendesse Panis indiscussa prima guida; la nuova JS43 era infatti poco pi\u00f9 di un aggiornamento della vettura dell'anno precedente, e la situazione finanziaria ed amministrativa del team rimaneva incerta, tanto pi\u00f9 che Walkinshaw rivendette in pratica la scuderia a Briatore. Il francese conquist\u00f2 il primo punto della stagione gi\u00e0 al secondo appuntamento stagionale in Brasile dove giunse sesto, ma nelle successive tre gare non fece segnare risultati degni di nota. Nel rocambolesco Gran Premio di Monaco, per\u00f2, ottenne quella che sarebbe rimasta la sua unica vittoria in carriera, in una gara segnata dalla pioggia e da un numero incredibile di ritiri, tanto che al traguardo giunsero solo quattro piloti. La sua vittoria non fu per\u00f2 solo questione di fortuna, perch\u00e9 il francese si era dimostrato molto veloce per tutta la gara ed era stato autore di un bel sorpasso ai danni di Irvine; questo inaspettato, quanto meritato, primo posto riport\u00f2 Panis all'attenzione del paddock. Il resto della stagione trascorse tuttavia senza ulteriori exploit, anche a causa dello scarso lavoro di sviluppo effettuato sulla vettura; il francese colse solo un quinto posto nel Gran Premio d'Ungheria, chiudendo la stagione con tredici punti e il nono posto in classifica.\n1997-1999: Prost.\nPanis fu confermato anche per il 1997, ma prima che la stagione iniziasse, Briatore cedette il team al quattro volte campione del mondo Alain Prost, che lo ribattezz\u00f2 in Prost Grand Prix. Il compagno di squadra del francese era il debuttante Nakano; la nuova Prost JS45, motorizzata ancora una volta Mugen-Honda ed equipaggiata con gomme Bridgestone, si rivel\u00f2 piuttosto competitiva, soprattutto grazie agli pneumatici giapponesi, spesso pi\u00f9 efficaci delle Goodyear montati dai top team. Fin dai test invernali il pilota francese si rivel\u00f2 molto soddisfatto della vettura e apr\u00ec la stagione con un quinto posto nel Gran Premio d'Australia; conquist\u00f2 poi il terzo gradino del podio nella seconda gara, in Brasile. In Argentina, sfruttando l'efficacia dei propri pneumatici, Panis si qualific\u00f2 terzo (sua migliore prestazione in carriera) e in gara fu in grado di lottare per la prima posizione con il futuro campione del mondo Villeneuve, dovendosi per\u00f2 ritirare dopo diciotto giri per un problema tecnico. Anche a Imola Panis si qualific\u00f2 in seconda fila, stavolta in quarta posizione, ma un problema ad un ammortizzatore lo fece scivolare indietro in classifica. A Monaco concluse in quarta posizione, mentre nella gara successiva, in Spagna, giunse secondo alle spalle di Villeneuve, dopo essere partito dalla dodicesima posizione sulla griglia di partenza. A questo punto della stagione occupava il terzo posto nella classifica piloti, dietro a Villeneuve e Schumacher; tuttavia nella gara successiva, in Canada, la stagione di Panis fu gravemente compromessa da un grave incidente. Il pilota francese era stato protagonista di una gara piuttosto movimentata, a causa di un incidente al primo giro; dopo una discreta rimonta era risalito fino a met\u00e0 classifica quando, nel corso del 52\u00ba passaggio, sulla sua Prost si ruppe una sospensione, forse a causa di un contatto con un muretto avvenuto pochi giri prima. La vettura del francese sbatt\u00e9 violentemente contro le protezioni a bordo pista, infilandosi poi sotto le barriere di gomme; Panis riport\u00f2 la frattura di entrambe le gambe, dovendo rimanere lontano dalle corse per diversi mesi. Il pilota transalpino fu sostituito dal giovane Trulli per sette gare; dopo aver disputato alcuni test, torn\u00f2 a correre per la Prost nel Gran Premio del Lussemburgo, a tre gare dal termine del campionato, conquistando immediatamente un sesto posto. Tuttavia la Prost aveva perso parte della competitivit\u00e0 di inizio stagione e negli ultimi due Gran Premi Panis non ottenne altri risultati utili, chiudendo la stagione con sedici punti ed il nono posto in campionato.\nPer il 1998 Prost apport\u00f2 diversi cambiamenti all'interno del proprio team: firm\u00f2 un accordo con la Peugeot per la fornitura dei motori, assumendo poi il giovane Trulli al posto di Nakano. Tuttavia la nuova AP01 si rivel\u00f2 una monoposto estremamente problematica, con problemi di affidabilit\u00e0 soprattutto al cambio. Panis inoltre continuava a risentire dell'incidente dell'anno prima che condizion\u00f2 il suo rendimento per tutto l'anno e, per la prima volta nella sua carriera, chiuse la stagione senza conquistare neanche un punto, venendo inoltre spesso battuto in qualifica dal meno esperto compagno di squadra Trulli, che ottenne l'unico punto della stagione per la squadra nel rocambolesco Gran Premio del Belgio.\nNel 1999 la situazione miglior\u00f2 leggermente sotto il piano tecnico; la nuova Prost AP02, pur non avendo subito particolari sviluppi n\u00e9 prima n\u00e9 durante la stagione, permise ai suoi piloti quantomeno di lottare per le posizioni di centro classifica. Panis conquist\u00f2 il primo punto della stagione con un sesto posto nel Gran Premio del Brasile, ponendo cos\u00ec fine ad una serie di ben diciannove gare senza risultati; si mise poi in luce nel Gran Premio di Francia, quando, grazie alle mutevoli condizioni meteo, riusc\u00ec a conquistare il terzo posto in griglia di partenza, eguagliando cos\u00ec il suo miglior risultato di sempre. In gara non fu per\u00f2 in grado di mantenere la posizione, chiudendo all'ottavo posto. Il Gran Premio di Germania fu un'altra gara positiva: oltre a conquistare un altro punto, Panis fece registrare il secondo giro pi\u00f9 veloce in gara, battuto solo da Coulthard su McLaren. Infine, nell'ultima gara della stagione, il Gran Premio del Giappone, part\u00ec molto bene dalla sesta posizione in griglia, portandosi al terzo posto e tenendo dietro per una quindicina di giri il contendente al titolo Irvine, dovendosi poi ritirare per la rottura dell'alternatore. Nel corso del campionato, per\u00f2, il pilota francese fu spesso messo in ombra dal pi\u00f9 giovane compagno di squadra Trulli, soprattutto in qualifica, e inoltrea sua stagione fu condizionata dalla morte del suo manager e amico Peter Poeliejoe-Vewald, avvenuta nel weekend del Gran Premio di Monaco, in seguito alla quale decise di assumere, come nuovo manager, l'ex-campione Keke Rosberg, che all'epoca gi\u00e0 curava la carriera di Mika H\u00e4kkinen . A fine anno il pilota non ottenne la riconferma da parte della Prost per la stagione successiva.\n2000: Tester in McLaren.\nPer il 2000 Panis si trov\u00f2 quindi senza un volante; la Williams gli offr\u00ec un posto da titolare al fianco di Ralf Schumacher, ma essendo gi\u00e0 previsto l'arrivo nel team inglese del colombiano Montoya per la stagione 2001, il francese rifiut\u00f2 la proposta, preferendo firmare un contratto come tester e pilota di riserva con la McLaren.\n2001-2002: BAR.\nNel 2001 Panis fu ingaggiato dalla BAR per correre accanto all'ex campione del mondo Villeneuve. La stagione inizi\u00f2 positivamente per il francese, che conquist\u00f2 subito un quarto posto nel Gran Premio inaugurale, in Australia; Panis fu per\u00f2 in seguito penalizzato di venticinque secondi e quindi retrocesso in settima posizione per aver superato Heidfeld con le bandiere gialle. Si rifece nel Gran Premio del Brasile, concluso con un altro quarto posto; il francese avrebbe potuto anche ambire al terzo gradino del podio, non fosse rimasto bloccato dietro al compagno di squadra al secondo rifornimento, perdendo quasi un minuto. Colse poi un altro piazzamento a punti nel Gran Premio d'Austria, dove giunse quinto. In generale, nella prima parte di stagione il pilota francese fu sempre in grado di lottare per un posto in zona punti, non sfigurando nel confronto con il ben pi\u00f9 blasonato compagno di squadra; tuttavia, da met\u00e0 stagione in poi le prestazioni di Panis subirono un lento declino, dovuto anche alla progressiva perdita di competitivit\u00e0 della vettura rispetto agli avversari. Il quinto posto conquistato in Austria rimase l'ultimo piazzamento a punti stagionale per il francese, che chiuse il campionato in quattordicesima posizione, con cinque punti.\nConfermato dalla BAR anche per il 2002, Panis inizi\u00f2 la stagione con una serie di ben sette ritiri consecutivi; la vettura, inaffidabile e poco competitiva, non gli permise di ottenere performance di rilievo fino al Gran Premio di Gran Bretagna quando, sfruttando la superiorit\u00e0 delle gomme Bridgestone rispetto alle rivali Michelin in condizioni di pista bagnata, conquist\u00f2 i primi punti stagionali, chiudendo al quinto posto alle spalle del compagno di squadra. Nel frattempo, il sicuro arrivo di Button nella scuderia anglo-americana per la stagione 2003 lo mise in pratica fuori dal team, tanto che in qualifica la BAR cominci\u00f2 a fornirgli motori meno potenti rispetto a quelli di Villeneuve. Il francese firm\u00f2 quindi un contratto biennale con la Toyota. Panis conquist\u00f2 l'ultimo punto per la BAR nel Gran Premio d'Italia, dopo una bella rimonta dalla quindicesima posizione in griglia; chiuse il campionato con soli tre punti, confermando per\u00f2 il piazzamento dell'anno precedente.\n2003-2006: Toyota e ritiro.\nAlla Toyota Panis si trov\u00f2 in una situazione simile a quella dell'anno precedente, con una vettura poco performante ed affidabile, nonostante un budget di circa 350 milioni di euro e le elevate aspettative della scuderia. Sebbene i test invernali evidenziarono tempi lusinghieri, durante l'anno il pilota francese ottenne solo alcuni buoni piazzamenti in griglia, anche grazie a carichi di benzina piuttosto ridotti, ma nei primi sei Gran Premi della stagione arriv\u00f2 al traguardo solo una volta, ad Imola. Conquist\u00f2 il primo punto stagionale nel Gran Premio del Canada, dove giunse ottavo, risultato che ripet\u00e9 in Francia. Nel Gran Premio di Gran Bretagna, poi, i due piloti della Toyota si trovarono brevemente in prima e seconda posizione in seguito all'invasione di pista del sacerdote irlandese Cornelius Horan; il francese scivol\u00f2 per\u00f2 nelle retrovie, anche a causa di una strategia non ottimale concludendo fuori dalla zona punti. La gara successiva, in Germania, fu la migliore della stagione per il team giapponese; Panis chiuse infatti la gara in quinta posizione davanti al compagno di squadra, conquistando cos\u00ec il miglior risultato di sempre nella breve storia della scuderia. Non riusc\u00ec per\u00f2 a marcare altri punti, terminando il campionato in quindicesima posizione, con sei punti.\nNel 2004 le cose non migliorarono; la vettura non era competitiva e non permise al francese di lottare per ottenere risultati di rilievo. Panis conquist\u00f2 il primo punto stagionale nel Gran Premio di Monaco, nonostante fosse stato costretto a partire dalla pit lane per un problema alla frizione; il pilota francese approfitt\u00f2 dei molti ritiri per portare la sua vettura a punti, precedendo sul traguardo solo Zsolt Baumgartner con la Minardi. Nel Gran Premio degli Stati Uniti ottenne invece un quinto posto, dopo essersi qualificato in ottava posizione; anche in questa occasione pot\u00e9 approfittare di un elevato numero di ritiri. Tuttavia, la scarsit\u00e0 di risultati rese difficile la situazione all'interno del team: dopo il Gran Premio di Germania, nel quale era stata introdotta una nuova versione della vettura senza ottenere miglioramenti apprezzabili nelle prestazioni, da Matta fu licenziato insieme ad alcuni manager. Dopo una gara piuttosto anonima in Ungheria, Panis colse quello che sarebbe rimasto il suo ultimo punto in carriera nel Gran Premio del Belgio, chiuso in ottava posizione. Nel frattempo, per\u00f2, il futuro del pilota francese in Formula 1 divenne piuttosto incerto: gi\u00e0 dai primi mesi dell'anno avevano cominciato a circolare voci sull'ingaggio in Toyota di Ralf Schumacher a partire dal 2005, trattativa confermata a luglio; poco dopo il team giapponese si accord\u00f2 anche con Trulli. Nonostante l'ingaggio dell'italiano non fosse stato ancora ufficializzato, a settembre Panis annunci\u00f2 il suo ritiro dalla Formula 1, firmando un contratto biennale come tester alla Toyota. Il pilota francese disput\u00f2 il suo ultimo Gran Premio in Giappone, cedendo poi il volante a Ricardo Zonta per l'ultima gara del calendario in Brasile.\nNel 2005 e nel 2006 Panis fu test driver e terzo pilota per la Toyota. A fine 2006, a quarant'anni, il pilota francese si ritir\u00f2 definitivamente dalla Formula 1.\nDopo la Formula 1.\nEndurance.\nDopo una stagione di quasi inattivit\u00e0 nel 2007, Panis torn\u00f2 a correre a tempo pieno nel 2008, partecipando alla Le Mans Series a bordo di una Courage - Judd del team Oreca, nella categoria LMP1; il pilota francese, affiancato da Nicolas Lapierre, partecip\u00f2 al medesimo campionato anche nel 2009, ottenendo la vittoria nella 1000 km di Silverstone e il 5\u00ba posto assoluto alla 24 Ore di Le Mans 2009.\nNel 2010 Panis continu\u00f2 a competere nella Le Mans Series guidando una Peugeot 908 HDi FAP del team Oreca, vincendo la 1000\u00a0km dell'Algarve in equipaggio con Nicolas Lapierre e St\u00e9phane Sarrazin e chiudendo in ottava posizione in classifica generale. Prese parte anche alla 24 Ore di Le Mans in equipaggio con Lapierre e Lo\u00efc Duval, ritirandosi in gara per un problema al motore, e partecip\u00f2 anche a diverse gare del Campionato GT francese, ottenendo un podio.\nNel 2011 Panis vinse la 12 Ore di Sebring in equipaggio con Duval e Lapierre, disputando l'Intercontinental Le Mans Cup con il Team Oreca e il Campionato GT francese. Nella 24 Ore di Le Mans, disputata in equipaggio con Duval e Lapierre su una Peugeot del Team Oreca, Panis conquist\u00f2 il quinto posto assoluto. Nello stesso anno annunci\u00f2 la partecipazione al Trofeo Andros, categoria in cui \u00e8 attivo e dove ha ottenuto diversi successi risultando vincitore di sei gare in due stagioni. Dal 2009 al 2015 prese inoltre parte al campionato francese GT, in cui concluse secondo nel 2012.\nNel 2016, insieme al connazionale Fabien Barthez e in collaborazione con la Tech 1 Racing, fond\u00f2 una propria squadra corse per partecipare all'European Le Mans Series e alla 24 Ore di Le Mans. Inizialmente chiamato Panis-Barthez Competition, a seguito dell'uscita dell'ex calciatore francese, dal 2020 il team ha assunto la denominazione di Panis Racing.\nVita privata.\nDal gennaio del 1996 Olivier Panis \u00e8 sposato con Anne, dalla quale ha avuto tre figli: Aur\u00e9lien, anch'egli dedicatosi alla carriera di pilota, Caroline e Laurent. La famiglia risiede a Grenoble, in Francia. Noto all'interno dell'ambiente della Formula 1 come una persona disponibile e gentile, tra le sue principali passioni vi \u00e8 la pratica di vari sport, tra cui calcio, ciclismo, sci, tennis ed \u00e8 appassionato di barche a vela."}
{"id": "63710", "revid": "1840984", "url": "https://it.wikipedia.org/wiki?curid=63710", "title": "Onofre Marimon", "text": ""}
{"id": "63711", "revid": "92723", "url": "https://it.wikipedia.org/wiki?curid=63711", "title": "Paco Godia", "text": "Carriera.\nFormula 1.\nPaco Godia debutt\u00f2 in Formula 1 nel 1951 correndo solo il Gran Premio di Spagna con una Maserati 4CLT/48 della Scuderia Milano senza per\u00f2 ottenere punti. \nNel 1954 corse nuovamente il Gran Premio casalingo guidando una Maserati 250F del team ufficiale Maserati e arrivando anche stavolta fuori dalla zona punti.\nI punti arrivarono nel 1956 quando, guidando ancora per il team italiano, ottenne due quarti posti, in Germania e a Monza, totalizzando 6 punti che gli valsero la nona posizione alla fine del campionato, che sarebbe stato il suo migliore in Formula 1.\nContinu\u00f2 a guidare la Maserati 250F sia nel 1957 che nel 1958, dapprima come pilota della squadra ufficiale, e successivamente come pilota privato. Non ottenne risultati di rilievo e la sua ultima apparizione in Formula 1 avvenne in occasione del Gran Premio di Francia.\nDopo la Formula 1.\nAbbandonata la Formula 1 partecip\u00f2 occasionalmente a qualche gara di Formula 2 tra il 1966 e il 1967, prima di dedicarsi alle auto sport. \nNel 1968 vinse la 6 Ore di Barcellona a bordo di una Ford GT40 e nel 1969 arriv\u00f2 secondo alla 6 Ore di Jarama a bordo di una Porsche 908 Spyder.\nAlla fine del 1969 annunci\u00f2 il ritiro definitivo dalle corse.\nOltre a essere un pilota fu anche un amante dell'arte: infatti apr\u00ec un museo a Barcellona dove sono contenute sia opere d'arte che cimeli da corsa appartenuti al pilota spagnolo stesso.\nPaco Godia mor\u00ec nel 1990 a Barcellona, sua citt\u00e0 natale, all'et\u00e0 di 69 anni."}
{"id": "63712", "revid": "1840984", "url": "https://it.wikipedia.org/wiki?curid=63712", "title": "Paolo Barilla", "text": "Carriera automobilistica.\nPaolo Barilla inizia a gareggiare nel 1975 e l'anno seguente vince il campionato italiano Karting 100 cm3. Nel 1980 partecipa al campionato Formula Fiat Abarth, preludio all'ingresso nel 1981 al campionato italiano di Formula 3, nel quale ben figura vincendo qualche gara e finendo terzo nella classifica generale.\nNel 1982 approda in Formula 2 con una Minardi, ma dal 1983 al 1988 fa sfoggio della sua tecnica di guida pilotando principalmente sport-prototipi di Gruppo C, vincendo in coppia con Klaus Ludwig e John Winter l'edizione 1985 della 24 Ore di Le Mans, al volante di una Porsche 956 del team \"Joest Racing\".\nDopo una parentesi nel campionato di Formula 3000 giapponese, effettua alcuni test con il team Minardi. Queste prove gli danno l'opportunit\u00e0 di sostituire Pierluigi Martini al Gran Premio del Giappone 1989 di Formula 1 (gara che per Barilla finisce anticipatamente per problemi alla frizione) e di accaparrarsi uno dei due sedili della scuderia di Faenza per l'anno a seguire: tuttavia, non riesce ad essere veloce quanto il compagno di squadra Martini e manca la qualificazione per la gara domenicale, cos\u00ec viene rimpiazzato nelle ultime due gare da Gianni Morbidelli.\nDopo questa esperienza poco positiva, Barilla prese parte a qualche gara di vetture sport, dedicandosi per\u00f2 sempre di pi\u00f9 all'azienda di famiglia. Nel 2002 ha guidato un camion Mercedes (co-pilota l'imprenditore amico Matteo Marzotto), ottenendo un 8\u00ba posto al Rally Dakar, ripetendo l'esperienza nel 2004 (18\u00ba) e 2006 (20\u00ba).\nCarriera imprenditoriale.\nConclusa la carriera automobilistica nel 1990, Paolo Barilla inizia nel 1991 il suo percorso imprenditoriale nell\u2019azienda di famiglia presso la consociata \"Barilla France\". Tre anni dopo, nel 1994, viene nominato vicepresidente del Gruppo Barilla, carica che ricopre tuttora. Nel biennio che va dal 1999 al 2000 ricopre nel Gruppo l\u2019incarico di amministratore delegato.\nNel 2010 viene nominato presidente dell\u2019associazione industriale AIDEPI (\"Associazione delle Industrie Dolciarie e Pastaie Italiane\"), costituitasi nello stesso anno. Dal 2010 in poi, ricoprir\u00e0 numerose cariche associative, fino ad essere designato, nel 2014, vicepresidente della \"Fondazione Barilla Center for Food &amp; Nutrition\", centro di pensiero multidisciplinare ed indipendente che lavora alla sostenibilit\u00e0 alimentare.\nNel 2016 Paolo Barilla viene eletto presidente dell\u2019\"International Pasta Organization\" (IPO), associazione senza scopo di lucro dedicata ad aumentare il consumo e la consapevolezza della pasta, promuovendo la comprensione da parte dei consumatori del valore nutrizionale e dei benefici per la salute dell'alimento.\nDa marzo 2017 a dicembre 2018 \u00e8 presidente dell\u2019\"Unione Italiana Food\", di cui dal 1\u00ba gennaio 2019 \u00e8 vicepresidente vicario, un incarico nel segno della continuit\u00e0 con gli impegni presi a tutela dell\u2019industria, sia a livello nazionale che internazionale.\nDa luglio 2020 \u00e8 membro del consiglio direttivo di Confindustria."}
{"id": "63713", "revid": "1543377", "url": "https://it.wikipedia.org/wiki?curid=63713", "title": "Pascal Fabre", "text": "Carriera.\nInizi (1979-1986).\nFabre inizi\u00f2 la propria carriera automobilistica nel 1979, quando disput\u00f2 il campionato francese di Formula Renault, conquistando il settimo posto nella classifica finale. L'anno successivo il pilota francese pass\u00f2 a competere nel Campionato nazionale di F3, non vincendo nessuna gara ma giungendo al secondo posto assoluto; nella stessa stagione Fabre prese parte anche ad alcune gare del Campionato europeo, sul quale si concentr\u00f2 prevalentemente nel 1981, senza per\u00f2 cogliere risultati di rilievo. Ci\u00f2 nonostante nel 1982 Fabre pass\u00f2 al Campionato europeo di Formula 2 con il team AGS, conquistando un podio e il quindicesimo posto in classifica, con cinque punti.\nL'anno successivo Fabre torn\u00f2 a correre nel Campionato europeo di F3, chiudendolo in decima posizione con 8 punti. Nel 1984 il pilota francese risal\u00ec nuovamente in Formula 2 e conquist\u00f2 due quinti posti e una vittoria, ma non pot\u00e9 disputare le ultime quattro gare della stagione per mancanza di fondi, terminando quindi in ottava posizione finale in classifica. Nel 1985 Fabre riusc\u00ec a disputare solo una gara nell'appena istituito Campionato europeo di F3000, ma nell'anno seguente il pilota francese si assicur\u00f2 un contratto con il team ufficiale Lola. Anche in questa occasione, per\u00f2, Fabre non port\u00f2 a termine la stagione, venendo appiedato a due gare dal termine nonostante avesse vinto la gara d'apertura a Silverstone e avesse conquistato altri due podi.\nFormula 1 (1987).\nNel 1987 la AGS decise di disputare una stagione completa in Formula 1, dopo aver partecipato a due Gran Premi nella stagione precedente. La vettura, dotata di un motore Cosworth aspirato, si dimostr\u00f2 molto lenta sin dai primi test, anche nei confronti delle altre monoposto dotate di motore aspirato. La vettura era per\u00f2 molto affidabile, tanto che Fabre, pur qualificandosi stabilmente in ultima o penultima posizione, giunse al traguardo con regolarit\u00e0, bench\u00e9 stabilmente staccato di cinque-sei giri dal vincitore, e si ritir\u00f2 solamente in un'occasione nelle prime dieci gare della stagione.\nIl miglior risultato furono due noni posti, ottenuti nel Gran Premio di Francia e nel Gran Premio di Gran Bretagna. A partire dal Gran Premio d'Italia, per\u00f2, l'Osella cominci\u00f2 a schierare due vetture, portando il numero di iscritti a 27, uno in pi\u00f9 del numero massimo di piloti ammissibili al via di un Gran Premio. Da questo momento Fabre riusc\u00ec a qualificarsi soltanto in un'occasione, il Gran Premio di Spagna, ritirandosi per un problema meccanico in gara. A due gare dal termine della stagione il team decise quindi di sostituirlo con il brasiliano Roberto Moreno; Fabre chiuse il campionato senza punti, ma giunse al quinto posto nel Trofeo Jim Clark, riservato ai piloti alla guida di vetture con motori aspirati.\nDopo la Formula 1 (1989-2001).\nDopo essersi preso un anno sabbatico, nel 1989 Fabre torn\u00f2 alle competizioni automobilistiche, partecipando al Campionato del Mondo Sport Prototipi con una vettura del team Courage Comp\u00e9tition e prendendo parte anche alla 24 Ore di Le Mans. Il pilota francese continu\u00f2 con lo stesso programma anche per la stagione successiva, cogliendo il settimo posto assoluto alla 24 Ore di Le Mans in equipaggio con Michel Troll\u00e9 e Lionel Robert. Nel 1991 Fabre prese parte solo alla 24 Ore di Le Mans, ritirandosi, e ad altri due appuntamenti del Campionato Mondiale Sportprototipi; anche nella stagione successiva la sua attivit\u00e0 fu piuttosto ridotta e Fabre prese parte solo alla 24 Ore di Le Mans (ritirandosi anche in questa occasione), alla 24 Ore di Daytona e ad alcune gare del Campionato Supertouring francese.\nNel 1993 e nel 1994 Fabre partecip\u00f2 ancora alla 24 Ore di Le Mans, cogliendo il decimo posto assoluto nella prima occasione. Nel 1995 il pilota francese disput\u00f2 quattro gare del BPR Global GT Series al volante di una McLaren F1 GTR. L'attivit\u00e0 del pilota francese si fece sempre pi\u00f9 rarefatta e negli anni seguenti Fabre prese parte solo alle edizioni 1996 e 1998 della 24 Ore di Le Mans, nella prima occasione in classe GT1 con una Toyota SARD MC8-R, nella seconda in classe LMP1 al volante di una Ferrari 333 SP. Nel 2000 Fabre partecip\u00f2 nuovamente alla 24 Ore di Daytona.\nNel 2001 il pilota francese prese parte alla 24 Ore di Le Mans a bordo di una Reynard 2KQ-LM, guidando in equipaggio con Jean-Denis D\u00e9l\u00e9traz e Jordi Gen\u00e9. I tre conquistarono il quinto posto assoluto e la vittoria nella classe LMP675; in seguito Fabre pose fine alla sua carriera di pilota automobilistico."}
{"id": "63714", "revid": "287204", "url": "https://it.wikipedia.org/wiki?curid=63714", "title": "Patrick Depailler", "text": "Ha disputato 95 gran premi validi quali prova del Campionato mondiale di Formula 1, ottenendo 2 vittorie, una \"pole position\", 4 giri veloci, 19 podi e 141 punti totali. Per\u00ec nel corso di una sessione di prove libere, presso il circuito di Hockeheim, al volante di un'Alfa Romeo.\nVinse il Campionato francese di Formula 3 1971 e il Campionato europeo di Formula 2 1974.\nCarriera.\nGli esordi.\nFin da bambino fu ispirato da Jean Behra, altro pilota francese morto nel 1959 a seguito di un incidente occorsogli alla guida della sua Porsche in una gara di contorno al Gran Premio di Germania di Formula 1.\nImpegnato inizialmente con le moto pass\u00f2, in seguito all'automobilismo.\nVetture sport.\nL'impegno di Depailler nelle vetture sport fu sporadico. L'esordio nel Campionato internazionale sportprototipi avvenne nel 1967 con l\"Ecurie Calberson\", al volante di un'Alpine. Non termin\u00f2 n\u00e9 la 24 Ore di Le Mans n\u00e9 la 500\u00a0km del N\u00fcrburgring.\nNel 1968 colse il terzo posto nella 1000\u00a0km di Monza. Il suo copilota fu Andr\u00e9 de Cortanze. Giunse sesto a Monza anche nel 1969. Depailler fu protagonista di un incidente con la Ford di Kelleners, al centesimo, e ultimo giro, della gara. Dopo un urto fra le due vetture, la Alpine del francese colp\u00ec la scarpata che costeggiava il tracciato, alla \"Curva del Serraglio\". Depailler venne portato all'Ospedale di Niguarda per la frattura di una costola. \nNegli anni successivi la partecipazione di Depailler a questo campionato si limit\u00f2 alla sola 24 Ore di Le Mans, ove per\u00f2 non colse nessun risultato rilevante. \nSolo nel 1976, al volante dell'Alpine 442 del team Renault, fu sesto nella 200 miglia di Mosport e secondo nella 500\u00a0km di Digione.\nNel 1970, assieme a Jean-Pierre Beltoise e Jean Todt, vinse il Tour de France automobile, al volante di un Matra 650.\nRally.\nNel 1970 si aggiudic\u00f2, su Alpine A110, il \"Rallye des Monts D\u00f4me\"; il suo navigatore fu Bernard Vasset.\nFormula 3.\nNel 1967 Depailler chiuse al quinto posto nel campionato francese di Formula 3. Alla guida di un'Alpine ottenne la vittoria nel \"XII Prix de Paris\", disputato sul Circuito di Montlh\u00e9ry. L'anno successivo giunse sesto in campionato, non vincendo alcuna gara, ma conquistando due secondi posti e un terzo. Nel 1969 conquist\u00f2 la \"Coupe de l'ACIF\", corsa sul circuito di Montlh\u00e9ry. Chiuse quarto nel campionato, ottenendo anche due secondi posti. Nel prestigioso Gran Premio di Monaco, prova non valida per il campionato francese, gara disputata proprio il giorno prima della \"Coupe de l'ACIF\", fu quinto.\nDepailler conquist\u00f2 il campionato francese di Formula 3 nel 1971, al volante di un'Alpine A360-Renault. In stagione conquist\u00f2 7 vittorie, 2 secondi posti e un terzo. Fu terzo anche nel Gran Premio di Monaco di Formula 3, ancora prova non valida per il campionato.\nFormula 2.\nNel 1970 Depailler partecip\u00f2, per la prima volta, al Campionato europeo di Formula 2, al volante di una Pygm\u00e9e-Cosworth. Dopo due non qualificazioni, si ritir\u00f2 nel Gran Premio del Mediterraneo, corso a Pergusa. Nel 1971 pass\u00f2 alla Tecno. La scuderia italiana aveva ottenuto, in quella stagione, l'appoggio della Elf, che port\u00f2 all'ingaggio di diversi piloti francesi, tra cui Depailler. Anche in questa caso per\u00f2 il campionato si concluse senza risultati di rilievo per Depailler. Il francese giunse per\u00f2 sesto nel Gran Premio di Pau, prova non valida per il campionato.\nNel 1972 la Tecno pass\u00f2 a gareggiare in Formula 1; l'Elf si associ\u00f2 quindi alla scuderia \"John Coombs\". Nel Gran Premio di Pau Depailler conquist\u00f2 il primo podio nella categoria, il secondo posto. Concluse la stagione con altri due secondi posti (nella gara di Pergusa la vittoria assoluta and\u00f2 a Henri Pescarolo, pilota senza la possibilit\u00e0 di iscrivere punti nel campionato), e altri tre arrivi nei punti, tanto da chiudere la stagione al terzo posto. In stagione Depailler impieg\u00f2 sia una March che un'Alpine\nL'anno successivo Depailler si conferm\u00f2 ancora terzo nella classifica generale. Ottenne cinque podi, conquistando 9 punti nell\"Eifelrennen\" al N\u00fcrburgring, in una gara vinta da Reine Wisell, con Tim Schenken secondo. Depailler, terzo, fu il primo dei piloti non graduati. In questa stagione l'Elf costru\u00ec in proprio il telaio con cui competere.\nLa consacrazione per il pilota transalpino avvenne nel 1974, quando pass\u00f2 al team ufficiale March, sempre per\u00f2 sostenuto dalla sponsorizzazione della Elf. In quell'anno il francese accompagn\u00f2 la sua partecipazione alla Formula 2 all'impegno nel Campionato mondiale di Formula 1 con la Tyrrell. Depailler vinse quattro gare, ottenendo 9 punti anche nel \"Kanonloppet\", corso a Karlskoga, ove giunse secondo alle spalle di Ronnie Peterson, pilota graduato che non poteva iscrivere punti nel campionato.\nDal 1975 la presenza in Formula 2 di Depailler divenne sporadica. Giunse secondo nel \"Grand Prix de Magny Cours\", gara non valida per il campionato, mentre fu terzo nel Gran Premio di Pau, prova titolata.\nFormula 1.\nIl periodo in Tyrrell (1972-1978).\n1972.\nL'esordio nella massima formula avvenne il 2 luglio 1972, al Gran Premio di Francia, al volante di una Tyrrell. Depailler godeva dell'appoggio dell'azienda petrolifera francese Elf. Fu Fran\u00e7ois Guiter, resposasibile presso la Elf delle sponsorizzazioni nel mondo del motorsport, a persuadere Ken Tyrrell nel dare un'opportunit\u00e0 al ventottenne francese.\nLa scuderia britannica appront\u00f2 per lui una terza vettura, un modello 004, da far gareggiare assieme a quelle assegnate ai piloti titolari, Jackie Stewart (a cui era affidata la nuova 005) e Fran\u00e7ois Cevert. Partito sedicesimo non risult\u00f2 classificato. Depailler ebbe una seconda opportunit\u00e0 nel Gran Premio degli USA, ultimo gp della stagione, in cui chiuse al margine della zona dei punti, settimo.\nLa Tyrrell offr\u00ec al pilota francese, anche per il , l'opportunit\u00e0 di disputare le gare nordamericane di fine stagione ma, pochi giorni prima della partenza per il continente americano, Depailler sub\u00ec un incidente con la moto, che porto alla frattura di una gamba.\n1974.\nLa sua prima stagione intera in Formula 1 fu nel , quando divenne pilota titolare della Tyrrell, che aveva perso Stewart, ritiratosi, e Cevert, deceduto nelle prove dell'ultima gara del 1973. Il suo compagno di scuderia era Jody Scheckter. Anche in questo caso il suo ingaggio fu perorato da Guiter e dalla Elf. Depailler, a inizio stagione, non era ancora in perfetta forma, per i postumi di un incidente occorsogli facendo motocross. Venne comunque confermato il suo impegno anche nel Campionato di Formula 2.\nDepailler ottenne i primi punti iridati col quarto posto nel Gran Premio del Sudafrica, e conquist\u00f2 la \"pole position\" nel Gran Premio di Svezia. Quella di Depailler fu la prima partenza al palo, nel mondiale, per un pilota francese, e fu anche l'unica occasione in cui due Tyrrell completarono la prima fila. In gara Depailler part\u00ec peggio del suo compagno di scuderia, Jody Scheckter, che si pose cos\u00ec al comando, e vinse davanti al francese, che ottenne per\u00f2 il suo primo giro veloce in gara.\nNelle prove del Gran Premio di Francia Depailler fin\u00ec fuori pista, ma senza conseguenze fisiche.\nChiuse la stagione ancora con paio di arrivi nei punti, raggiungendo, in classifica piloti, il nono posto, con un totale di 14 punti.\n1975.\nNel la stagione si svilupp\u00f2 in maniera simile al 1974, con delle buone prestazioni in prova e diversi arrivi nei punti. In Sudafrica conquist\u00f2 il suo secondo podio nel mondiale, giungendo terzo, e part\u00ec in prima fila in Svezia, secondo, alle spalle di Vittorio Brambilla. La gara fu tormentata per il francese che, gi\u00e0 al tredicesimo giro, quando era secondo dietro a Brambilla, fu costretto ai box per una rottura nell'impianto dell'olio.\nChiuse la stagione con 12 punti, e nuovamente col nono posto nella classifica dedicata ai piloti. Tra questi arrivi a punti va segnalato il sesto posto nel Gran Premio di Francia, in cui Depailler, partito tredicesimo, fu autore di una poderosa rimonta. Nel Gran Premio di Germania, dopo essere partito in seconda fila, fu limitato da una sospensione rotta nei primi giri. Alcuni errori di guida lo penalizzarono sia nel Gran Premio d'Austria (corso sotto la pioggia) che nel Gran Premio d'Italia, in cui in entrambi si era trovato in posizioni di classifica importanti.\n1976.\nIl fu la sua migliore stagione nella massima formula. Nelle prima otto gare conquist\u00f2 ben 5 podi, tanto che al termine del Gran Premio di Francia, ottava gara della stagione, e giro di boa del campionato, il francese aveva 26 punti in classifica, appaiato al secondo posto della graduatoria con James Hunt, che poi vincer\u00e0 il titolo.\nLa stagione inizi\u00f2 col Gran Premio del Brasile in cui Depailler chiuse secondo, alle spalle di Niki Lauda, sfruttando gli errori di Jean-Pierre Jarier e Tom Pryce, passati sull'olio lasciato in pista da Hunt. Nel Gran Premio di Long Beach ottenne la prima fila ma rovin\u00f2 la gara con un testacoda, anche se chiuse comunque al terzo posto.\nDal Gran Premio di Spagna Depailler guid\u00f2 la Tyrrell P34, l'unica vettura a sei ruote che abbia mai corso nel mondiale di Formula 1. Conquistata la seconda fila in qualifica, dovette ritirarsi per un'uscita di pista. Il francese torn\u00f2 a podio nel Gran Premio di Monaco, in cui giunse terzo, alle spalle del compagno di team Scheckter, e con una vettura non perfetta per dei problemi tecnici. La stagione prosegu\u00ec con due secondi posti, in Svezia (gara vinta dalla P34 di Scheckter) e in Francia.\nNelle tre gare seguenti il transalpino collezion\u00f2 tre ritiri. In Gran Bretagna venne a contatto con Hans-Joachim Stuck, in Germania fu vittima di un'uscita di pista, al fine di evitare la vettura di Clay Regazzoni, mentre in Austria fu tradito da una sospensione.\nA Monza Depailler conquist\u00f2 nuovamente la seconda fila, e in gara si trov\u00f2 secondo, alle spalle di Ronnie Peterson. Il podio sfum\u00f2 verso fine gara, quando un problema elettrico lo fece retrocedere al sesto posto. Il podio venne ottenuto nel Gran Premio del Canada, in cui Depailler fu autore di una vera impresa. Posto in caccia di Hunt, primo, negli ultimi giri Depailler sub\u00ec una rottura nel sistema del carburante, che ne impediva di proseguire negli attacchi alla prima posizione. La benzina era entrata nell'abitacolo e i suoi gas stavano stordendo Depailler. Hunt conquist\u00f2 la vittoria, con Depailler che giunto secondo venne estratto dall'abitacolo subito dopo il traguardo, quasi incosciente.\nNelle prove del Gran Premio degli USA Ovest Depailler si trov\u00f2 a duellare con James Hunt per la \"pole position\", con Depailler che seguiva la McLaren di Hunt sulla pista, quando il contenitore dell'aria compressa della McLaren cadde e colp\u00ec la Tyrrell sulle due gomme anteriori sinistre e sulla monoscocca. Si ruppero entrambe le gomme, e dopo essersi fermato per riparare il danno e sostituirle, lo sterzo della vettura di Depailler non era pi\u00f9 ben calibrato, tanto che il francese fu solo settimo in griglia. In gara si ritir\u00f2 nei primi giri per un problema alla pompa della benzina.\nIn Giappone Depailler part\u00ec tredicesimo ma fu autore di un'ottima gara sotto la pioggia, che lo port\u00f2 al secondo posto, alle spalle di Hunt. Il francese si ritrov\u00f2 al comando dopo la sosta ai box del britannico, ma una foratura lo costrinse a cedere la vetta ad Andretti. Depailler chiuse secondo.\n1977.\nNel cambi\u00f2 il partner di Depailler. Jody Scheckter and\u00f2 a correre alla Wolf, e venne sostituito dal pilota svedese, Ronnie Peterson. Anche in questa stagione la scuderia impieg\u00f2 il modello P34, a sei ruote. Depailler si rese subito conto delle difficolt\u00e0 tecniche che sarebbero state sofferte nell'anno, anche a causa del mancato sviluppo degli pneumatici anteriori da parte della Goodyear.\nLe prime gare non fece punti. In Argentina, prima gara della stagione, Depailler part\u00ec terzo ma perse subito diverse posizioni, poi fu costretto all'abbandono. Il francese rovin\u00f2 la gara seguente, in Brasile, per un contatto con John Watson.\nIn Sudafrica part\u00ec quarto e fu terzo, in una gara in cui mor\u00ecTom Pryce. Dopo il quarto posto nel Gran Premio di Long Beach, seguirono due ritiri, e l'ottavo posto in Belgio.\nTorn\u00f2 a punti in Svezia, quarto. Segu\u00ec poi una fase molto deludente, sia in prova che in gara: Depailler collezion\u00f2 tre ritiri di fila, fu tredicesimo in Austria, altri ritiri in Olanda e Italia, e un piazzamento lontano dai punti a Watkins Glen.\nLe due ultime gare della stagione regalarono al francese due podi. In Canada part\u00ec sesto e giunse secondo, dietro al suo ex compagno di scuderia Scheckter, in una gara dominata da Mario Andretti fino a pochi giri dal termine. Nell'ultima gara della stagione, in Giappone, si qualific\u00f2 solo quindicesimo ma con una gara regolare fin\u00ec terzo e fu l'unico a presentarsi sul podio: James Hunt e Carlos Reutemann, primo e secondo, abbandonarono il circuito per non perdere il volo. Depailler restar\u00f2 per onorare la P34, alla sua ultima gara mondiale. Il podio in Giappone fu il suo dodicesimo nel mondiale. All'epoca nessun pilota aveva colto cos\u00ec tanti podi senza mai vincere.\n1978.\nIl campionato 1978 inizi\u00f2 in maniera ottima per il pilota transalpino. In Argentina, partito decimo, chiuse al terzo posto. Dopo un ritiro in Brasile Depailler inanell\u00f2 una serie di ottimi piazzamenti.\nIn Sudafrica fu autore di una grande rimonta: ottenuta in qualifica l'undicesima posizione, riusc\u00ec ad andare al comando, e, all'inizio dell'ultimo giro, godeva ancora di buon vantaggio su Ronnie Peterson. Alla prima staccata, quella della \"Crowthorne\", Depailler doppi\u00f2 Rebaque ma, dalla sua vettura, uscivano dei fumi azzurrognoli che indicavano che anche la Tyrrell del francese era rimasta senza benzina. Peterson raggiunse la vettura del francese: le due macchine viaggiarono ruota contro ruota nel tratto centrale del circuito. Depailler riusc\u00ec a mettere il suo musetto avanti all'altezza della \"Sunset\" ma, all'uscita della curva a sinistra \"Clubhouse\", Peterson affianc\u00f2 la Tyrrell ormai all'asciutto e alle \"Esses\" pass\u00f2 in testa e condusse fino all'arrivo. Per lo svedese fu la nona vittoria nel mondiale, la prima dal Gran Premio d'Italia 1976. Un ennesimo podio, il terzo posto, venne conquistato nel successivo Gran Premio di Long Beach: anche qui il francese, dopo delle qualifiche deludenti, fu abile nel giungere a podio, dopo una lunga rimonta.\nA Monaco Depailler conquist\u00f2 la sua prima vittoria iridata. Partito quinto, si install\u00f2 subito in seconda posizione, e, sfruttando un errore di John Watson, dovuto a un problema ai freni, pass\u00f2 a condurre al trentottesimo giro. Depailler rimase al comando fino al termine, conquistando quello che fu il ventunesimo successo per la Tyrrell. Depailler fu il 62\u00ba pilota a riuscire nell'impresa di vincere una gara iridata. Depailler detiene ancora il record del pilota che ha conquistato pi\u00f9 podi prima della sua prima vittoria, 15; il record venne poi eguagliato da Jean Alesi, Mika H\u00e4kkinen e Eddie Irvine. Al termine della gara Depailler si trov\u00f2 al comando della classifica del mondiale, da solo, con 23 punti.\nAl termine del gran premio Depailler afferm\u00f2:\nLe speranze del francese di poter lottare per il titolo vennero meno quando, dal successivo Gran Premio del Belgio, la Lotus introdusse il modello 79, che sfruttava a pieno l'effetto suolo, e che domin\u00f2 la restante parte della stagione. Da questa gara, e fino a quella in Francia, la Goodyear decise di concentrarsi maggiormente su dieci piloti (tra cui Patrick Depailler), fornendo loro tutte le mescole possibili. La casa si impegnava inoltre a fornire tutte le mescole ai due piloti, che in ciascun gran premio, avessero fatto segnare i tempi migliori nella prima giornata di prove.\nDal Belgio Depailler fu costretto, per 4 gare di fila, al ritiro. Nella prima gara per colpa del cambio, in Spagna per il motore, in Svezia per una sospensione e in Francia ancora a causa del propulsore. Torn\u00f2 a punti, quarto, nel Gran Premio di Gran Bretagna. Dopo un altro ritiro, per incidente, nel Gran Premio di Germania, il francese ottenne il secondo posto, nel successivo Gran Premio d'Austria. Partito tredicesimo, fu autore di un ottimo avvio, che lo port\u00f2 al secondo posto gi\u00e0 al secondo giro, alle spalle di Peterson.\nAl settimo giro la direzione di corsa decise di sospendere la gara, a causa della pioggia, per fare s\u00ec che le vetture potessero tornare ai box per montare gomme da bagnato. Il regolamento prevedeva questa ipotesi, qualora non fosse stato coperto pi\u00f9 di un terzo della distanza prevista.\nDopo un'attesa di circa 50 minuti, la gara riprese con le vetture schierate secondo la classifica al momento della sospensione: primo Peterson davanti a Depailler, John Watson, Laffite, Pironi, Lauda, Hunt e Clay Regazzoni. La classifica finale sarebbe stata ottenuta dalla somma dei tempi dei due spezzoni di gara. Ci\u00f2 non rese per\u00f2 chiara agli spettatori l'effettiva classifica, non esistendo ancora maxischermi lungo il circuito che la possano riepilogare la situazione reale. \nNella ripartenza Patrick Depailler era stato veloce ed aveva passato Peterson, che per\u00f2 comandava sempre per somma di tempi. La pista si stava per\u00f2 asciugando, tanto che molti piloti iniziarono a montare gomme slick. Quando fu il turno di Peterson a cambiare, Reutemann si trov\u00f2 a condurre, anche se, in realt\u00e0, nella somma dei tempi, era staccato di ben due giri dallo svedese. Poco dopo anche Reutemann cambi\u00f2 gli pneumatici, cos\u00ec a condurre si trov\u00f2 Gilles Villeneuve. Dopo il cambio gomme di Villeneuve, dietro a Peterson, nella classifica reale, si trovava Niki Lauda, che per\u00f2 and\u00f2 a sbattere e fu costretto al ritiro.\nLa classifica vedeva al comando Ronnie Peterson, seguito da Gilles Villeneuve e Depailler. Gli pneumatici del canadese per\u00f2 non erano performanti e ci\u00f2 consent\u00ec il sorpasso a Depailler, che chiuse cos\u00ec secondo.\nDopo essere stato costretto a un altro ritiro in Olanda, nel Gran Premio d'Italia fu uno dei tanti piloti coinvolti nell'incidente al via, la cui conseguenze porteranno al decesso di Ronnie Peterson. Nei giorni precedenti la gara monzese venne annunciato il passaggio di Depailler alla scuderia francese Ligier, per la stagione 1979.\nDopo un ennesimo ritiro nella gara di Watkins Glen, il francese ottenne un quinto posto nel Gran Premio di Montreal, ultima gara della stagione.\nLigier (1979).\nNel passaggio alla Ligier Depailler trov\u00f2 come compagno il suo connazionale Jacques Laffite. La coppia di piloti veniva considerata ben assortita, con Laffite veloce e Depailler pi\u00f9 capace dal punto di vista tecnico.\nL'inizio di stagione fu molto promettente. Nella prima gara, in Argentina, Depailler ottenne il miglior tempo nelle qualifiche, al venerd\u00ec mattino. Al sabato venne battuto solo dal suo compagno di team Laffite. In gara Depailler condusse per molti giri, prima che un problema al motore lo facesse retrocedere al quarto posto. La stessa cosa si riprodusse in Brasile, con le Ligier che monopolizzavano la prima fila, e Depailler che partiva alle spalle del compagno di team. In gara il francese chiuse secondo, ancora alle spalle di Laffite. Questa fu l'unica doppietta per la Ligier, nella storia del mondiale di Formula 1.\nRitiratosi nel gran premio successivo (in cui la Ferrari fece esordire la competitiva 312 T4, che fu l'arma decisiva per la conquista del titolo mondiale), nella gara di Long Beach si trov\u00f2 a lungo in seconda posizione, prima che un problema al cambio lo costringesse a chiudere al quinto posto.\nDepailler ottenne la sua seconda, e ultima, vittoria nel mondiale, in Spagna. Partito in prima fila, alle spalle di Laffite, prese subito il comando della gara, che non cedette fino al termine. A questo punto del campionato Depailler si trovava in testa alla classifica mondiale, a pari punti con Gilles Villeneuve. In Belgio sfior\u00f2 ancora la \"pole position\", battuto di solo 7 centesimi ancora dal compagno Laffite. In qualifica Depailler fu vittima anche di un'uscita dal tracciato, ove rovin\u00f2 la sua monoposto. In gara battagli\u00f2 a lungo con Laffite, quando, al giro 46, mentre era in testa, fu costretto, dall'afflosciamento di una gomma, a un'uscita di pista. Oltre al ritiro il francese sub\u00ec anche la frattura della mano destra, infortunio che mise in dubbio la sua presenza al Gran Premio di Monaco. Depailler riusc\u00ec a partecipare alla gara del Principato. Partito in seconda fila, rovin\u00f2 la sua gara con un testacoda al ventiseiesimo giro, mentre era quarto, dopo essere stato messo sotto pressione da Didier Pironi. Il francese della Ligier chiuse comunque quinto. In realt\u00e0, a causa del regolamento del campionato, per cui valevano solo i migliori 4 risultati delle prime 8 gare, Depailler si trov\u00f2 a scartare i due punti conquistati a Monaco. Depailler contava 20 punti validi, contro i 30 di Scheckter, in testa al campionato.\nLa stagione si presentava ancora aperta per Depailler, quando, il 3 giugno, mentre si esercitava in deltaplano fu vittima di un incidente che compromise la sua stagione. Mentre provava a Clermont Ferrand, infatti, sbagli\u00f2 a calcolare la traiettoria del suo volo avvicinandosi troppo al Puy de D\u00f4me tanto da non riuscire pi\u00f9 a virare in tempo. Il pilota riport\u00f2 fratture multiple a tibia e perone e femore che richiesero una prognosi di tre mesi pi\u00f9 la riabilitazione. La Ligier lo sostitu\u00ec, per tutto il resto della stagione, con l'esperto belga Jacky Ickx (con all'attivo gi\u00e0 106 gran premi), che mancava nel campionato mondiale di F1 dal Gran Premio di Svezia 1978 corso con l'Ensign. Inizialmente sembr\u00f2 che la Ligier fosse orientata a preferire un francese, Michel Lecl\u00e8re.\nAlfa Romeo (1980).\nA seguito dell'incidente venne licenziato dalla Ligier; ricevette alcune offerte, come collaudatore, da Williams e Brabham, ma nell'autunno del 1979 venne ingaggiato dall'Alfa Romeo, per la stagione 1980. Al suo posto, alla Ligier, arriv\u00f2 Didier Pironi, ex compagno di Depailler alla Tyrrell.\nLa casa italiana annunci\u00f2 il 7 dicembre 1979, nel corso della presentazione della stagione, avvenuta presso il Museo storico della casa che il francese avrebbe corso assieme a Bruno Giacomelli, mentre una terza monoposto sarebbe stata affidata a Vittorio Brambilla, ma solo per le corse europee. Il francese venne scelto in quanto considerato fondamentale per la messa a punto della monoposto, soprattutto in attesa del nuovo motore turbo, che da met\u00e0 stagione avrebbe dovuto equipaggiare la vettura. Depailler afferm\u00f2 di poter dare un giudizio sulla vettura solo dopo 6 mesi di test. Il francese ringrazi\u00f2 la casa milanese per l'opportunit\u00e0 datagli, dopo il grave incidente occorso con il deltaplano, in cui aveva rischiato anche l'amputazione.\nPochi giorni dopo il transalpino test\u00f2 per la prima volta la nuova monoposto sul Circuito Paul Ricard, ma l'esito non fu molto incoraggiante: Depailler soffriva ancora di dolori agli arti inferiori, quale postumi dell'incidente di giugno. Venne ipotizzato che potesse essere sostituito, almeno per le prime gare della stagione da Patrick Tambay. Depailler lod\u00f2 comunque la competitivit\u00e0 della vettura italiana.\nLa vettura si presentava competitiva in prova, ma poco affidabile in gara. Dopo i primi due gran premi, corsi in Sudamerica, con risultati deludenti in prova, seguiti da ritiri per problemi tecnici in gara, nel Gran Premio del Sudafrica Depailler conquist\u00f2 il settimo posto in griglia, anche se in gara risult\u00f2 non classificato. Depailler si lament\u00f2 di aver perso un po' l'abitudine alla guida, che lo port\u00f2 a degli errori di cambiata, che provocarono anche un cedimento del motore nelle prove libere. Il francese era comunque soddisfatto del risultato delle qualifiche. Nel frattempo il francese aveva testato la nuova Alfa Romeo 180, sul circuito de Le Castellet.\nIl francese ottenne il terzo posto in griglia nel successivo Gran Premio USA Ovest, prima di essere nuovamente costretto al ritiro, mentre era quarto. \nDopo un ennesimo ritiro nel Gran Premio del Belgio, nel corso di una gara comunque poco competitiva, a Monaco il francese part\u00ec settimo e s'installo gi\u00e0 al primo giro al quinto posto, che mantenne fino al venticinquesimo giro, quando scal\u00f2 quarto per il ritiro di Alan Jones. Il prestigioso risultato and\u00f2 in fumo al cinquantesimo giro, quando un problema al motore lo costrinse all'abbandono.\nIn Francia si ritir\u00f2 per problemi di tenuta di strada, mentre a Brands Hatch il transalpino si trov\u00f2 a lungo in zona punti, fino a quando, per un problema nuovamente al propulsore, fu costretto al ritiro.\nL'incidente mortale.\nIl 1\u00ba agosto 1980 Depailler perse la vita sul circuito di Hockenheim, dove era in corso una sessione di prove private, in previsione del successivo Gran Premio di Germania, fissato per il 10 agosto, il giorno dopo il suo trentaseiesimo compleanno. L'Alfa Romeo voleva il prolungamento del contratto per altri due anni.\nAl mattino le Alfa Romeo di Depailler e di Bruno Giacomelli avevano avuto problemi . Il francese chiese a Giacomelli di testare la sua vettura, ma il pilota bresciano non riscontr\u00f2 nessun problema evidente. Successivamente Depailler sal\u00ec sulla monoposto approntata per Giacomelli.\nLa vettura, per cause mai chiarite, anche se fu poi ipotizzata la rottura di una minigonna (o di una sospensione anteriore, problema gi\u00e0 riscontrato sulla vettura), usc\u00ec di pista alla \"Ostkurve\" a circa , colpendo le barriere al termine della via di fuga, con un angolo di quasi 90\u00b0, carambolando e ribaltandosi. La scuderia ipotizz\u00f2 anche non perfette condizioni fisiche del pilota. Sull'asfalto e nella via di fuga erano evidenti le strisciate che testimoniavano la frenata.\nIl pilota fu estratto in gravissime condizioni. Con le gambe quasi amputate, il cranio e il braccio destro fratturati, Depailler presentava pure un'imponente perdita di sangue, tanto che i medici gli praticarono una trasfusione prima che il fosse portato alla Clinica Universitaria di Heidelberg, ove alle 13 mor\u00ec ufficialmente per una frattura cranica e per numerose emorragie interne. All'esterno della curva, tra la pista e il guardrail, non erano ancora state posate reti di protezione. Le reti, ancora disposte nei rotoli, erano appoggiate contro il guardrail, pronte per essere fissate per la gara. Depailler fu il terzo a perire sul tracciato tedesco nel 1980, dopo Markus H\u00f6ttinger, deceduto il 13 aprile, nel corso di una gara di Formula 2, e il motociclista Orene Kamlot.\nIn seguito a questo incidente, la \"Ostkurve\" di Hockenheim venne preceduta da una variante atta a ridurne la velocit\u00e0 di percorrenza. Inoltre, la Federazione impose nel regolamento, per la stagione successiva, una regola sull'altezza minima delle vetture, per limitare l'effetto suolo. A inizio della settimana in cui avvenne l'incidente, Alan Jones, pilota della Williams, e futuro campione del mondo, aveva criticato la poca sicurezza del tracciato alla \"Ostkurve\", affermando che la curva veniva ora percorsa in quinta marcia, senza che vi fossero adeguate protezioni nel caso di uscita di pista.\nLa gara in Germania venne vinta dall'ex compagno di scuderia di Depailler, alla Ligier, il suo connazionale Jacques Laffite. Egli non festeggi\u00f2 sul podio, in rispetto del decesso di Depailler.\nL'Alfa Romeo decise di non sostituire il francese e cos\u00ec schier\u00f2 una sola vettura (la casa milanese afferm\u00f2 di non avere una seconda monoposto pronta e perci\u00f2 neg\u00f2 di aver contattato Arturo Merzario e Patrick Tambay), anche se Bruno Giacomelli e Vittorio Brambilla vennero lasciati di liberi di decidere se partecipare al gran premio o meno. Giacomelli, con l'unica Alfa Romeo presente, conquist\u00f2, proprio in Germania, i primi punti stagionali per la casa italiana, chiudendo quinto.\nLa casa milanese non lo sostitu\u00ec fino al Gran Premio d'Olanda, quando la sua vettura, nuovamente disponibile, venne affidata a Vittorio Brambilla, che fino a quale momento non era mai stato utilizzato in stagione dall'Alfa Romeo, pur se a inizio anno ne era stato prospettato l'impiego nelle gare europee.\nPatrick Depailler riposa nel cimitero di Crevant-Laveine.\nVita privata.\nPatrick era figlio di Marcel Depailler (1902-1978), architetto dell'universit\u00e0 di Clermont-Ferrand. Rispose alle attese del padre ottenendo un diploma di ortodonzista.\nAmante delle moto, praticava anche sci, vela, immersioni, deltaplano. Appassionato di ciclismo, era tifoso di Jacques Anquetil ed Eddy Merckx.\nEra un accanito fumatore.\nIl figlio, Lo\u00efc, ebbe una carriera da pilota automobilistico, negli anni novanta del XX secolo. Ha corso in Nordamerica, nella Formula Atlantic e nei prototipi.\n\u00c8 accreditato come generico nel film statunitense del 1977 Un attimo, una vita (titolo originale \"Bobby Deerfield\"), ambientato nel mondo dell'automobilismo. Depailler \u00e8 uno dei piloti che conduce le Formula 1 nelle scene girate sul Circuito di Le Mans.\nRiconoscimenti.\nNel 1974 venne premiato con la medaglia dell\"Acad\u00e9mie des sports\".\nNel 2016 una ricerca svolta presso l'Universit\u00e0 di Sheffield, che cercava di stabilire il pilota pi\u00f9 forte nella storia del campionato mondiale di Formula 1, sterilizzando l'influenza relativa delle vetture guidate, posizionava Depailler al trentacinquesimo posto.\nA Depailler \u00e8 dedicato un circuito per auto radiocomandate, costruito nella sua citt\u00e0 natale. Il mini circuito \"Patrick Depailler\" \u00e8 uno dei pi\u00f9 antichi di Francia, ed fu usato per ospitare una gara della International Federation of Model Auto Racing (IFMAR) nel 1999.\nUna statua a lui dedicata \u00e8 stata eretta presso il centro natatorio di Chamali\u00e8res.\nA Depailler \u00e8 dedicata una via nel parco tecnologico \"de la Pardieu\" a Clermont-Ferrand.\nNel 2013 il pilota francese \u00e8 stato interpretato da Xavier Laurent, nel film, dedicato alla Formula 1, \"Rush\". L'episodio \"La Formule 1\" della serie televisiva Salut champion \u00e8 un omaggio postumo imprevisto alla sua memoria. L'episodio, ambientato al Gran Premio di Francia 1980, disputato sul au Circuito Paul Ricard, racconta la storia di un pilota della scuderia Ligier che si rompe una caviglia con un carro a vela (con riferimento all'incidente in deltaplano patito da Depailler), qualche giorno prima della gara. Girato a giugno del 1980, poche settimane prima della morte del pilota francese."}
{"id": "63715", "revid": "124123", "url": "https://it.wikipedia.org/wiki?curid=63715", "title": "Patrick Gaillard", "text": "Dopo aver ottenuto buoni risultati nella Formula Renault e nella Formula 3 francese pass\u00f2 nel 1979 alla Formula 2, debuttando nello stesso anno anche in Formula 1 con il team Ensign.\nLa Ensign N179 non era affatto un'auto competitiva e Gaillard riusc\u00ec a qualificarsi per la gara solamente in due occasioni su cinque. Venne sostituito in squadra da Marc Surer. Nel 1980 torn\u00f2 in Ensign disputando il Gran Premio di Spagna, che venne in seguito non dichiarato valido per il mondiale a causa della guerra tra FISA e FOCA.\nCorse negli anni seguenti in Formula 2, CanAm e nella categorie sport, compresa la 24 Ore di Le Mans. Dopo il ritiro \u00e8 diventato istruttore di guida sportiva."}
{"id": "63716", "revid": "767487", "url": "https://it.wikipedia.org/wiki?curid=63716", "title": "Patrick N\u00e8ve", "text": "Nato nelle vicinanze del circuito di Spa, viene subito coinvolto nella passione per le corse. Dopo la scuola di pilotaggio di Jim Russel, nel 1974 partecipa al campionato britannico di Formula Ford.\nNel 1975 passa alla Formula 3. Ben impressiona i tecnici ottenendo un test con il team \"RAM Racing\" gestito da Bernie Ecclestone.\nFa il suo esordio nel campionato del mondo l'anno seguente proprio con una Brabham gestita dal team \"RAM\" nel Gran Premio del Belgio. Nella stagione correr\u00e0 ancora un Gran Premio, al volante della Ensign.\nNel 1977 passa alla Formula 2, ma dopo un buon avvio di campionato trova l'accordo con la Williams, che in quella stagione gestisce una March privata. Sfiorer\u00e0 la zona punti (settimo) nel Gran Premio d'Italia.\nSi iscriver\u00e0, con una vettura March, al Gran Premio del Belgio di Formula 1 del 1978; inserito nella \"entry list\" col numero 29, l'auto non sar\u00e0 pronta e non prender\u00e0 parte alle prove ufficiali. \u00c8 l'ultimo pilota ad essersi iscritto a titolo personale per una gara di Formula 1.\nContinuer\u00e0 la sua carriera in Formula 2 (team Kauhsen) per poi passare al campionato Procar."}
{"id": "63717", "revid": "198277", "url": "https://it.wikipedia.org/wiki?curid=63717", "title": "Patrick Tambay", "text": "Appartenente alla categoria dei piloti \"ragionieri\", Tambay aveva uno stile di guida regolare e pulito, tanto da essere stato anche paragonato a Niki Lauda. Ha corso per buona parte della sua carriera in Formula 1, diventando uno dei piloti pi\u00f9 popolari nella prima met\u00e0 degli anni ottanta e imponendosi in due Gran Premi, tra cui quello svoltosi ad Imola nel 1983, che dedic\u00f2 a Gilles Villeneuve.\nUna volta terminata la carriera nella massima serie ha partecipato a numerose competizioni a ruote coperte, tra cui la 24 Ore di Le Mans e la Parigi-Dakar. Si \u00e8 inoltre dedicato alla politica e ha seguito come manager, per un certo periodo, la carriera del figlio Adrien, anch'egli pilota.\nCarriera.\nGli inizi.\nPatrick Tambay nacque a Parigi il 25 giugno 1949 da una famiglia benestante. Fin dall'et\u00e0 di dieci anni si dedic\u00f2 allo sport sciistico, riuscendo anche a entrare a far parte della Nazionale B francese. Nel 1970 si trasfer\u00ec negli Stati Uniti, dove continu\u00f2 ad allenarsi mentre compiva gli studi universitari a Boulder. Conobbe, nel frattempo, Kiki Cutter, con cui intraprese una relazione sentimentale. Lo sci, per\u00f2, non lo soddisfaceva completamente e presto cominci\u00f2 a cercare uno sport alternativo da praticare.\nNel 1970, partecipando all'inaugurazione del circuito Paul Ricard, rimase affascinato dal mondo dell'automobilismo e ci\u00f2 lo spinse, nel 1972, a lasciare definitivamente lo sci per a partecipare al Volante Elf, che vinse al primo tentativo. Questo successo gli permise di ottenere i finanziamenti necessari per correre una stagione in Formula Renault, terminando il campionato in seconda piazza.\nNel 1974 il francese pass\u00f2 quindi alla Formula 2, categoria in cui corse per tre campionati. Dopo una stagione di adattamento, in cui ottenne tre quarti posti come migliori risultati, nel 1975 conquist\u00f2 il suo primo successo sul circuito di Nogaro, arrivando a contendersi il secondo posto in classifica finale con il compagno di squadra Michel Lecl\u00e8re fino all'ultima gara, in un'annata dominata da Jacques Laffite. L'anno seguente, alla sua terza partecipazione nella categoria, venne assunto dalla Martini Racing, che disponeva del nuovo motore a 6 cilindri Renault, ed era considerato tra i favoriti per la vittoria del titolo europeo, tanto che gi\u00e0 alla seconda gara prese la testa della classifica. Nella parte centrale di stagione, per\u00f2, alcuni ritiri gli fecero perdere contatto con Jean-Pierre Jabouille e Ren\u00e9 Arnoux, che guidavano la graduatoria. Nonostante un successo ottenuto a Nogaro, concluse il campionato al terzo posto.\nLa CanAm.\nL'anno seguente ricevette una telefonata da Carl Haas, proprietario di una squadra corse nella CanAm americana, che stava cercando un sostituto per Brian Redman, infortunatosi durante una gara. Tambay accett\u00f2 l'offerta e all'esordio vinse la sua prima corsa nella categoria, laureandosi campione a fine anno con sei gare conquistate, anche grazie al supporto offertogli del suo team, composto da personale molto preparato. Il francese torn\u00f2 a correre nuovamente in CanAm nel 1980, dopo due stagioni deludenti in McLaren, vincendo il suo secondo titolo.\nLa sua ultima partecipazione nella categoria avvenne nel 1982, anno in cui corse nella scuderia del conte van der Straten, con cui intendeva sviluppare un progetto per debuttare nel campionato CART l'anno successivo. La chiamata della Ferrari per sostituire Gilles Villeneuve, deceduto durante le prove del Gran Premio del Belgio 1982, mise fine alla sua carriera nella categoria americana.\nFormula 1.\nI primi anni (1977-1979).\nVisti i buoni risultati che stava ottenendo nella serie americana, nel 1977 Tambay ebbe occasione di debuttare anche in Formula 1. Esord\u00ec al Gran Premio di Francia alla guida di una Surtees, mancando per\u00f2 la qualificazione. Gi\u00e0 dalla gara successiva venne assunto dalla Theodore Racing, scuderia che correva con telai Ensign, a cui pag\u00f2 80.000 dollari. Teddy Yip, manager della squadra, in occasione della gara in Germania, tent\u00f2 di fargli firmare un contratto scritto completamente in cinese, ma il francese si rifiut\u00f2 di sottoscriverlo, costringendo anche Bernie Ecclestone ad intervenire per risolvere la questione e garantirgli la possibilit\u00e0 di correre la gara. Proprio in quell'occasione colse i suoi primi punti in carriera con un sesto posto e veniva ormai considerato come una delle future promesse dell'automobilismo, tanto che il suo nome venne accostato anche alla Ferrari, intenzionata ad ingaggiarlo per l'anno seguente. In Olanda stava per conquistare il suo primo podio, quando rimase senza benzina al penultimo giro. Venne comunque classificato al quinto posto. A inizio settembre venne ufficializzato il suo passaggio alla McLaren per il 1978, dovuto anche alle pressioni della Marlboro. Ottenne i suoi ultimi punti stagionali in Canada con un altro quinto posto, concludendo la sua prima annata diciottesimo in classifica piloti.\nI buoni risultati gli valsero quindi l'ingaggio da parte della McLaren, con cui il pilota francese corse nel 1978 e nel 1979. Tambay, per\u00f2, raggiunse il team inglese in un momento di declino e i risultati in gara ne risentirono. Inoltre non riusc\u00ec mai a sviluppare un buon rapporto con Teddy Mayer, proprietario della scuderia, che accus\u00f2 di non saper motivare i suoi piloti. Per la prima stagione il team decise di utilizzare una versione aggiornata della M26, presto divenuta obsoleta con il debutto delle Lotus 79. La monoposto del team di Colin Chapman, a differenza di quella della McLaren, era infatti in grado di sfruttare l'effetto suolo, che garantiva un'efficacia aerodinamica nettamente maggiore, soprattutto in curva. All'esordio ottenne comunque un sesto posto e il primo punto stagionale. In Brasile, in una gara svoltasi sotto un caldo torrido, Tambay avrebbe potuto conquistare un altro risultato utile, ma un testacoda lo costrinse al ritiro. A causa delle alte temperature il pilota usc\u00ec fisicamente molto provato dal fine settimana affermando di aver perso all'incirca sette chili. Al Gran Premio del Sudafrica si qualific\u00f2 quarto, suo miglior risultato stagionale, e per la gara afferm\u00f2 di poter lottare per la vittoria. Alla partenza, per\u00f2, bruci\u00f2 la frizione, ritrovandosi in fondo allo schieramento e venendo costretto ad una lunga rimonta, terminata con un'uscita di pista al cinquantaseiesimo giro.\nNella prima parte di stagione non ci furono altri acuti, anzi Tambay fu anche costretto a saltare il Gran Premio del Belgio per un infortunio riportato in una gara di Formula 2. Soltanto in Svezia riusc\u00ec a tornare a punti con un quarto posto, suo miglior risultato nell'anno. Per l'appuntamento a Brands Hatch venne scelto dalla Goodyear, fornitrice di pneumatici della McLaren, come il pilota che avrebbe dovuto portare in gara le nuove gomme radiali, con cui colse immediatamente un sesto posto. Conquist\u00f2 altri risultati utili anche in Italia e negli Stati Uniti, chiudendo la sua stagione con otto punti complessivi, gli stessi del suo compagno di squadra James Hunt.\nNonostante fosse ritenuto probabile un suo passaggio alla Williams, Tambay rimase alla McLaren anche nel 1979. Come compagno di squadra si ritrov\u00f2 John Watson, che aveva sostituito James Hunt. Per la nuova stagione Gordon Coppuck, progettista della scuderia, disegn\u00f2 la M28 basandosi sui concetti che avevano portato la Lotus 79 alla vittoria del mondiale 1978, ma, di fatto, la monoposto si rivel\u00f2 troppo pesante, obsoleta e non competitiva. Per il francese si tratt\u00f2 di una stagione fallimentare, in cui non riusc\u00ec a conquistare nemmeno un punto iridato, mancando pure la qualificazione a Monaco e in Belgio.\nAlla prima gara stagionale, in Argentina, Watson innesc\u00f2 un incidente al via che lo mise subito fuori gioco visto che alla ripartenza Tambay cedette il muletto al compagno di squadra. Solamente al Gran Premio del Sudafrica la vettura mostr\u00f2 discreti sprazzi di competitivit\u00e0 e il pilota francese riusc\u00ec a issarsi anche al terzo posto, prima di scivolare in decima posizione. Dalla gara in Gran Bretagna venne introdotto il nuovo modello M29, ma i risultati non cambiarono. Proprio il settimo posto ottenuto a Silverstone fu il miglior risultato della stagione, chiusa senza alcun punto conquistato. Al termine del campionato la McLaren decise di sostituirlo con Alain Prost e Tambay, ritrovandosi senza un volante e ormai demoralizzato, decise di tornare a correre nella CanAm.\nIl ritorno in massima serie (1981).\nPer il 1981 il francese fece ritorno nella massima serie automobilistica accordandosi con la Theodore Racing. Alla prima gara stagionale, il Gran Premio degli USA-Ovest, riusc\u00ec a conquistare il suo primo e unico punto stagionale giungendo sesto. A partire dal Gran Premio di Francia Tambay lasci\u00f2 la scuderia e pass\u00f2 alla Ligier per sostituire Jean-Pierre Jabouille. Con la casa francese disput\u00f2 i restanti Gran Premi senza mai concluderne uno; in particolare venne costretto al ritiro a Monza mentre lottava per il podio a causa di una foratura e fin\u00ec in testacoda, per un suo errore, al Gran Premio del Canada in cui avrebbe potuto ottenere un buon risultato. A fine stagione Guy Ligier, insoddisfatto delle sue prestazioni, lo sostitu\u00ec con Eddie Cheever, lasciandolo senza un volante per la stagione seguente. Tambay si disse amareggiato del trattamento ricevuto, dovuto anche al fatto che durante il campionato la Ligier non lo aveva supportato adeguatamente.\nIl periodo in Ferrari (1982-1983).\nPer il 1982, inizialmente, Tambay si era accordato con la Arrows per sostituire Marc Surer, infortunatosi durante alcuni test all'inizio della stagione, ma visto lo sciopero dei piloti e il clima teso della vigilia del primo appuntamento mondiale decise di abbandonare la Formula 1 per tornare alla CanAm dicendosi molto deluso dell'ambiente.\nA giugno, per\u00f2, quando gli addetti ai lavori lo consideravano ormai un pilota a fine carriera, arriv\u00f2 una proposta da parte della Scuderia Ferrari, che cercava un pilota per sostituire Gilles Villeneuve, morto in un incidente in Belgio. Il francese si accord\u00f2 quindi con il team di Maranello e a giugno inizi\u00f2 la preparazione in vista del debutto, che sarebbe avvenuto nel Gran Premio d'Olanda. A Zandvoort concluse ottavo, accusando un problema di alimentazione, ma egli stesso ammise che, anche se \u00e8 vero che sarebbe potuto arrivare in zona punti, difficilmente sarebbe stato in grado di mantenere un ritmo di gara troppo elevato a causa della sua preparazione fisica, non ancora eccellente. Gi\u00e0 dalla gara successiva, svoltasi in Gran Bretagna, il francese mostr\u00f2 un progresso, giungendo terzo e salendo sul podio per la prima volta in carriera. In Francia, invece, concluse quarto alle spalle del compagno di squadra Didier Pironi, che era lanciato al comando del mondiale e a cui fece da gregario per tutta la corsa. Proprio Pironi fu vittima di un grave incidente durante le prove del Gran Premio di Germania, in cui rischi\u00f2 di perdere le gambe, e Tambay si ritrov\u00f2 a essere l'unico pilota della Ferrari per alcune gare. Nello stesso Gran Premio il francese riusc\u00ec, per la prima volta in carriera, a imporsi in una gara di Formula 1 e dedic\u00f2 la sua vittoria a Villeneuve, Pironi ed Enzo Ferrari, ricevendo i complimenti all'unanimit\u00e0 da parte dei manager e dei piloti degli altri team. A questo punto della stagione qualcuno lo consider\u00f2 anche tra i probabili candidati alla vittoria del mondiale visto che John Watson, secondo in classifica, aveva undici punti in pi\u00f9 di lui a quattro gare dal termine e Pironi era impossibilitato a correre. Dopo aver concluso al quarto posto il Gran Premio d'Austria, per\u00f2, durante una seduta di fisioterapia, si infortun\u00f2 a un nervo della spalla e fu costretto a saltare il Gran Premio di Svizzera, venendo quindi escluso dalla lotta per il titolo. Sempre quell'anno, ottenne un secondo posto nella gara di casa della Ferrari, il Gran Premio d'Italia, dietro al suo futuro compagno di squadra Ren\u00e9 Arnoux. I problemi alla spalla si riacutizzarono in occasione dell'ultimo appuntamento stagionale, costringendo Tambay a non prendere il via della corsa e quindi chiuse la stagione al settimo posto con venticinque punti ottenuti.\nViste le buone prestazioni della stagione precedente, Tambay venne confermato dalla Ferrari anche per il 1983 e gli fu affiancato, come compagno di squadra, Ren\u00e9 Arnoux. Nei test invernali ottenne buone prestazioni, tanto da realizzare il miglior tempo della nuova vettura sul circuito di Fiorano.\nAl primo appuntamento stagionale Tambay non and\u00f2 oltre il quinto posto, ma si dichiar\u00f2 comunque soddisfatto per il piazzamento, considerando che la vettura aveva mostrato un eccessivo consumo delle gomme e problemi di aderenza. A Long Beach conquist\u00f2 la sua prima pole position in carriera, precedendo Arnoux. In gara, per\u00f2, venne speronato da Keke Rosberg mentre era al comando e fu costretto al ritiro. Nonostante le parole dure nei confronti del finlandese, il francese si rivel\u00f2 molto ottimista sul prosieguo della stagione e afferm\u00f2 di poter puntare al successo nelle gare successive. Dopo un quarto posto in Francia, ottenne la sua seconda vittoria in carriera al Gran Premio di San Marino. Questa gara per la Ferrari era anche carica di significati simbolici legati alla figura di Gilles Villeneuve: era stato l'ultimo Gran Premio corso dal canadese e Tambay partiva dalla terza piazza, come Villeneuve l'anno prima; inoltre sulla piazzola era stata stampata a terra una bandierina canadese ed una eventuale vittoria veniva vista come un risarcimento per l'irrimediabile perdita. Tambay riusc\u00ec a portarsi in testa, ma a partire da met\u00e0 gara accus\u00f2 problemi al motore, in particolare quando doveva affrontare curve verso sinistra, e a pochi giri dal termine fu superato da Riccardo Patrese che stava imponendo un ritmo forsennato. L'italiano della Brabham, per\u00f2, scivol\u00f2 su una chiazza d'olio lasciata dalla McLaren di Lauda alle \"Acque\" \"Minerali\" e si schiant\u00f2 contro le barriere, tra il boato del pubblico ferrarista; Tambay pot\u00e9 quindi involarsi verso il successo e ricevere i festeggiamenti entusiasti dei tifosi. Nel giro d'onore la sua auto si ferm\u00f2 alle \"Acque Minerali\" senza benzina e il pubblico lo scort\u00f3 in trionfo sino al traguardo. Dopo questo risultato il francese si trovava a un solo punto da Prost e Piquet, che comandavano la classifica. A Monaco giunse nuovamente quarto, penalizzato da una strategia conservativa, che non gli consent\u00ec di lottare per un piazzamento prestigioso, ma lo costrinse anzi a una lunga rimonta dopo essere scivolato fino alla decima posizione. Un secondo posto in Belgio ne rafforz\u00f2 ulteriormente la posizione, tanto che ormai era ritenuto, da parte della stampa italiana, come il primo pilota della Ferrari, visto che aveva ormai venti punti pi\u00f9 di Arnoux, e uno dei principali candidati alla vittoria del titolo mondiale.\nAl Gran Premio degli Stati Uniti-Est, per\u00f2, il rapporto con la casa di Maranello, fino a quel momento ottimo, cominci\u00f2 a declinare: Tambay ebbe un forte litigio con il direttore sportivo Marco Piccinini, che lo aveva accusato di mancare di professionalit\u00e0, in quanto, mentre si stava svolgendo la riunione dei tecnici in preparazione della gara, il francese non vi aveva partecipato per guardare una partita di tennis in tv (la finale dell'Open di Francia 1983 vinta dal compatriota Yannick Noah, che fu molto sentita in Francia perch\u00e9 erano 37 anni che un francese non vinceva l'Open) e in quella stessa gara non riusc\u00ec nemmeno a prendere il via per lo spegnimento del motore alla partenza. Al Gran Premio del Canada, vinto da Arnoux, arriv\u00f2 terzo, replicando lo stesso risultato pure in Gran Bretagna, gara che segn\u00f2 il debutto della nuova Ferrari 126 C3, di cui a Maranello erano entusiasti. L'esordio della monoposto, per\u00f2, non fu brillante come nelle aspettative, soprattutto a causa degli pneumatici Goodyear, rivelatisi inferiori rispetto ai Michelin. In Germania e Austria, poi, ottenne due pole position consecutive, segnando anche la centesima partenza al palo per la sua squadra, ma in entrambi i casi non fu in grado di sfruttarle, segnando due ritiri consecutivi che, di fatto, lo allontanarono dalla lotta per il mondiale e che gli costarono, da parte di Enzo Ferrari, il soprannome di \"il pilota con il complesso del semaforo\". La contemporanea progressione di Arnoux fece s\u00ec che Tambay si ritrovasse a svolgere un ruolo di gregario nei confronti del compagno di squadra, che lo aveva frattanto scavalcato in classifica, ma accett\u00f2 la situazione, mettendosi a disposizione del team. In Olanda la Ferrari fece segnare una doppietta, piazzando i propri piloti sui due gradini pi\u00f9 alti del podio, mentre in Italia Tambay giunse quarto. Proprio nelle settimana successive all'appuntamento monzese la casa di Maranello comunic\u00f2 di aver assunto Michele Alboreto, che avrebbe affiancato Arnoux per la stagione successiva, lasciando di fatto il pilota francese privo di un volante. Nelle ultime corse fu costretto al ritiro e concluse la stagione al quarto posto, suo miglior risultato di sempre.\nIl passaggio in Renault (1984-1985).\nFin dall'annuncio dell'arrivo di Alboreto in Ferrari si concretizzarono le voci che volevano Tambay alla Renault, visti i buoni rapporti tra la casa di Maranello e la scuderia francese. L'ufficialit\u00e0 della notizia arriv\u00f2 dopo la met\u00e0 ottobre del 1983, quando la Renault comunic\u00f2 il suo ingaggio in sostituzione di Alain Prost. Al suo fianco, come compagno di squadra si ritrov\u00f2 Derek Warwick.\nDurante i test invernali la vettura della casa francese sembr\u00f2 essere tra le pi\u00f9 performanti, con Tambay che, a inizio febbraio, risult\u00f2 il pi\u00f9 rapido a Le Castellet. A partire da questa stagione vennero vietati i rifornimenti in gara e a farne le spese fu, alla prima gara, proprio il pilota francese che, mentre si trovava al secondo posto, a due giri dalla fine rimase senza benzina. Venne comunque classificato al sesto posto, poi tramutato in quinto per la squalifica dalla competizioni delle Tyrrell, avvenuta a met\u00e0 stagione. In Sudafrica, durante le prove del venerd\u00ec Tambay realizz\u00f2 i migliori parziali (si qualific\u00f2 poi quarto), affermando che la vettura era in costante crescita, ma, ancora una volta, non riusc\u00ec a terminare la corsa per un errato calcolo da parte dei tecnici sulla quantit\u00e0 di carburante necessario, venendo costretto al ritiro mentre occupava la terza posizione. Il secondo risultato utile della stagione arriv\u00f2 in Francia. Nelle qualifiche Tambay ottenne la sua ultima pole position in carriera, prendendosi, tra l'altro, diversi rischi, ma in gara dovette accontentarsi della seconda piazza, vista la maggior competitivit\u00e0 della McLaren, in particolare di Lauda, che si aggiudic\u00f2 la vittoria. Il podio ottenuto fu, comunque, l'unico acuto stagionale e, nonostante si credesse in un rilancio da parte della casa francese nella lotta per il titolo, i suoi piloti non furono mai in grado di lottare per la vittoria. Al Gran Premio di Monaco, poi, il transalpino ebbe un incidente con il suo compagno di squadra Warwick e si ruppe il perone, vedendosi quindi costretto a saltare, per precauzione, la gara in Canada.\nRientrato per il Gran Premio degli Stati Uniti-Est, nella seconda parte di stagione riusc\u00ec ad andare solo due volte a punti, conquistando, come miglior piazzamento, un quinto posto in Germania. A fine stagione concluse undicesimo, battuto dal suo compagno di squadra che ottenne dodici punti in pi\u00f9. La Renault decise comunque di confermarlo, ufficializzando la notizia ad inizio ottobre, dopo che erano circolate diverse indiscrezioni che vedevano Lauda e Piquet come possibili obiettivi per sostituirlo.\nPer il 1985 la Renault present\u00f2 una nuova vettura, la RE60, a met\u00e0 febbraio, proponendo alcune soluzioni innovative. Se Warwick si dichiar\u00f2 fin dall'inizio ottimista, ben diverso fu l'atteggiamento di Tambay, molto pi\u00f9 cauto. L'inizio della stagione fu comunque buono per il pilota francese, con un quinto posto all'esordio, dovuto, per\u00f2, pi\u00f9 ai problemi avuti dagli altri concorrenti che non alla competitivit\u00e0 della propria vettura. In Portogallo, sotto una pioggia torrenziale, riusc\u00ec a raggiungere il podio, piazzandosi terzo, risultato replicato anche al successivo Gran Premio di San Marino, in una gara ricca di colpi di scena, grazie ad una corsa regolare.\nIl prosieguo della stagione fu, per\u00f2, molto difficile. A causa di problemi di affidabilit\u00e0 e della scarsa competitivit\u00e0 della monoposto Tambay fu costretto al ritiro in sette occasioni e concluse cinque gare di cui solo una a punti. Nonostante il pilota francese si dimostrasse ottimista alla vigilia del Gran Premio del Canada, i risultati furono deludenti. A Detroit, durante le prove, fu poi protagonista di un incidente, venendo tamponato a 240\u00a0km/h da Elio De Angelis, uscendone comunque illeso. Per il Gran Premio di Francia la Renault port\u00f2 un'evoluzione della RE60, con cui Tambay concluse sesto, cogliendo l'ultimo punto della stagione.\nA fine agosto la casa transalpina annunci\u00f2 il ritiro dalle corse, dovuto sia agli scarsi risultati ottenuti che alla spesa troppo elevata sostenuta per mantenere la scuderia. Le perdite economiche della squadra corse si ponevano infatti in contrasto con la politica aziendale di austerit\u00e0 imposta da Georges Besse, nuovo presidente della societ\u00e0. Cos\u00ec facendo Tambay e Warwick si ritrovarono di fatto senza un volante per la stagione successiva. Nelle ultime gare di campionato non ottenne alcun punto e salt\u00f2, per decisione della scuderia, il Gran Premio del Sudafrica in segno di protesta contro l'apartheid. A fine stagione concluse dodicesimo con undici punti ottenuti.\nL'ultimo anno in Formula 1 (1986).\nNel gennaio del 1986 venne resa ufficiale la notizia dell'accordo raggiunto tra la Lola e Tambay per disputare l'imminente stagione di Formula 1. In questa occasione ebbe modo di lavorare nuovamente con Carl Haas, per cui aveva corso nella CanAm. Durante le prove libere del primo Gran Premio stagionale fu protagonista di un incidente con Michele Alboreto, dovuto ad un'incomprensione tra i due piloti, in cui il casco del pilota francese venne sfiorato da uno pneumatico. Nonostante alcune discrete prestazioni in qualifica, nelle prime gare fu spesso costretto al ritiro.\nA Imola la Lola fece debuttare un'evoluzione della vettura, caratterizzata anche dal fatto di disporre del motore Ford, affidata al solo Alan Jones. Il francese, seppur lamentando il fatto di non avere anch'egli a disposizione le novit\u00e0 tecniche, riusc\u00ec comunque a qualificarsi davanti al compagno di squadra, ma in gara dovette ritirarsi per la rottura del propulsore. A Montr\u00e9al, nel \"warm up\", fu protagonista di un incidente a seguito del quale riport\u00f2 una contusione alla tibia e varie ferite alle dita del piede sinistro. A seguito di questo accadimento non pot\u00e9 prendere parte alla gara e dovette saltare anche il successivo appuntamento mondiale. Rientrato in occasione del Gran Premio di Francia, ottenne il suo primo e unico risultato utile della stagione con un quinto posto in Austria. A fine stagione concluse quindicesimo in classifica piloti e si ritir\u00f2 dalla Formula 1.\nDopo la Formula 1.\nDopo il suo ritiro dalla Formula 1, Tambay partecip\u00f2 a diverse edizioni della Parigi-Dakar, la prima delle quali nel 1987, conquistando varie vittorie di tappa e due terzi posti in classifica generale nel 1988 e nel 1989 alle spalle dei prototipi Peugeot. Affiancato fin dalla sua prima partecipazione da Dominique Lemoyne come copilota, vinse la sua prima tappa proprio nell'anno del debutto sulla tratta Niamey-Gao, infliggendo un distacco di nove minuti a Shekhar Mehta. Lo stesso anno partecip\u00f2 anche alla 24 Ore di Chamonix giugendo settimo. Considerato tra i favoriti per la vittoria del rally del 1988, Tambay concluse la corsa al terzo posto in classifica generale, ottenendo due vittorie di tappa, tra cui quella della tratta Tessalit\u2013Lemjebir in cui inflisse oltre 2 ore e mezzo di distacco alle Peugeot di Vatanen e Kankkunen. Passato alla Mitsubishi nel 1989, ottenne il medesimo risultato, con una vittoria all'attivo. La sua ultima partecipazione al rally risale al 1997. Fond\u00f2 anche, in Svizzera, una sua societ\u00e0 per promuovere manifestazioni sportive, che rinunci\u00f2 a gestire nel 1989 in vista di un suo momentaneo ritorno alle corse a livello professionistico. Lo stesso anno partecip\u00f2 infatti al Campionato del mondo sportprototipi, in coppia con Jan Lammers alla guida di una Jaguar, e alla 24 Ore di Le Mans, che termin\u00f2 al quarto posto.\nA partire dal 1991 Tambay intraprese anche la carriera di commentatore televisivo, facendo la telecronaca della gare di Formula 1 prima su La Cinq, poi, dal 1997 al 2001 su un canale del gruppo Canal+, infine su Radio Monte Carlo. Nel 1994, insieme al suo socio Michel Golay, decise di acquisire una partecipazione azionaria all'interno del team Larrousse, ma al termine della stagione di Formula 1 la rivendette.\nNel 2005 prese parte alla Grand Prix Masters, categoria riservata agli ex piloti di Formula 1, cogliendo tre undicesimi posti.\nCarriera politica.\nA partire dal 1995, Tambay si lanci\u00f2 nella carriera politica attiva, venendo eletto nelle file dell'UMP come assessore a Le Cannet. Nel 2003 fu nominato referente per la sicurezza stradale nel dipartimento delle Alpi Marittime, dichiarando di voler aumentare le ore di educazione stradale nelle scuole e di inasprire i controlli sulla vendita dei set per il potenziamento degli scooter. Nelle elezioni del 2008 e del 2013 venne nuovamente confermato nel suo incarico di consigliere nel medesimo dipartimento.\nVita privata.\nSposato con Diana, americana proveniente da una famiglia facoltosa, ha due figli: Esti, nata nel 1982 e Adrien di nove anni pi\u00f9 giovane, anch'egli pilota, a cui il padre ha fatto da manager fino al 2007. La famiglia ha sempre vissuto tra Cannes e la Svizzera, ma possiede pure una casa ad Honolulu.\nTambay era anche molto legato a Gilles Villeneuve; all'epoca era infatti l'unico amico che il francese aveva nel mondo delle corse. Dopo il decesso del canadese, Tambay ospit\u00f2 per un certo periodo la famiglia del pilota presso la sua casa in Svizzera e fece da mentore a Jacques, di cui \u00e8 anche padrino e con cui ha mantenuto un ottimo rapporto."}
{"id": "63718", "revid": "1934238", "url": "https://it.wikipedia.org/wiki?curid=63718", "title": "Paul Belmondo (pilota automobilistico)", "text": "\u00c8 proprietario della squadra \"Paul Belmondo Racing\" che ha partecipato alla 24 Ore di Le Mans.\nAutomobilismo sportivo.\nDopo risultati mediocri nelle formule inferiori, ha corso in Formula 1 con scuderie di secondo piano (March e Pacific Racing) senza riuscire a qualificarsi nelle maggior parte dei Gran Premi a cui \u00e8 stato iscritto. Il miglior risultato resta un 9\u00ba posto al Gran Premio d'Ungheria nel 1992. \u00c8 poi passato alle competizioni per vetture sport come pilota e come proprietario della sua squadra.\nAttore.\nPaul Belmondo \u00e8 anche noto come attore; ha infatti partecipato a diverse pellicole, perlopi\u00f9 in ruoli di secondo piano, recitando spesso accanto al padre.\nTelevisione.\nNel settembre 2007 partecipa alla quinta edizione de \"L'isola dei famosi\", venendo eliminato in semifinale con il 51% dei voti."}
{"id": "63719", "revid": "76963", "url": "https://it.wikipedia.org/wiki?curid=63719", "title": "Paul Fr\u00e8re", "text": "Ha collaborato allo sviluppo di numerose automobili sportive di serie ed ha scritto numerosi libri di argomento automobilistico, in particolare relativi ai modelli della Porsche. Era, infatti, universalmente considerato uno dei pi\u00f9 grandi esperti del settore, in particolare di Porsche 911. Ha scritto uno dei libri pi\u00f9 completi su questa vettura. In campo cinematografico appare in un \"cameo\" nel film \"Il vergine\" di Jerzy Skolimowski interpretando se stesso durante un colloquio amichevole con il protagonista Jean-Pierre L\u00e9aud.\nCarriera.\nFr\u00e8re corse come pilota semiprofessionista per circa quindici anni, unendo questa sua professione a quella di giornalista, fino al 1952 quando vinse il Grand Prix des Fronti\u00e8res per vetture di Formula 2. A partire da questo momento la sua carriera decoll\u00f2 e, oltre ad ottenere i suoi primi punti in Formula 1 al debutto nello stesso anno, venne assunto dalla Scuderia Ferrari nel 1955. L'anno seguente conquist\u00f2 poi un secondo posto al Gran Premio del Belgio.\nIl risultato pi\u00f9 importante della sua carriera sportiva fu comunque la vittoria nella 24 ore di Le Mans del 1960, insieme al connazionale Olivier Gendebien, su una Ferrari 250 Testa Rossa. Pochi anni dopo decise, per\u00f2, di ritirarsi dall'automobilismo e di continuare il suo lavoro di giornalista.\nNel 1978 fu uno dei piloti che port\u00f2 la Mercedes C 111 al conseguimento di numerosi record sul circuito di Nard\u00f2.\nLa sua morte avvenne in Francia nel 2008 a seguito delle complicazioni dovute ad un grave incidente automobilistico in cui venne coinvolto l'anno precedente in Germania.. Dopo il funerale, il suo corpo \u00e8 stato cremato a Nizza e le ceneri vennero sparse presso il Circuito di Spa-Francorchamps."}
{"id": "63720", "revid": "2149408", "url": "https://it.wikipedia.org/wiki?curid=63720", "title": "Paul Hawkins", "text": "Carriera.\nFiglio di un pilota motociclistico dedicatosi poi alla religione, Hawkins cominci\u00f2 a correre con le berline in Australia, per poi trasferirsi in Europa insieme all'amico Frank Gardner in F3 inglese negli anni sessanta.\nNel 1965 fece il suo debutto in Formula 1 al Gran Premio del Sudafrica non andando oltre il nono posto. Al successivo appuntamento di Monaco fu protagonista di un singolare incidente divenendo l'unico pilota insieme ad Alberto Ascari a cadere nelle acque del porto con la propria vettura. Prese parte alla sua ultima gara in Formula 1 in Germania, ritirandosi.\nDopo questa esperienza si dedic\u00f2 alle gare per vetture sport, ottenendo diversi successi tra cui il pi\u00f9 importante fu la vittoria della Targa Florio nel 1967. Mor\u00ec per\u00f2 nel 1969 durante il Tourist Trophy schiantandosi contro un albero."}
{"id": "63721", "revid": "123924241", "url": "https://it.wikipedia.org/wiki?curid=63721", "title": "Pedro de la Rosa", "text": "Suo cugino, Alberto Puig, ha corso come pilota motociclistico professionista.\nCarriera.\nLe formule minori.\nPedro inizi\u00f2 la trafila delle formule minori nel 1989, disputando i campionato di Formula Fiat Uno e Formula Ford in Spagna; divenne poi campione britannico ed europeo di Formula Renault nel 1992. Passato poi alla Formula 3 britannica, vi gareggi\u00f2 per due stagioni, salvo trasferirsi in seguito in Giappone, dove divenne campione di Formula 3 nel 1995 e campione di Gran Turismo nel 1997\nFormula Nippon.\nNel 1996 debutta in Formula Nippon ottenendo un secondo posto nell'ultima gara come miglior risultato finale. Rimasto in Formula Nippon anche per il 1997 si laurea campione della categoria ottenendo 10 podi su 10 gare, vincendone 6 e viene eletto \"Pilota dell'anno\" del 1997.\nFormula 1.\n1998: Jordan.\nLo spagnolo venne assunto dalla Jordan per il campionato 1998 nel ruolo di collaudatore.\n1999-2000: Arrows.\nNel campionato 1999 ebbe quindi l'occasione di debuttare ufficialmente nella categoria alla guida di una Arrows, grazie anche all'appoggio della Repsol. Ottenne subito un punto grazie al 6\u00ba posto conseguito nel Gran Premio d'Australia, ma il prosieguo della stagione si rivel\u00f2 deludente: complice la pochezza prestazionale della monoposto e le difficolt\u00e0 economiche del team, collezion\u00f2 undici ritiri e alcuni piazzamenti fuori dalla zona punti. \nLe premesse per il campionato 2000 erano invece molto buone; nei test invernali sia de la Rosa che Verstappen ottennero tempi lusinghieri e l'entrata di nuovi sponsor, tra cui la casa telefonica Orange, garantirono alla squadra un budget maggiore. Frequenti problemi di affidabilit\u00e0 afflissero per\u00f2 il pilota spagnolo, costringendolo spesso al ritiro come al Gran Premio d'Austria dove si era portato addirittura in terza posizione prima di essere fermato da un guasto al cambio. Ottenne comunque due punti, grazie ai due sesti posti ottenuti nel Gran Premio d'Europa e in quello di Germania dove peraltro si era qualificato quinto. Al Gran Premio d'Italia venne coinvolto nell'incidente innescato da Frentzen che cost\u00f2 la vita a un commissario di percorso, ma ne usc\u00ec illeso. Nonostante i buoni risultati, al termine della stagione purtroppo la Repsol annunci\u00f2 di voler dimezzare il suo appoggio al pilota spagnolo da 16 a 8 milioni di $ e pertanto per l'anno successivo venne sostituito da Enrique Bernoldi, sostenuto da maggiori sponsor.\n2001-2002: Jaguar.\nNonostante avesse ricevuto un'offerta dalla Minardi, lo spagnolo accett\u00f2 di ricoprire il ruolo terzo pilota per la Prost, salvo poi accordarsi con la Jaguar per ricoprire le medesime funzioni; il nuovo accordo scaten\u00f2 la dura reazione di Alain Prost che critic\u00f2 il comportamento del pilota. In seguito a un accordo fra le due squadre che si concluse col passaggio di Burti alla Prost dopo il Gran Premio di San Marino, De la Rosa fu promosso a titolare della Jaguar, tornando cos\u00ec a gareggiare e riuscendo a raccogliere in tutto 3 punti, frutto del quinto posto nel Gran Premio d'Italia e del sesto al Gran Premio del Canada. Venne confermato dal team inglese anche per il campionato 2002 che tuttavia fu molto pi\u00f9 tribolato: lo spagnolo fu spesso pi\u00f9 veloce in qualifica rispetto al compagno di squadra Eddie Irvine, ma in gara, una serie di coincidenze sfortunate e la scarsa affidabilit\u00e0 della vettura, fermarono spesso il pilota che chiuse la stagione senza punti.\n2003-2009: McLaren.\nA partire dalla stagione 2003 divenne collaudatore per la McLaren e, nel 2005, sostitu\u00ec l'infortunato Juan Pablo Montoya durante il Gran Premio del Bahrain, ottenendo un quinto posto e facendo segnare il suo primo giro veloce. Nuovamente per sostituire Montoya passato nella serie americana NASCAR, disput\u00f2 la seconda met\u00e0 della stagione 2006, ottenendo il miglior risultato in carriera; un 2\u00ba posto in un Gran Premio d'Ungheria condizionato da un acquazzone iniziale. Con l'arrivo in McLaren del campione del mondo Fernando Alonso e del vincitore della GP2 Lewis Hamilton, de la Rosa venne nuovamente confermato come collaudatore e riserva per la stagione 2007. Nel 2008 lo spagnolo fu eletto chairman della Grand Prix Drivers' Association, sostituendo Ralf Schumacher. Ancora terzo pilota della McLaren nel 2009, disput\u00f2 tutti i test prima dell'inizio del campionato. Successivamente fu presente in tutti i gran premi guidando la vettura nel venerd\u00ec di prove libere e nei test d'assetto.\n2010: Il ritorno alle corse con la Sauber e il passaggio alla Pirelli.\nNel 2009 De la Rosa dichiar\u00f2 di essere in trattative con la scuderia spagnola Campos Grand Prix per il posto di primo pilota per il campionato 2010, ma successivamente sfum\u00f2 tutto per via della non sicura partecipazione al mondiale per mancanza di fondi della squadra; quindi decise di affidarsi alla Sauber, con cui firm\u00f2 un contratto di un anno. Tornato dopo 4 anni alle gare il pilota fu sfortunato e non ottenne i risultati sperati, andando a punti solo nel Gran Premio d'Ungheria, dove giunse settimo. A causa degli scarsi risultati, dal Gran Premio di Singapore venne sostituito da Nick Heidfeld dopo la rottura anticipata del contratto. Venne successivamente assunto dalla Pirelli quale collaudatore per lo sviluppo degli pneumatici da introdurre in Formula 1 dal 2011.\n2011: Il ritorno alla McLaren.\nIl 9 marzo 2011 la McLaren annunci\u00f2 il ritorno del pilota spagnolo come collaudatore. Deluso per non aver ricevuto offerte per il ruolo di titolare, de la Rosa defin\u00ec il 2011 come uno dei peggiori anni per come le squadre stanno cercando di vendere un sedile. Lo spagnolo ebbe comunque l'occasione di sostituire, dopo la prima sessione di prove libere del Gran Premio del Canada, il messicano Sergio P\u00e9rez, pilota titolare della Sauber, il quale aveva accusato un malessere dopo un violento e spettacolare incidente nel Gran Premio di Monaco durante le qualifiche in cui, subito dopo l'uscita del tunnel, sband\u00f2 e urt\u00f2 violentemente le barriere di protezione. In Canada de la Rosa giunse dodicesimo.\n2012: HRT.\nIl 21 novembre 2011 la scuderia spagnola HRT annuncia l'ingaggio \ndel quarantunenne pilota spagnolo quale titolare per le stagioni 2012 e 2013. La nuova monoposto della scuderia, che viene chiamata F112, scese in pista solo il luned\u00ec precedente al Gran Premio d'Australia, facendo effettuare uno shake down al compagno di squadra di de la Rosa, Narain Karthikeyan. La scuderia si present\u00f2 quindi piuttosto impreparata al primo appuntamento stagionale, nel quale n\u00e9 de la Rosa n\u00e9 Karthikeyan riuscirono a qualificarsi. La situazione miglior\u00f2 lievemente in Malesia, dove entrambi i piloti si qualificarono e portarono a termine la gara, sebbene nelle ultime due posizioni. Nel prosieguo della stagione la HRT si rivel\u00f2 la peggiore vettura in pista, relegando stabilmente de la Rosa nelle ultime posizioni. In qualifica il pilota spagnolo riusc\u00ec a competere in qualche occasione con le Marussia e a mettersi sempre davanti al compagno di squadra, i migliori risultati furono tre 21\u00ba posti in griglia in Canada,in Giappone e a Valencia, ma i migliori risultati in gara furono tre diciassettesimi posti conquistati a Valencia, a Singapore e ad Abu Dhabi (dove \u00e8 stato costretto a partire dai box a causa di una termocoperta), senza riuscire a sopravanzare le Marussia, solo in Germania ci riusc\u00ec concludendo davanti a Timo Glock. Al Gran Premio d'Italia lo spagnolo raggiunse il traguardo dei 100 gran premi in carriera. Prima del Gran Premio d'India il proprietario della scuderia spagnola Luis P\u00e9rez-Sala annuncia che il pilota spagnolo sar\u00e0 in HRT anche nel 2013. Disputando il Gran Premio del Brasile, lo spagnolo riesce a completare una stagione di Formula 1 per la prima volta dal 2002.\n2013-2014: collaudatore per la Ferrari.\nDalla stagione 2013 \u00e8 test driver per lo sviluppo al simulatore della Ferrari. Vista l'assenza di Fernando Alonso ai primi test sul Circuito di Jerez de la Frontera, Pedro avr\u00e0 l'occasione di guidare la vettura l'ultimo giorno di test. Contestualmente all'attivit\u00e0 di collaudatore, collabora con l'emittente spagnola Antena 3 fornendo il commento tecnico durante le gare della stagione. Alla fine della stagione 2014 il rapporto fra la Ferrari e De la Rosa cessa e lo spagnolo decide di ritirarsi dalla Formula 1; al suo posto viene ingaggiato il francese Jean-\u00c9ric Vergne, proveniente dalla Toro Rosso.\nFormula E.\nDal 2018 \u00e8 consulente tecnico e sportivo del team Techeetah di Formula E."}
{"id": "63722", "revid": "125638967", "url": "https://it.wikipedia.org/wiki?curid=63722", "title": "Pedro Paulo Diniz", "text": "Carriera.\nPedro Paulo Diniz nacque in una delle famiglie pi\u00f9 ricche del Brasile: il padre Ab\u00edlio era infatti proprietario della Companhia Brasileira de Distribui\u00e7ao, tra i maggiori gruppi GDO sudamericani.\nDal padre eredit\u00f2 la passione per l'automobilismo, in cui riusc\u00ed a \"farsi strada\" principalmente grazie al cospicuo patrimonio personale: in particolare la societ\u00e0 paterna stipul\u00f2 un accordo con la filiale brasiliana della Parmalat, stabilendo che per ogni prodotto del gruppo caseario venduto in un proprio negozio, venissero devoluti 10 centavos in sponsorizzazione al giovane Pedro. La raccolta economica si rivel\u00f2 milionaria e Diniz, forte della propria \"dote\", gareggi\u00f2 quindi nei kart, in Formula Ford, in Formula 3 e in Formula 3000, senza risultati di particolare rilievo. Durante la permanenza in F3, peraltro, fu vittima di un grave incidente.\nIl patrimonio personale gli valse comunque l'esordio in Formula 1, nel 1995, con la scuderia Forti. \nDopo una stagione con modesti risultati, anche a causa di una vettura poco competitiva, nel 1996 pass\u00f2 alla Ligier, con cui ottenne i suoi primi due punti grazie ai sesti posti nei GP di Spagna e Italia, (mentre il compagno di squadra Olivier Panis vinse il Gp di Montecarlo e ottenne in totale 13 punti nella stagione).\nNel Gran Premio d'Argentina inoltre la sua vettura si incendi\u00f2, appena dopo aver effettuato un pit stop, perch\u00e9 il serbatoio era stato chiuso male, ma fortunatamente Diniz usc\u00ec illeso dall'incidente.\nNel 1997 segu\u00ec il patron Tom Walkinshaw dalla Ligier alla Arrows, dove affianc\u00f2 il campione del mondo in carica Damon Hill, il cui cospicuo stipendio pot\u00e9 essere onorato soprattutto grazie agli sponsor di Diniz. La stagione fu per\u00f2 costellata di ritiri, ben cinque nelle prime sei gare e 11 in tutta la stagione: il pilota brasiliano raccolse come unico risultato un 5\u00ba posto al N\u00fcrburgring conquistando cos\u00ec solo due punti (contro i sette del compagno di squadra), ma nell'ultima parte di stagione riusc\u00ec a giungere pi\u00f9 spesso al traguardo, sfiorando anche i punti in Belgio, gara in cui la Arrows festeggi\u00f2 il suo 300\u00b0 GP. Diniz ottenne quindi la riconferma per il 1998, in cui ottenne un 6\u00ba posto a Monaco e un 5\u00ba in Belgio, chiudendo cos\u00ec a parimerito con il nuovo compagno di squadra Mika Salo.\nOrmai reputato un buon pilota e non un mero \"pay driver\", nel 1999 pass\u00f2 alla Sauber, con cui visse per\u00f2 una stagione difficile, costellata da ben 12 ritiri in 16 gare, anche se diversi furono causati da guasti meccanici o incidenti per colpa di altri piloti: fra questi viene ricordato soprattutto quello al via del Gran Premio d'Europa in cui la sua auto si capovolse alla prima chicane distruggendo il roll-bar e lasciando il pilota brasiliano intrappolato per alcuni secondi; ciononostante Diniz riusc\u00ec a raccogliere tre punti, frutto dei sesti posti in Canada, in Inghilterra e in Austria, che gli valsero la conferma da parte del team svizzero per la stagione successiva in cui fece nuovamente coppia con Salo.\nAnche il 2000 si rivel\u00f2 tuttavia un anno molto difficile per il pilota paulista che, tra guasti e incidenti vari, questa volta non riusc\u00ec a conquistare neanche un punto iridato (contro i 6 di Salo) venendo cos\u00ec appiedato dalla Sauber al termine della stagione.\nMa gi\u00e0 alla fine di Agosto di quell'anno, Diniz e suo padre avevano iniziato a contrattare con Alain Prost per entrare nella societ\u00e0 della scuderia Prost Grand Prix: la trattativa si concluse a inizio autunno con l'acquisto del 40% delle quote del team francese, a cui venne garantita anche la sponsorizzazione della Parmalat, cosa che lasciava presupporre l'ingaggio del brasiliano come seconda guida per il 2001 a fianco di Jean Alesi. \nTuttavia nel corso dell'inverno, in seguito all'abbandono di quasi tutti gli sponsor, la situazione economica della squadra si aggrav\u00f2 notevolmente e a questo punto Diniz, dopo aver assicurato l'appoggio pubblicitario della Parmalat, decise di ritirarsi dal ruolo di pilota attivo in modo che il team potesse ingaggiare al suo posto un altro pilota pagante, e inizi\u00f2 a dedicarsi esclusivamente all'incarico di manager assieme al padre.\nLo scopo della famiglia Diniz era di rilevare l'intero pacchetto azionario della Prost, ma i negoziati si bloccarono nel Settembre del 2001 quando Alain Prost rifiut\u00f2 l'offerta fatta dall'ex-pilota brasiliano che decise quindi di uscire dalla societ\u00e0, condannando di fatto la squadra alla bancarotta (avvenuta nel Gennaio 2002). \nDa quel momento fino al 2006 Pedro ha gestito una sua scuderia nella Formula Renault brasiliana."}
{"id": "63723", "revid": "1840984", "url": "https://it.wikipedia.org/wiki?curid=63723", "title": "Pedro Lamy", "text": "Carriera.\nLe formule minori.\nPedro Lamy era inizialmente interessato al mondo delle due ruote, tant'\u00e8 che prese parte ad alcune gare di motocross. Successivamente pass\u00f2 ai kart e nel 1988 vinse il campionato portoghese; successo ripetuto l'anno seguente in Formula Ford. Con Domingos Piedade come manager, Lamy si trasfer\u00ec alla Formula Opel Lotus e vinse il campionato al secondo tentativo, nel 1991.\nCon l'aiuto del suo manager, Pedro si trasfer\u00ec in Germania per correre nel campionato di Formula 3 tedesco. Firm\u00f2 per il team di Willi Weber, e sconfisse Marco Werner nella lotta per il campionato 1992, vincendo il Marlboro Masters a Zandvoort e finendo al secondo posto nel Gran Premio di Macao.\nNel 1993 corse con il team \"Crypton Engenieering\" in Formula 3000 e fin\u00ec secondo nella classifica finale, alle spalle di un altro futuro pilota di Formula 1, il francese Olivier Panis, sebbene avesse vinto nel circuito di Pau, considerato da molto pi\u00f9 difficile di quello di Montecarlo.\nFormula 1.\nDurante lo stesso anno, Lamy ebbe l'opportunit\u00e0 di correre in Formula 1, sostituendo l'infortunato Alex Zanardi nel Scuderia Lotus. Non guadagn\u00f2 alcun punto, ma ottenne la conferma per l'intera stagione 1994. Sfortunatamente, Lamy fu vittima di un grave incidente durante un test a Silverstone, subendo la frattura di entrambe le gambe e rimanendo costretto su una sedia a rotelle per circa un anno.\nDopo un'intensa terapia di riabilitazione fisica, firm\u00f2 un contratto per correre per la seconda parte della stagione 1995 per la scuderia faentina Minardi, sostituendo Pierluigi Martini e ottenendo l'unico punto della scuderia in quell'anno, nel Circuito di Adelaide, dopo avere regalato spettacolo con un duplice testacoda provocato dal gran caldo.\nLamy rimase con la Minardi anche la stagione successiva, ma la mancanza di risorse signific\u00f2 una vettura poco implementata e competitiva. Il corridore portoghese chiuse la sua carriera in Formula 1 dopo 32 gran premi.\nVetture Sport.\nDopo l'esperienza poco fortunata in Formula 1, Lamy si trasferisce nel Campionato FIA GT, dove vince la classe GT2 nel 1998, guidando la Chrysler Viper GTS-R del team Oreca, con questa vettura ottiene la vittoria di classe GT2 alla 24 Ore di Le Mans 1998.\nNel 1999 viene ingaggiato dalla Mercedes-Benz per pilotare una delle sue CLR alla 24 Ore di Le Mans 1999, in gara mentre si trova al 2\u00ba posto \u00e8 costretto a fermarsi in quanto la vettura gemella di Peter Dumbreck compie un pauroso decollo, il team Mercedes-AMG fa rientrare ai box la sua vettura che viene ritirata.\nNel 2001 e 2002 corre a Le Mans guidando la Dallara LMP1 del team Oreca ottenendo un 4\u00ba e un 5\u00ba posto. Successivamente, vince la 24 Ore del N\u00fcrburgring per due anni di fila (2002 e 2003), ottenendo la \"V8STAR crown\" nel 2003.\nNel 2004 corre per la BMW Motorsport in alcune corse; partecipa al campionato Le Mans Series vincendo la classe GTS con la Ferrari 550 Maranello del team Larbre Competition.\nNel 2005 diventa pilota ufficiale dell'Aston Martin Racing, per tale squadra disputa il campionato American Le Mans Series guidando una Aston Martin DBR9 allestita dalla Prodrive, disputa anche la Le Mans Series alla guida di una Ferrari 550 Maranello del team Larbre Competition. Nel 2006 continua a correre in AMLS e in LMS, sempre alla guida dell'Aston Martin DBR9, diventa nuovamente campione di classe GT1 nel LMS.\nNel 2007 viene ingaggiato dalla Peugeot come pilota del prototipo Peugeot 908 HDi FAP, con questa squadra disputa il campionato Le Mans Series, che vince in coppia con St\u00e9phane Sarrazin, e la 24 Ore di Le Mans 2007 dove arriva secondo in coppia con Sarrazin e S\u00e9bastien Bourdais. Arriva anche 2\u00ba alla 24 Ore di Spa guidando una Maserati MC12 del team Vitaphone Racing. Nel 2008 termina la 4\u00ba posto il campionato LMS vincendo la 1000 km di Monza e la 1000 km del N\u00fcrburgring, alla 24 Ore di Le Mans chiude al 5\u00ba posto finale.\nNel 2009 non ottiene vittorie, il suo miglior piazzamento \u00e8 un 2\u00ba posto alla Petit Le Mans di Road Atlanta. Nel 2010 giunge secondo alla 12 Ore di Sebring sempre al volante della Peugeot 908, con la quale vince per\u00f2 la 1000 km di Spa e la Petit Le Mans. Vince nuovamente la 24 Ore del Nurburgring alla guida di una BMW M3 GT2 del BMW Motorsport."}
{"id": "63724", "revid": "2122025", "url": "https://it.wikipedia.org/wiki?curid=63724", "title": "Pedro Rodr\u00edguez de la Vega", "text": "Pilota dallo stile di guida preciso e metodico, era tra i migliori della sua generazione nelle corse sul bagnato. \nA differenza di quella del fratello Ricardo, la sua carriera ebbe uno sviluppo pi\u00f9 lento, ma riusc\u00ec a imporsi in due Gran Premi di Formula 1 e soprattutto nel Campionato internazionale sportprototipi in cui port\u00f2 la Porsche a vincere i mondiali 1970 e 1971, oltre alla 24 Ore di Le Mans 1968. Nel 1971 fu vittima di un incidente mortale durante una gara di vetture sport sul circuito tedesco del Norisring a Norimberga. A lui e al fratello Ricardo, ugualmente morto in una gara automobilistica, \u00e8 intitolato l'Autodromo di Citt\u00e0 del Messico.\nCarriera.\nNato a Citt\u00e0 del Messico, era il fratello maggiore di Ricardo Rodr\u00edguez.\nI due erano soprannominati \"I piccoli messicani\".\nEntrambi i fratelli iniziarono a correre in bicicletta prima e poi in moto diventando campioni del Messico. Pedro divenne campione nazionale di motociclismo nel 1953 e nel 1954.\nIl suo debutto internazionale nelle corse automobilistiche avvenne a Nassau nel 1957 al volante di una Ferrari, assieme al fratello Ricardo su una Porsche.\nEra appena diciottenne quando l'importatore della Ferrari, Luigi Chinetti, lo iscrisse alla 24 Ore di Le Mans al volante di una Ferrari 500 Testa Rossa, poich\u00e9 Ricardo non poteva correre perch\u00e9 troppo giovane. Pedro fece coppia con Jos\u00e9 Behra, fratello di Jean Behra. Pedro torn\u00f2 ogni anno a Le Mans, per un totale di 14 partecipazioni con una vittoria, nel 1968, in coppia con il pilota italo-belga Lucien Bianchi su una Ford GT40 del team J.W. Automotive Engineering Ltd. \nNel 1962 il fratello Ricardo perse la vita in un terribile incidente durante le prove del Gran Premio del Messico, e in seguito alla tragica scomparsa, decise di ridurre parzialmente i suoi impegni nel mondo dell'automobilismo dedicandosi alla sua azienda di importazione di automobili.\nTuttavia, nel 1963 vinse a Daytona la gara del Mondiale Marche e partecip\u00f2 al suo primo Gran Premio di Formula 1 con la Lotus in USA e Messico, continuando a correre sporadicamente in Formula 1 fino al 1966 con la Ferrari e la Lotus. \nFu solo a partire dal 1967 che gli fu offerto di disputare un'intera stagione. Vinse la sua gara inaugurale in Sud Africa a bordo di una Cooper-Maserati. Negli anni seguenti si altern\u00f2 tra BRM, Parnell BRM e l Ferrari e nuovamente BRM, con cui vinse il suo secondo Gran Premio a Spa nel 1970. Fu tra i migliori piloti della sua generazione sul bagnato, e dopo aver corso da pilota ufficiale per la Ferrari nel Campionato Mondiale Marche del 1969 con la 312 P, torn\u00f2 nel team Wyer-Gulf nel 1970, al volante della Porsche 917.\nIn precedenza aveva gi\u00e0 difeso, nel 1968, i colori dello stesso team e al volante di una Ford GT 40, in coppia con l'italo-belga Lucien Bianchi, aveva vinto la 24 Ore di Le Mans, sostituendo il pilota titolare di Wyer, Jacky Ickx, rimasto infortunato. Grazie anche all'apporto di Rodriguez, la Ford nel 1968 e la Porsche nel biennio 1970-71 conquistarono il Campionato Mondiale Marche. Divenne uno dei campioni pi\u00f9 eclettici dello sport automobilistico, correndo nei campionati Can-Am, NASCAR, partecipando anche ad alcuni rallies ed infine diventando Campione nordamericano di corse su ghiaccio nel 1970. \nMor\u00ec in una gara del campionato Interserie, al Norisring, in Germania, l'11 luglio 1971, al volante di una Ferrari 512M della Scuderia di Herbert M\u00fcller, il suo amico svizzero col quale aveva partecipato alla Targa Florio nel 1971 al volante di una Porsche 908/3.\nRimpatriata la salma, questa venne inumata nel cimitero Pante\u00f3n Espa\u00f1ol di Citt\u00e0 del Messico, accanto al fratello Ricardo.\nVita privata.\nEra solito portare con s\u00e9 una scorta di tabasco con la quale insaporiva le pietanze. Molto superstizioso, portava sempre al dito un anello, ricordo del fratello scomparso Ricardo. Smarr\u00ec l'anello nel 1971 in un aeroporto statunitense e confid\u00f2 alla stampa di non sentirsi pi\u00f9 sicuro. Fece fare una copia esatta dell'anello ma ribad\u00ec ai giornalisti che non era la stessa cosa, pochi mesi dopo perse la vita al Norisring. \nEra sposato in Messico con Angelina Dammy, ma ha anche avuto una compagna in Inghilterra, Glenda Foreman, con la quale ha vissuto a Bray nei suoi ultimi anni, ma non ha lasciato figli.\nCommemorazioni.\nIl primo tornante del Daytona International Speedway (il tornante a destra) \u00e8 stato battezzato \"curva Pedro Rodr\u00edguez\", e l'autodromo di Citt\u00e0 del Messico \u00e8 stato intitolato in memoria sua e del fratello Ricardo: \"Autodromo Hermanos Rodr\u00edguez\" (\"fratelli Rodr\u00edguez\"). Nel luglio 2006, 35 anni dopo la sua morte, una targa di bronzo \u00e8 stata piazzata nel luogo del suo incidente a Norimberga, uno sforzo congiunto della \"Scuderia Rodr\u00edguez\" (la fondazione di famiglia), e le autorit\u00e0 cittadine. La Scuderia mantiene viva la sua memoria, e quella di suo fratello, e funziona da registro delle \"Rodr\u00edguez's memorabilia and cars\" certificandole; il suo segretario generale Carlos Jalife pubblicher\u00e0 il primo volume della biografia dei Rodr\u00edguez nel 2006, con il secondo che seguir\u00e0 a breve."}
{"id": "63725", "revid": "767487", "url": "https://it.wikipedia.org/wiki?curid=63725", "title": "Pete Lovely", "text": ""}
{"id": "63726", "revid": "228587", "url": "https://it.wikipedia.org/wiki?curid=63726", "title": "Peter Arundell", "text": "Carriera.\nDopo aver inizialmente lavorato nella Royal Air Force diventa pilota professionista. Nel 1962 vince la Formula Junior a bordo di una Lotus 22 e bissa il titolo l'anno successivo alla guida di una Lotus 27.\nNel 1963 fa il suo ingresso in Formula 1, ingaggiato dal Team Lotus e iscritto al Gran Premio di Francia. Non riuscir\u00e0 per\u00f2 a partire. Nel 1964 viene confermato dal team, ottenendo due podi e 11 punti iridati. Nello stesso anno, durante una gara di Formula 2 sul circuito di Reims, ha un incidente con Richie Ginther, a seguito del quale viene sbalzato fuori dall'abitacolo. Questo incidente costringer\u00e0 il pilota a non correre in quell'anno e in quello successivo. Ritorner\u00e0 in Formula 1 nel 1966, sempre alla guida di una Lotus, ottenendo un punto iridato.\nNel 1969 si ritira dalle corse, ed in seguito fonder\u00e0 la compagnia di videogiochi pornografici Mystique."}
{"id": "63727", "revid": "1318658", "url": "https://it.wikipedia.org/wiki?curid=63727", "title": "Peter Collins", "text": "Carriera.\nCollins \u00e8 passato alla storia come il pilota che, nell'ultima gara del campionato, ha ceduto la sua vettura all'avversario diretto per la vittoria del mondiale. Accadde nel 1956: nell'ultimo GP, a Monza, il capitano della Lancia-Ferrari Juan Manuel Fangio fu costretto a ritirarsi per un problema meccanico, consegnando la leadership della corsa al rivale della Maserati Stirling Moss. Collins, compagno di squadra di Fangio, aveva anch'egli la chance di vincere il titolo in caso di successo a Monza, ma scelse di fermarsi ai box e cedere la vettura al suo caposquadra (all'epoca il regolamento lo consentiva), il quale concluse la gara brianzola al secondo posto conquistando cos\u00ec il suo quarto titolo iridato.\nQuesto gesto di sportivit\u00e0 venne minimizzato dal pilota inglese, che afferm\u00f2 di avere ancora molte chance di vincere un titolo iridato essendo vent'anni pi\u00f9 giovane del campione argentino.\nPeter Collins mor\u00ec due anni dopo senza mai aver conquistato un titolo mondiale in seguito ad un incidente sul circuito del N\u00fcrburgring: la sua vettura, una Ferrari 246 F1, usc\u00ec di strada alla curva Pflanzgarten, finendo in un fosso capottandosi pi\u00f9 volte, ed egli fin\u00ec contro un albero, fratturandosi il cranio. Spir\u00f2 durante il tragitto verso l'ospedale di Bonn.\nCollins venne sepolto nel cimitero parrocchiale di Santa Maria a Stone, nel Worcestershire."}
{"id": "63728", "revid": "1516087", "url": "https://it.wikipedia.org/wiki?curid=63728", "title": "Peter Gethin", "text": "Nel 1970 sostitu\u00ec lo scomparso Bruce McLaren dalla quinta prova del mondiale.\nL'unica sua vittoria nella massima formula fu al Gran Premio d'Italia 1971, dove vinse con una BRM P160 superando Ronnie Peterson con la March 711 Cosworth all'ultima curva. Alla fine della gara sul circuito di Monza i primi cinque piloti furono distanziati tra loro da pochissimi centesimi di secondo.\nIn gara Gethin non era mai stato in testa sino al terzultimo giro, e all'ultima curva riusc\u00ec a infilarsi nella scia di Peterson e a sorpassare la sua March, con quello che \u00e8 tra i minori distacchi mai registrato tra primo e secondo in Formula 1.\n\u00c8 scomparso nel 2011 all'et\u00e0 di 71 anni dopo una lunga malattia."}
{"id": "63729", "revid": "1840984", "url": "https://it.wikipedia.org/wiki?curid=63729", "title": "Peter Hirt", "text": ""}
{"id": "63730", "revid": "767487", "url": "https://it.wikipedia.org/wiki?curid=63730", "title": "Peter Revson", "text": "\u00c8 stato un pilota di Formula 1, vincitore di 2 Gran Premi.\nMembro ed erede della famiglia di industriali della cosmesi Revlon, in quanto figlio del fondatore Charles Revson, rinunci\u00f2 all'eredit\u00e0 e ai beni di famiglia per la passione delle corse (curiosamente, nel 1973 corse anche per la McLaren, sponsorizzata dalla concorrente Yardley).\nCarriera.\nNel 1964 fece una fugace apparizione in Formula 1 alla guida di una Lotus, dopodich\u00e9 spar\u00ec.\nNel 1969 ricomparve nella 500 miglia di Indianapolis, in cui corse fino al 1973 ottenendo come miglior risultato un secondo posto.\nNel 1971 ritorn\u00f2 in Formula 1 con la Tyrrell, disputando un unico Gran Premio.\nL'anno successivo fu ingaggiato dalla McLaren, in cui disput\u00f2, nel 1972 e nel 1973 le sue migliori stagioni giungendo in entrambe quinto in classifica piloti. Il 1973 fu la sua migliore annata: due vittorie. Nel 1974 pass\u00f2 alla Shadow, ma mor\u00ec nel corso di prove private sul circuito di Kyalami.\nRevson \u00e8 stato sepolto nel cimitero di Hartsdale, New York, accanto al fratello, nel mausoleo di famiglia."}
{"id": "63731", "revid": "1602064", "url": "https://it.wikipedia.org/wiki?curid=63731", "title": "Peter Walker", "text": ""}
{"id": "63732", "revid": "1840984", "url": "https://it.wikipedia.org/wiki?curid=63732", "title": "Peter Whitehead (pilota automobilistico)", "text": "Carriera.\nLa sua carriera nel mondo dell'automobilismo inizi\u00f2 prima della seconda guerra mondiale, grazie anche alla sua facoltosa famiglia, e lo port\u00f2 a vincere alcune gare alla guida della English Racing Automobiles, tra cui il Gran Premio d'Australia del 1938.\nRiprese a correre nel dopoguerra e il suo maggior successo in carriera fu la vittoria nel 1951 della 24 Ore di Le Mans su Jaguar, casa con cui corse varie gare destinate alle Sport Prototipo.\nGareggi\u00f2 anche con vetture monoposto e partecip\u00f2 ad alcune gare in Formula 1 tra il 1950 e il 1954, ottenendo quale miglior risultato un podio in occasione del Gran Premio di Francia 1950.\nViene anche ricordato per essere il primo pilota a cui Enzo Ferrari cedette una sua vettura di Formula 1; la sua partecipazione al Campionato mondiale di Formula 1 del 1950 avvenne infatti in forma privata.\nTrov\u00f2 la morte nel 1958 mentre disputava il Tour de France automobile."}
{"id": "63733", "revid": "1840984", "url": "https://it.wikipedia.org/wiki?curid=63733", "title": "Phil Hill", "text": "Carriera.\nPhil Hill nacque a Miami in Florida il 20 aprile 1927, anche se crebbe a Santa Monica. Fin dalla tenera et\u00e0 si appassion\u00f2 all'automobilismo e a nove anni guid\u00f2 per la prima volta la Oldsmobile di famiglia. Nel 1946 fu inoltre uno dei primi iscritti al California Sportscar Club.\nInizi\u00f2 la carriera trasferendosi in Inghilterra per essere impiegato dalla Jaguar come pilota collaudatore e di rincalzo. Nel 1954 si mise in luce conquistando, a bordo di una Ferrari 375 MM Vignale il 2\u00ba posto nella Carrera Panamericana, una delle tre gare pi\u00f9 prestigiose dell'epoca.\nQuesta gli valse l'attenzione di Enzo Ferrari che lo mise sotto contratto per la 24 Ore di Le Mans e alla Carrera Panamericana. Il 1955 fu l'\"annus horribilis\" dell'automobilismo con la nella quale perirono 90 persone. In seguito all'evento, il governo messicano decise di annullare la \"Carrera\".\nNel 1958, alla sua quarta partecipazione, Hill vinse la 24 ore di Le Mans, al volante di una Ferrari 250 Testa Rossa e, in seguito, debutt\u00f2 in F1 con la Maserati nel GP di Francia, terminando settimo. Enzo Ferrari, viste le prestazioni di Hill, lo mise in squadra anche per la F1, ma la prima gara non and\u00f2 bene per tutta la scuderia. Peter Collins mor\u00ec, il terzo in quell'anno dopo Pat O'Connor e Luigi Musso.\nHill, dopo aver saltato il GP di Portogallo, a Monza fu terzo e ottenne il giro pi\u00f9 veloce. Ingaggiato in pianta stabile, fu ancora terzo in Marocco, nella gara in cui mor\u00ec Stuart Lewis-Evans.\nHill fu confermato anche nel 1959, con due secondi posti e un giro veloce. L'americano rimase alla Ferrari anche nel 1960, quando vinse a Monza, e nel 1961, anno in cui vinse due Gran Premi e il titolo mondiale ma sub\u00ec la morte dell'amico e compagno Wolfgang von Trips. Ovviamente fu riconfermato alla Ferrari per il 1962, ma non and\u00f2 oltre tre podi. L'anno successivo Hill segu\u00ec Carlo Chiti alla ATS italiana, disputando anche alcune gare in Lotus, ma non concluse niente.\nPer il 1964 fu alla Cooper, ma ottenne solo un solo sesto posto in Gran Bretagna. Dopo un tentativo fallito di qualificarsi per il Gran Premio d'Italia 1966 con una Eagle chiuse con la F1. Mor\u00ec il 28 agosto 2008 a Salinas e fu sepolto a Woodlawn, a Santa Monica, California."}
{"id": "63734", "revid": "119121474", "url": "https://it.wikipedia.org/wiki?curid=63734", "title": "Philippe Adams", "text": "Prima della sua breve carriera in Formula 1 arriv\u00f2 secondo nel Campionato Britannico di Formula 3 nel 1992 e vinse il Campionato Britannico di Formula 2 nel 1993. Dopo la sua esperienza in Formula 1, ha corso in categorie nazionali di corse per berline."}
{"id": "63735", "revid": "124669262", "url": "https://it.wikipedia.org/wiki?curid=63735", "title": "Philippe Alliot", "text": "Carriera.\nPrima della Formula 1.\nLa carriera di Alliot cominci\u00f2 nel 1976, quando inizi\u00f2 a correre in Formula Renault. Vi rimase anche nel 1977 e nel 1978, anno in cui vinse il titolo. Dopo questo successo nel 1979 emigr\u00f2 nella Formula 3 francese, passando l'anno successivo alla Formula 3 europea. Nel 1983 Philippe corse in Formula 2 e nello stesso anno partecip\u00f2 alla 24 Ore di Le Mans, giungendo terzo in coppia con Mario e Michael Andretti.\nFormula 1.\nDopo questi buoni risultati Alliot nel 1984 tent\u00f2 la strada della Formula 1 e venne ingaggiato dalla RAM, vettura poco competitiva con cui non riusc\u00ec a conquistare buoni risultati, venendo spesso costretto al ritiro.\nLa grande occasione arriv\u00f2 nel 1986 quando la Ligier lo chiam\u00f2 a sostituire l'infortunato Jacques Laffite. \u00c8 qui che colse il primo punto, al Gran Premio del Messico.\nL'anno successivo, per\u00f2, la scuderia francese non lo conferm\u00f2 e pass\u00f2 alla Larrousse. A una prima stagione mediocre con tre punti conquistati ne seguirono una seconda catastrofica senza risultati e una terza con appena un punto totalizzato.\nNel 1990 una Ligier non pi\u00f9 brillante lo richiam\u00f2. La stagione fu disastrosa e a fine anno Alliot lasci\u00f2 la Formula 1.\nSport prototipi.\nAlliot ha corso a lungo anche con vetture sport prototipo, prendendo parte a 10 edizioni della 24 Ore di Le Mans, tra il 1981 e il 2003, cogliendo come miglior risultato 3 terzi posti. Guidando la Peugeot 905 in coppia con Mauro Baldi vinse 3 gare del Campionato Mondiale Sport Prototipi tra il 1991 e il 1992, lo stesso anno sigl\u00f2 la pole position alla 24 Ore di Le Mans, mentre nel 1993 il francese torn\u00f2 in Formula 1.\nIl ritorno alla massima serie.\nTornato in Formula 1 con la Larrousse Alliot disput\u00f2 una stagione non brillante dovuta alla sua vettura, non molto veloce, ma riusc\u00ec a conquistare un buon quinto posto a Imola. A fine anno lasci\u00f2 nuovamente la massima serie, salvo per fare due apparizioni per sostituire piloti infortunati nel 1994.\nIl ritiro dalle corse.\nRitiratosi dalle corse nel 2003 Alliot svolge tuttora l'attivit\u00e0 di commentatore e partecipa alla Parigi-Dakar."}
{"id": "63736", "revid": "123537673", "url": "https://it.wikipedia.org/wiki?curid=63736", "title": "Philippe \u00c9tancelin", "text": "Il suo 5\u00ba posto al Gran Premio d'Italia 1950 lo rende il pilota pi\u00f9 anziano ad avere conquistato dei punti valevoli per il Campionato del Mondo di Formula 1. Tra le sue vittorie pi\u00f9 importanti va inoltre ricordata la 24 Ore di Le Mans del 1934.\nCarriera.\nNato da una famiglia benestante che aveva costruito la sua fortuna sul commercio della lana, \u00c9tancelin inizi\u00f2 la propria carriera nell'automobilismo a vent'anni, quando decise di comprare una Bugatti Tipo 35. Prese quindi parte a diverse gare in salita di ambito locale e, soprattutto, al Gran Premio della Marna, in cui riusc\u00ec ad imporsi al debutto. Riusc\u00ec quindi a costruirsi la fama di pilota veloce e tra i pi\u00f9 interessanti del panorama nazionale francese. Corse dunque per varie squadre, tra cui Bugatti, Maserati ed Alfa Romeo, con cui vinse la 24 Ore di Le Mans del 1934. Fu poi protagonista di alcuni spettacolari incidenti dai quali usc\u00ec quasi sempre illeso e nel 1936 ottenne la sua ultima vittoria di prestigio al Gran Premio di Pau. Nonostante ci\u00f2 continu\u00f2 la sua carriera alla Talbot di Anthony Lago fino allo scoppio della seconda guerra mondiale.\nTerminato il conflitto torn\u00f2 a correre ottenendo una vittoria al Gran Premio di Parigi del 1949. Prese poi parte al campionato inaugurale di Formula 1 nel 1950, ottenendo due quinti posti. Continu\u00f2 poi la sua carriera fino al 1953, anno in cui decise di ritirarsi.\nMor\u00ec nel 1981 e venne sepolto presso il cimitero di Bonsecours."}
{"id": "63737", "revid": "180559", "url": "https://it.wikipedia.org/wiki?curid=63737", "title": "Philippe Streiff", "text": "Ha partecipato a 53 Gran Premi, ottenendo un podio e un totale di 11 punti iridati tra il 1984 e il 1988.\nCarriera.\nGli inizi.\nStreiff cominci\u00f2 la sua carriera nel mondo dell'automobilismo a 22 anni, quando si iscrisse alla scuola di guida Nogaro. L'anno seguente prese parte al campionato di Formula Renault, vincendo la sua prima gara sul circuito Paul Ricard, ma a fine anno non and\u00f2 oltre il quinto posto in classifica piloti. Decise comunque di prendere parte al campionato europeo di Formula 3 alla guida di una Martini messa a disposizione da una scuderia privata. Fu solo, per\u00f2, con il passaggio alla pi\u00f9 competitiva Toyota nel 1980 che cominci\u00f2 ad ottenere risultati rilevanti. Nel 1981 decise comunque di dedicarsi alla F3 francese, vincendo il campionato al primo tentativo.\nQuesto risultato gli apr\u00ec le porte per il passaggio alla Formula 2 con il team AGS. Nei tre anni successivi, pur concludendo sempre ai primi posti ottenne una sola vittoria, nel 1984.\nFormula 1.\nLo stesso anno ebbe la possibilit\u00e0 di debuttare in Formula 1 guidando una Renault al Gran Premio del Portogallo. Nel 1985 inizialmente prese parte al campionato di Formula 3000, ma a stagione in corso venne chiamato dalla Ligier a sostituire Andrea De Cesaris. Con la scuderia francese ottenne il suo unico podio in carriera. Grazie anche alla sponsorizzazione della Renault, Streiff venne messo sotto contratto dalla Tyrrell e nelle due stagioni successive colse un totale di sette punti. Passato alla AGS nel 1988 nel primo anno non ottenne alcun risultato di rilievo.\nUn incidente in alcuni test prima dell'inizio della stagione 1989, capitato sul tracciato di Jacarepagua, in Brasile, lo ha costretto a vivere su una sedia a rotelle. Dimostrando comunque una grande forza d'animo, ha da allora organizzato eventi di go-Kart a Parigi ed \u00e8 stato, inoltre, consigliere tecnico per i diritti delle persone diversamente abili, sotto la supervisione del Ministero della Sanit\u00e0 francese.\nIn seguito al tragico incidente che ha visto finire in coma Michael Schumacher nel 2013, si \u00e8 guadagnato la fama di \"millantatore\", diffondendo a pi\u00f9 riprese false notizie sulle condizioni di salute dell'ex pilota tedesco."}
{"id": "63738", "revid": "1718925", "url": "https://it.wikipedia.org/wiki?curid=63738", "title": "Piercarlo Ghinzani", "text": "\u00c8 contitolare del A1 Team Italy.\nCarriera.\nGli inizi.\nDopo aver ottenuto buoni risultati in Formula Ford, nel 1973 Ghinzani prese parte al campionato di Formula 3, vendendo la sua precedente vettura ad un altro pilota italiano: Bruno Giacomelli. Firm\u00f2 un contratto con il team di Allegrini, che gli affid\u00f2 una Brabham BT41, ma i risultati latitarono e alla fine del 1976 cambi\u00f2 squadra.\nNel 1977 pass\u00f2 al Team Euroracing, con cui vinse il campionato europeo durante la prima stagione. Dopo un'infruttuosa apparizione al campionato europeo di Formula 2, in cui colse solamente un quarto posto a Pergusa, ma venne sfavorito anche dal fatto di non disporre n\u00e9 di pneumatici n\u00e9 di un motore ufficiale, nel 1979 decise di correre nuovamente nel campionato europeo di Formula 3 con l'Alfa Romeo, con la promessa che se avesse vinto il titolo sarebbe entrato a far parte della squadra in via stabile. Dopo essersi imposto alla prima gara venne per\u00f2 avvicinato da Jean-Marie Balestre, presidente della FISA, che lo inform\u00f2 che se avesse proseguito il campionato non gli sarebbero stati comunque attribuiti punti, visto che aveva un'esperienza molto maggiore rispetto agli altri concorrenti. A detta del pilota italiano si tratt\u00f2 di una manovra atta a favorire Alain Prost, che si sarebbe imposto a fine campionato. Decise quindi di ripiegare sul campionato italiano di Formula 3, che vinse davanti al giovane Alboreto, e si dedic\u00f2 allo sviluppo dei motori Alfa Romeo.\nVetture sport.\nNonostante i successi ottenuti, Ghinzani si ritrov\u00f2 presto con poche prospettive per il prosieguo della carriera. Vennero per\u00f2 notato da Cesare Fiorio che decise di farlo entrare nella squadra della Lancia per fargli sviluppare la Beta Montecarlo, viste le sue doti da collaudatore. Ben presto riusc\u00ec anche a prendere parte ad alcune gare del Campionato mondiale Endurance. Tra il 1980 e il 1983 fece quindi parte della squadra ufficiale Lancia Martini Racing, guidando la Beta Montecarlo, la LC1, la LC2 e aggiudicandosi in coppia con Michele Alboreto la 1000 km del Mugello del 1982.\nNel 1986 si aggiudic\u00f2 la 1000 km del Fuji in coppia con Paolo Barilla, nell'ultima vittoria nel mondiale sport della Porsche 956, sempre nello stesso anno con la Porsche vince la 200 miglia di Kyalami\nFormula 1.\nDebutto e anni in Osella (1981-1985).\nNel 1981 Ghinzani ebbe la possibilit\u00e0 di esordire in Formula 1: una settimana prima del Gran Premio del Belgio, senza mai aver effettuato alcun test su una vettura della massima serie, venne chiamato dalla Osella in sostituzione dell'infortunato Miguel \u00c1ngel Guerra. Dopo aver ottenuto il tredicesimo posto all'esordio, fall\u00ec la qualificazione a Monaco e lasci\u00f2 il posto a Giorgio Francia.\nTorn\u00f2 nella massima serie automobilistica nel 1983. Inizialmente sostenne dei test con la Tyrrell risultando pi\u00f9 veloce di vari piloti tra cui Michele Alboreto, Danny Sullivan, Chico Serra e Stefan Johansson, ma alla fine fu costretto ad accasarsi nuovamente all'Osella, con cui corse per la maggior parte della carriera. La stagione, per\u00f2, si rivel\u00f2 difficile: le FA1D e FA1E erano poco competitive soprattutto a causa del motore Alfa Romeo, pi\u00f9 pesante e meno potente di quello delle squadre rivali. Ghinzani concluse il solo Gran Premio d'Austria e manc\u00f2 pi\u00f9 volte la qualificazione.\nMigliore fu la stagione 1984. La nuova vettura era pi\u00f9 competitiva della precedente, ma al Gran Premio del Sudafrica fu vittima di uno spettacolare incidente. La macchina si spezz\u00f2 in due parti e il carburante venne sparso per il circuito e un maldestro intervento di un commissario di percorso scaten\u00f2 un incendio. Il pilota se la cav\u00f2 con alcune ustioni, ma decise comunque di forzare i tempi del suo rientro, tornando a disposizione gi\u00e0 per il Gran Premio del Belgio. Al Gran Premio di Dallas Ghinzani ottenne, per\u00f2, i suoi primi e unici punti in carriera ottenendo un quinto posto in una gara caratterizzata da condizioni estreme. Il suo piazzamento permise al team di ottenere i soldi sufficienti per completare la stagione senza patemi finanziari. L'Osella si dimostr\u00f2 competitiva pure al Gran Premio d'Italia e il pilota riusc\u00ec ad occupare la terza posizione, ma, avendo ignorato gli ordini di scuderia che gli indicavano di rallentare a causa di un anomalo consumo di benzina, Ghinzani fu costretto al ritiro. Concluse quindi diciannovesimo in classifica con due punti ottenuti. Durante l'anno si prospett\u00f2 anche la possibilit\u00e0 di un passaggio alla Williams, grazie anche all'intercessione del conte Zanon, ma alla fine gli venne preferito Nigel Mansell.\nConfermato dalla Osella per il 1985, la stagione inizi\u00f2 sulla falsa linea della precedente. La squadra, per\u00f2, era sempre pi\u00f9 a corto di fondi e, a partire dal Gran Premio di Germania, Ghinzani venne sostituito da Huub Rothengatter, in grado di apportare un budget sufficiente per terminare la stagione. Il pilota italiano, all'epoca tester ufficiale delle gomme Pirelli, riusc\u00ec a trovare un accordo con la Toleman, passata nelle mani dei Benetton, perch\u00e9 gli affidasse una seconda vettura con il compito di sviluppare gli pneumatici e gi\u00e0 in Austria torn\u00f2 in pista. Nonostante qualche buona prestazione in qualifica, a causa dell'inaffidabilit\u00e0 della monoposto, non riusc\u00ec mai a giungere al traguardo e in due occasioni non pot\u00e9 nemmeno prendere il via. Chiuse quindi la stagione senza punti e, senza alcuna possibilit\u00e0 di essere confermato per il 1986, si accord\u00f2 nuovamente con l'Osella.\nRitornato alla Osella nel 1986, visse una stagione durissima per i problemi finanziari del team e nel 1987 pass\u00f2 alla Ligier al fianco di Ren\u00e9 Arnoux.\nGli ultimi anni (1987-1989).\nL'ingaggio di Ghinzani alla Ligier fu favorito dalla sua conoscenza dei motori Alfa Romeo e dalle sue buone capacit\u00e0 di collaudatore per lo sviluppo della vettura. La casa di Arese era per\u00f2 stata da poco acquisita dalla FIAT, la quale non era intenzionata a continuare il programma di Formula 1 per i suoi costi. Il pretesto venne fornito dai commenti negativi sul propulsore fatti da Arnoux dopo i primi test e la FIAT decise quindi di sospendere la fornitura. A meno di un mese dall'inizio del mondiale si dovette dunque modificare la vettura per adattarla ai nuovi propulsori Megatron, compromettendo quindi il lavoro svolto fino a quel momento. La stagione si preannunci\u00f2 molto difficile per Ghinzani, anche per il fatto che essendo la seconda guida aveva a disposizione treni di gomme meno efficienti in qualifica, visto che gli pneumatici pi\u00f9 morbidi spettavano ad Arnoux.\nDopo aver saltato la prima gara stagionale per permettere alla squadra di adattare il nuovo motore alla monoposto, l'esordio fu al Gran Premio di San Marino, in cui Ghinzani fu costretto al ritiro. Durante la stagione raramente la vettura si mostr\u00f2 competitiva e anche nelle poche volte in cui l'italiano poteva lottare nelle posizioni di testa, come in Germania dove era risalito fino alla quinta piazza, fu costretto ad abbandonare per un guasto meccanico. A fine stagione il miglior risultato fu un settimo posto e Ghinzani non ottenne alcun punto.\nIl 1988 vide Ghinzani correre per la Zakspeed ottenendo come miglior risultato due quattordicesimi posti, per poi tornare l'anno successivo e chiudere la carriera in F.1 con la Osella prendendo il via solo a tre gare senza riuscire concluderle.\nDopo la Formula 1.\nTerminata l'esperienza in massima serie intraprese la carriera da costruttore. Nel 1992 fond\u00f2 il suo team e due anni dopo prese parte al campionato di F3 italiana. Tra il 2000 e il 2001 la sua squadra disput\u00f2 i campionati di Formula 3000 e F3 tedesca. \u00c8 stato inoltre proprietario del team italiano di A1 Grand Prix."}
{"id": "63739", "revid": "125461799", "url": "https://it.wikipedia.org/wiki?curid=63739", "title": "Pierluigi Martini", "text": "Ha partecipato a 118 Gran Premi di Formula 1, di cui ben 102 con la scuderia Minardi: a lui sono legati i migliori momenti della squadra faentina. Ha inoltre vinto una 24 Ore di Le Mans.\nCarriera.\nPrima esperienza in Formula 1.\nIl debutto e la stagione con Minardi (1984-1985).\nDopo essersi aggiudicato il Campionato Europeo di Formula 3 nel 1983 non riusc\u00ec, per\u00f2, a trovare un volante per entrare in Formula 1, nonostante nello stesso avesse disputato diversi test al volante della Brabham e fosse molto gradito dallo sponsor principale del team, la Parmalat, gi\u00e0 suo sponsor nella stagione di Formula 3. Calisto Tanzi voleva infatti un pilota italiano giovane da affiancare a Nelson Piquet, mentre il proprietario della squadra Bernie Ecclestone voleva Ayrton Senna. A seguito di un test dove riusc\u00ec a stare davanti al pilota brasiliano di un decimo venne scartato comunque e il sedile and\u00f2 a Teo Fabi. \nSoltanto l'anno successivo, al Gran Premio d'Italia la Toleman lo assunse per sostituire Ayrton Senna, sospeso dalla scuderia per un gran premio. Non riusc\u00ec a qualificarsi per la gara a causa di un problema alla turbina che lo penalizz\u00f2 il venerd\u00ec e il sabato. A fine stagione venne contattato da Gian Carlo Minardi che aveva pianificato il debutto di una sua squadra nella massima serie per il 1985. Il pilota avrebbe dovuto essere Alessandro Nannini, ma gli venne rifiutata la superlicenza dalla FISA. Martini e Minardi si accordarono quindi per disputare la stagione successiva.\nNel 1985 inizi\u00f2 quindi la sua lunga collaborazione con la Minardi in Formula 1, rifiutando un'offerta di contratto della Toleman. La stagione di esordio si prospett\u00f2 per\u00f2 difficile: l'Alfa Romeo avrebbe dovuto mettere a disposizione della Minardi i propri motori, ma a poche settimane dall'inizio del campionato l'accordo non si concretizz\u00f2. Essendo ormai impossibile riprogettare la vettura, per le prime gare venne utilizzato un Ford Cosworth DFY per poi optare, a partire dal Gran Premio di San Marino,\u00a0per la fornitura della Motori Moderni di Carlo Chiti. Inoltre la Minardi M185 era una vettura caratterizzata da un telaio pesante e con componenti ormai obsolete. Anni dopo, in un'intervista, lo stesso Martini afferm\u00f2 che gli scarsi risultati ottenuti erano dovuti principalmente al propulsore, che impediva anche lo sviluppo della monoposto. Nonostante le difficolt\u00e0, Martini si comport\u00f2 in maniera dignitosa, mancando la qualifica solo a Monaco; giunse al traguardo solo tre volte, ottenendo come miglior risultato un ottavo posto in Australia, mentre in qualifica il risultato migliore fu il 19\u00ba posto nei Gran Premi di Sudafrica e San Marino.\nTerminata la stagione, per\u00f2, Martini rimase senza contratto e, non avendo alcuna possibilit\u00e0 di continuare in Formula 1, dovette momentaneamente abbandonare la massima serie.\nPassaggio in Formula 3000.\nSi accord\u00f2 quindi con il team Pavesi Racing, con cui aveva gi\u00e0 corso in Formula 3, per disputare il campionato di Formula 3000. La scelta di Martini fu dettata dal solido rapporto con la squadra, con cui vi era gi\u00e0 una conoscenza reciproca e una forte fiducia. La stagione, nel complesso, si rivel\u00f2 molto buona: Martini vinse tre gare e chiuse secondo, a soli due punti dal vincitore Ivan Capelli. Il pilota ritrov\u00f2 quindi entusiasmo e maggiore fiducia nelle sue capacit\u00e0.\nLa stagione successiva, si rivel\u00f2 invece estremamente deludente: Martini ottenne solamente due piazzamenti a punti e non and\u00f2 oltre un secondo posto a Pergusa. In campionato chiuse undicesimo e decise quindi di passare alla First Racing per il 1988. \nCon la squadra di Lamberto Leoni, Martini ritrov\u00f2 una buona competitivit\u00e0, ottenendo un'altra vittoria e chiudendo il campionato al quarto posto. Contemporaneamente, dopo aver ottenuto un contratto dalla Minardi come collaudatore, altern\u00f2 gli impegni in Formula 3000 con quelli in Formula 1, dato che a partire dal Gran Premio degli Stati Uniti venne chiamato a sostituire Adri\u00e1n Campos.\nIl ritorno in Formula 1.\nGli anni in Minardi (1988-1991).\nRitorn\u00f2 alla Minardi nel 1988 con un contratto da collaudatore. Il licenziamento di Adri\u00e1n Campos consent\u00ec a Martini di divenire il secondo pilota della scuderia e subito al suo rientro, nel Gran Premio degli Stati Uniti, conquist\u00f2 il primo punto iridato per s\u00e9 e per la squadra, nonostante le poche prove eseguite nei mesi precedenti. Nonostante il risultato avesse portato entusiasmo all'interno della squadra, nel prosieguo del campionato le prestazioni non migliorarono e il progettista Giacomo Caliri venne sostituito da Aldo Costa e Gabriele Tredozi. Martini comunque riusc\u00ec spesso ad ottenere tempi migliori del compagno di squadra Luis P\u00e9rez-Sala e sfior\u00f2 di nuovo la zona punti in Australia, guadagnandosi la riconferma per la stagione successiva.\nPer le prime gare del 1989 la Minardi utilizz\u00f2 la vettura dell'anno precedente, nell'attesa di poter schierare la nuova M189. Inizialmente, per\u00f2, la M189 soffr\u00ec di problemi di affidabilit\u00e0 e Martini collezion\u00f2 una lunga serie di ritiri. Al Gran Premio di Gran Bretagna ottenne il suo primo risultato utile, concludendo al quinto posto, proprio davanti al compagno di squadra P\u00e9rez-Sala. Questo evit\u00f2 al team di dover disputare le prequalifiche nella seconda parte della stagione. \nI progressi della vettura, unitamente a quelli delle gomme Pirelli, che serviva la Minardi come squadra di punta e con cui vi era una proficua collaborazione, permisero a Martini di ottenere alcuni buoni piazzamenti; al Gran Premio del Portogallo, fu in grado di qualificarsi quinto e, per l'unica volta nella storia del team, si port\u00f2 in testa alla gara anche se solo per un giro, concludendo la corsa in quinta posizione. A Jerez il pilota romagnolo si qualific\u00f2 quarto, ma in gara fu costretto al ritiro per un'uscita di pista e si ruppe una costola cadendo dal camion della squadra. Dovette quindi saltare l'appuntamento in Giappone, venendo sostituito da Paolo Barilla. Al suo ritorno piazz\u00f2 la sua Minardi in terza posizione lungo la griglia del Gran Premio d'Australia, ma la corsa venne disputata in condizioni di bagnato estremo e la resa delle Pirelli in queste condizioni fu molto precaria, costringendolo ad accontentarsi della sesta piazza. Concluse quindi il campionato al quattordicesimo posto con cinque punti ottenuti.\nIl 1990 si apr\u00ec per Martini con la conquista della prima fila al Gran Premio degli Stati Uniti, suo miglior risultato di sempre in qualifica. In gara, per\u00f2, non and\u00f2 oltre il settimo posto. Durante le qualifiche della corsa di Imola fu protagonista di un incidente al seguito del quale la sua vettura si spezz\u00f2 in due parti e il pilota riport\u00f2 la rottura del malleolo, costringendolo a saltare la gara. Nonostante, poi, gli fossero state prescritte circa quattro settimane di prognosi, fu autore di un grande recupero fisico presentandosi regolarmente al Gran Premio di Monaco, in cui riusc\u00ec a qualificarsi ottavo, con la nuova M190. \nLa vettura si rivel\u00f2, per\u00f2, nel complesso deludente, con un telaio rigido e pesante, a cui si aggiunse una minor competitivit\u00e0 delle coperture Pirelli rispetto alla stagione precedente. Pirelli, a differenza dell'anno precedente, privilegi\u00f2 la Tyrrell come propria squadra di riferimento per lo sviluppo degli pneumatici a scapito della Minardi. \nMartini, nonostante fosse stato spesso autore di prestazioni migliori dei compagni di squadra Paolo Barilla e Gianni Morbidelli, non riusc\u00ec dunque a cogliere alcun punto utile.\nPer il 1991 la Minardi strinse quindi un accordo per la fornitura dei motori con la Ferrari. Nonostante le elevate aspettative, Martini conquist\u00f2 due quarti posti ad Imola e all'Estoril, che, in termini di risultati, rappresentarono la sua miglior stagione. Martini evidenzi\u00f2, per\u00f2, come i motori Ferrari fossero programmati per vetture con un cambio semi-automatico, di cui la Minardi non disponeva e spesso davano problemi con la frizione. \nDurante l'anno, Martini aveva firmato un precontratto per correre con la Ferrari per il 1992, ma l'indebolimento della posizione di Piero Ferrari nella gestione della squadra fece saltare il suo passaggio alla squadra di Maranello e dovette accasarsi alla Scuderia Italia.\nTra Dallara e Minardi (1992-1995).\nPer il 1992 Martini pass\u00f2 alla Scuderia Italia, credendo di poter disporre di un mezzo pi\u00f9 competitivo, ma i risultati sono inferiori alle aspettative. Riusc\u00ec infatti a cogliere solo due sesti posti durante l'anno e a fine stagione termin\u00f2 la sua esperienza con il team.\nA met\u00e0 campionato 1993 torna alla Minardi e vi rester\u00e0 fino a met\u00e0 campionato 1995, raccogliendo qualche rado piazzamento. Il Gp di Germania del 1995 rappresenta la sua ultima gara in F1.\nRisultati completi.\nDopo la Formula 1.\nTrionf\u00f2 alla 24 Ore di Le Mans 1999 al volante di una BMW V12 LMR, insieme a Yannick Dalmas e Joachim Winkelhock. Dopo aver gareggiato nel campionato Grand Prix Masters, prese parte alle Superstars Series 2009 classificandosi quinto e conquistando il titolo di migliore \"rookie\".\nA partire dall'inizio del III millennio cominci\u00f2 poi a prendere parte attivamente alla gestione dell'impresa di famiglia. Dal 2006 gestisce con la moglie una gelateria ad Imola."}
{"id": "63742", "revid": "198277", "url": "https://it.wikipedia.org/wiki?curid=63742", "title": "Roberto Moreno", "text": "Gi\u00e0 pilota di Formula 1, ha poi gareggiato in America in Champ Car e IRL. Attualmente gareggia in Brasile nelle \"Stock Car V8\".\nCarriera.\nFormula minori.\nMoreno disput\u00f2 le prime gare importanti della sua carriera in Formula Ford britannica nel 1980, vincendo il titolo. Per le due annate successive pass\u00f2 alla Formula 3 e nel 1982 vinse il GP di Macao. Passato il 1983 in Nordamerica il brasiliano torn\u00f2 in Europa nel 1984 per disputare il campionato di Formula 2, in cui giunse secondo dietro Mike Thackwell. Dal 1985 al 1988, poi Moreno corse in Formula 3000, vincendo il titolo nel suo ultimo anno di permanenza.\nFormula 1.\nLa carriera in Formula 1 di Moreno inizi\u00f2 nel 1982 quando venne chiamato dalla Lotus a sostituire Nigel Mansell al Gran Premio d'Olanda. Per l'occasione il brasiliano fall\u00ec la qualificazione. Passati cinque anni, in cui si era dedicato alle Formule minori ricomparve nel circus come sostituto di Pascal Fabre alla AGS. Questa volta, dopo un ritiro al primo GP al secondo Moreno giunse sesto conquistando cos\u00ec il suo primo punto.\nVinto il titolo di F3000 nel 1988, venne ingaggiato dalla Ferrari come terzo pilota. Dopo questo successo Moreno ritorn\u00f2 in Formula 1. Il primo anno fu alla Coloni. Il brasiliano riusc\u00ec a strappare in diverse occasioni la qualificazione anche con buoni tempi, come all'Estoril, ma la vettura del team umbro fin\u00ec sovente nella lista allora numerosa dei non qualificati causa una caratura tecnica non eccelsa. A fine anno lasci\u00f2 la scuderia italiana per passare alla EuroBrun. Dopo una brillante qualificazione a Phoenix, i risultati finirono per evolvere verso il peggio con una serie di mancate prequalificazioni. A fine 1990, per\u00f2, a causa dell'incidente avuto da Alessandro Nannini in elicottero Moreno venne chiamato in Benetton. Al debutto, in Giappone ottenne un secondo posto, conquistando una doppietta insieme al compagno di squadra Nelson Piquet. A stagione conclusa, venne riconfermato e gli fu offerto un contratto di un anno.\nNel 1991 il brasiliano fu riconfermato dalla Benetton e corse nella scuderia anglo-italiana fino a met\u00e0 stagione, quando dopo il Gran Premio del Belgio venne sostituito da Michael Schumacher. Passato quindi alla Jordan, vi disput\u00f2 due GP e infine ne fece uno con la Minardi senza ottenere punti. Nel 1992 Moreno pass\u00f2 alla Andrea Moda Formula, ma si ritrov\u00f2 con una vettura totalmente non competitiva e non riusc\u00ec a concludere nemmeno una gara, il pi\u00f9 delle volte senza neanche qualificarsi. Contemporaneamente il pilota brasiliano corse anche nel Campionato italiano superturismo.\nPassati poi due anni lontano dalla massima formula vi ritorn\u00f2 nel 1995 alla guida della Forti, ottenendo un quattordicesimo posto come miglior risultato. Questa fu la sua ultima stagione in Formula 1 successivamente Moreno si dedic\u00f2 alle Champ Car.\nChamp Car.\nNel 1996 Moreno pass\u00f2 al campionato CART, guidando per la Lola, ottenendo come miglior risultato un terzo posto e concludendo il campionato al 21\u00ba posto. L'anno successivo gareggi\u00f2 per tre team diversi, senza vincere e con risultati molto deludenti. Nel 1998 il pilota brasiliano corse poi solo le prime due gare senza ottenere punti. Tornato alla ribalta nel 1999 corse la parte centrale della stagione, chiudendo al 14\u00ba posto.\nPassato al Patrick Racing Team disput\u00f2 la sua miglior stagione di sempre nella categoria americana, conquistando la sua prima vittoria nel 2000, a Cleveland, e concludendo il campionato terzo, ad appena 21 punti dal vincitore Gil de Ferran.\nLa stagione successiva non fu eccellente come la precedente, con risultati alterni, come la vittoria a Vancouver e il ventesimo posto a Chicago. A fine anno Moreno risult\u00f2 tredicesimo.\nSaltato il 2002 Moreno nel 2003 ritorn\u00f2 a gareggiare nella categoria. Proprio dopo il suo miglior risultato dell'anno (secondo a Miami) annunci\u00f2 il suo ritiro a fine stagione, ma ritorn\u00f2 a correre nel 2006 nell'IRL. Nel suo primo anno ha concluso in 31\u00aa posizione, mentre nel 2007 ha concluso trentaseiesimo."}
{"id": "63743", "revid": "716642", "url": "https://it.wikipedia.org/wiki?curid=63743", "title": "John Taylor", "text": "John, Johnnie o Johnny Taylor pu\u00f2 riferirsi a:"}
{"id": "63744", "revid": "118299446", "url": "https://it.wikipedia.org/wiki?curid=63744", "title": "Ralph Firman", "text": "Carriera.\nGli inizi.\nFiglio di Ralph Firman Senior, meccanico della Lotus di Emerson Fittipaldi e poi cofondatore del costruttore Van Diemen, fin da bambino si avvicin\u00f2 al mondo dei motori. Dopo lunghe richieste a dieci anni i genitori gli regalarono il primo kart con cui cominci\u00f2 la sua carriera e a diciassette vinse il titolo britannico. Studi\u00f2 alla Gresham's School.\nNel 1993 pass\u00f2 alle monoposto vincendo al primo tentativo il campionato di Formula Vauxhall e il premio \"McLaren Autosport Young Driver of the Year\" che gli regal\u00f2 un test con la McLaren di Formula 1. Questo si svolse, per\u00f2, due anni pi\u00f9 tardi, nel 1995, sul circuito di Jerez de la Frontera e Firman comp\u00ec 20 giri.\nLe Formule minori.\nNel 1994, ancora impegnato in Formula Vauxhall, esord\u00ec anche in Formula 3 arrivando 9\u00ba nel campionato. L'anno seguente si dedic\u00f2, invece, a tempo pieno alla F3 inglese. Per larghi tratti della stagione fu in testa alla classifica, ma all'ultima gara venne scavalcato da Oliver Gavin e chiuse il campionato in seconda posizione. Riusc\u00ec comunque a vincere il trofeo nel 1996 in aggiunta al prestigioso Gran Premio di Macao.\nA differenza dei suoi avversari dell'epoca (H\u00e9lio Castroneves, Juan Pablo Montoya e Cristiano da Matta), che continuarono la loro carriera nelle serie maggiori in Europa o in America, Firman, grazie ai contatti del suo manager di allora, riusc\u00ec a trovare un volante in Giappone, gareggiando per sei anni nella Formula Nippon. I primi anni furono per il pilota particolarmente impegnativi visto che era impegnato nello sviluppo del poco competitivo telaio G. Force e colse la prima vittoria solamente due anni dopo il suo approdo nella categoria. Nel 2002 riusc\u00ec infine a imporsi, conquistando il titolo con quattro successi. Contemporaneamente corse anche in Super GT e lo stesso anno giunse secondo in classifica.\nFormula 1.\nLa buona stagione disputata gli procur\u00f2 un ingaggio in Formula 1 da parte della Jordan. Il campionato, per\u00f2, present\u00f2 per il pilota irlandese varie difficolt\u00e0: anzitutto, visto lo scarso budget a disposizione della scuderia, pot\u00e9 disputare appena dieci giorni di test; inoltre la maggior parte dei circuiti gli erano sconosciuti e in prova aveva difficolt\u00e0 a essere competitivo. La vettura, poi, la EJ13, era poco performante, e permise a Firman di lottare solo per posizioni di media classifica.\nL'irlandese ottenne complessivamente un decimo posto posto in Malesia, e due undicesimi in Austria ed Europa. Riusc\u00ec ad ottenere un punto, cogliendo l'ottavo posto al Gran Premio di Spagna. Fu protagonista, al Gran Premio d'Ungheria, di uno spaventoso incidente: durante le prove libere del sabato mattina, perse l'alettone posteriore in pieno rettilineo a causa del cedimento di un tirante, e si schiant\u00f2 posteriormente ad una velocit\u00e0 di circa 200\u00a0km/h. Firman ne usc\u00ec praticamente illeso, ma il medico della Federazione gli imped\u00ec di prendere parte a qualifiche e gara per timore di postumi. L'irlandese salt\u00f2 anche il Gran Premio d'Italia a Monza. Termin\u00f2 la stagione al 19\u00ba posto, con un solo punto, a differenza del compagno di squadra, Giancarlo Fisichella, che ne colse ben 12.\nDopo la Formula 1.\nConclusa la carriera nella massima serie, Firman si dedic\u00f2 alle vetture turismo, gareggiando anche alla 24 ore di Le Mans, e partecip\u00f2 a due eventi delle World Series by Nissan. Nel 2005 torn\u00f2 in Giappone per gareggiare nel campionato Super GT, che vinse nel 2007 al volante della Honda NSX del team Aguri, e in cui gareggi\u00f2 fino al 2013. Sempre nel 2005, e nel 2007, \u00e8 stato il pilota ufficiale della squadra irlandese nella neonata serie A1 Grand Prix."}
{"id": "63745", "revid": "999533", "url": "https://it.wikipedia.org/wiki?curid=63745", "title": "Raul Boesel", "text": "Inizia a correre nella Stock Car Brasil nel 1979. Nel 1980 passa nella Formula Ford britannica e nel 1981 termina terzo in Formula 3.\nNel 1982 esordisce in Formula 1 alla guida di una March. L'anno successivo passa alla Ligier. Non ha ottenuto punti in nessuna delle due stagioni.\nIn seguito corre nella Champ Car.\nNel 1987 ha vinto il titolo piloti del Campionato Mondiale Sportprototipi guidando una Jaguar XJR-8. Nel 1988 ha vinto la 24 Ore di Daytona al volante di una Jaguar XJR-9. Nel 1991 \u00e8 giunto secondo nella 24 Ore di Le Mans a bordo di una Jaguar e poi \u00e8 tornato in Champ Car, concludendo quinto nel 1993. Corre in questa categoria fino al 1998, quando passa alla Indy Racing League.\nTermina la carriera da pilota nel 2005. Nel 2007 inizia quella da disc jockey.\nL'Aut\u00f3dromo Internacional de Curitiba \u00e8 stato intitolato a lui."}
{"id": "63746", "revid": "287204", "url": "https://it.wikipedia.org/wiki?curid=63746", "title": "Raymond Sommer", "text": "Biografia.\nFu il primo pilota a guidare in gara per il neocostruttore Enzo Ferrari, giungendo terzo al debutto della \"125\" al Gran Premio d'Italia del 5 settembre 1948, a Torino.\nNel 1950, alla guida di una Cooper, durante il Gran Premio dell'Alta Garonna di Formula 3, viene coinvolto in un incidente che gli costa la vita.\n\u00c8 sepolto nel cimitero di Mouzon."}
{"id": "63747", "revid": "2528", "url": "https://it.wikipedia.org/wiki?curid=63747", "title": "Pupo Moreno", "text": ""}
{"id": "63748", "revid": "300067", "url": "https://it.wikipedia.org/wiki?curid=63748", "title": "Reg Parnell", "text": "Suo figlio Tim \u00e8 stato anche un pilota di Formula 1 con scarsa fortuna. Entrambi hanno avuto esperienze come manager in squadre di Formula 1 negli anni successivi all'impegno agonistico, Reg Parnell in particolare fu team manager di una scuderia utilizzante solitamente telai della Lola.\nCarriera.\nNato in una famiglia di garagisti a Derby, inizi\u00f2 la sua carriera nel 1935, quando decise di acquistare una Bugatti. Presto vendette la vettura per passare ad una pi\u00f9 competitiva MG Magnette, ma nel 1937 si rese protagonista di un grave incidente in cui rimase ferito il pilota Kay Petre. A seguito di questo episodio gli venne ritirata la licenza di corsa. Lo scoppio della seconda guerra mondiale lo costrinse poi a fermare ulteriormente la sua carriera.\nTorn\u00f2 a correre nel 1946, guidando diverse monoposto. Attir\u00f2 comunque le attenzioni dell'Alfa Romeo che gli offr\u00ec un contratto per disputare la stagione inaugurale di Formula 1 alla guida di una delle sue vetture. Durante il primo anno ottenne un terzo posto nella gara di casa e concluse al nono posto in campionato. Successivamente pass\u00f2 alla BRM, svolgendo prima il ruolo di collaudatore e poi quello di pilota. Ottenne diversi successi nelle formule minori e altri cinque punti in Formula 1, ma alla fine del 1954 decise di ritirarsi dalle corse.\nConclusa la carriera di pilota si dedic\u00f2 a quella di team manager, lavorando inizialmente per l'Aston Martin nel biennio 1959-1960. Successivamente decise di costituire una propria squadra, sponsorizzata dalla Yeoman Credit di cui portava il nome, ed assunse Roy Salvadori e John Surtees. L'accordo dur\u00f2 fino al 1962, quando la societ\u00e0 di credito si ritir\u00f2 dall'automobilismo e Parnell costitu\u00ec allora un team col suo nome.\nL'inglese mor\u00ec, per\u00f2, nel 1964 di peritonite, dopo un intervento chirurgico mal riuscito. Parnell riposa nel cimitero parrocchiale di \"Tutti i Santi\" a Findern, nel Derbyshire. [1]"}
{"id": "63749", "revid": "729019", "url": "https://it.wikipedia.org/wiki?curid=63749", "title": "Reine Wisell", "text": "Campione svedese di Formula 3 nel 1967, aveva uno stile di guida regolare e costante. Nel 1970 fece il suo esordio nella massima serie automobilistica, in cui ottenne un terzo posto come miglior risultato, correndo per Lotus, BRM e March. Terminata l'esperienza in Formula 1 nel 1974, si dedic\u00f2 soprattutto a gare a ruote coperte fino al ritiro, avvenuto durante gli anni ottanta.\nCarriera.\nGli inizi.\nWisell cominci\u00f2 la propria carriera nell'automobilismo nel 1962, quando guidando una Mini Cooper prese parte a diverse gare locali. Nel 1966 fece il proprio esordio nel campionato nazionale di Formula 3, vincendo due appuntamenti minori. Fu anche istruttore di Ronnie Peterson, all'epoca giovane pilota di Formula K che aspirava ad ottenere la licenza per correre nelle serie superiori dell'automobilismo. L'anno seguente Wisell si impose nel campionato di Formula 3. Impegnato alla guida di una Tecno nel 1968, Wisell cominci\u00f2 a dedicarsi, a partire dal 1969 anche alle gare con vetture sport, mentre in Formula 3 si ritrov\u00f2 a rivaleggiare spesso con Peterson, che si laure\u00f2 campione sia dell'edizione 1968 che di quella successiva.\nNel 1970 Wisell continu\u00f2 a disputare gare per vetture sport e fece il suo esordio in Formula 5000, cogliendo un secondo posto all'esordio a Silverstone e vincendo gli appuntamenti di Hockenheim e Oulton Park.\nFormula 1.\nVisti i buoni risultati la Lotus decise di assumerlo come secondo pilota al posto di John Miles per le ultime gare della stagione 1970. Lo svedese colse un terzo posto al debutto, al Gran Premio degli Stati Uniti e gli venne proposto un contratto anche per l'anno seguente che il pilota firm\u00f2.\nIl 1971 si rivel\u00f2 per\u00f2 molto deludente per Wisell e la Lotus, soprattutto a causa di una vettura molto innovativa, dotata di propulsione a turbina e trazione sulle quattro ruote. La 56B, infatti, era un adattamento del modello 56 che aveva corso ad Indianapolis e, oltre ad essere molto pesante, aveva consumi elevati. Venne quindi riadottata la 72, ma lo svedese non and\u00f2 oltre alcuni piazzamenti, per un totale di nove punti. Il suo compagno di squadra, Emerson Fittipaldi, ne ottenne invece sedici. L'unica soddisfazione stagionale fu la vittoria del Gran Premio di Pau, corsa extra campionato. Colin Chapman decise, per\u00f2, di non rinnovargli il contratto, preferendogli Dave Walker, e Wisell si trasfer\u00ec alla BRM. Gli scarsi risultati ottenuti dal pilota australiano fecero s\u00ec che lo svedese venisse richiamato alla Lotus per due gare, in cui non and\u00f2 oltre un dodicesimo posto, fallendo la possibilit\u00e0 di rilanciare la sua carriera. La stagione 1972 era stata infatti fino a quel momento deludente soprattutto a causa della scarsa competitivit\u00e0 del mezzo e della mancanza di organizzazione del suo team.\nNegli anni seguenti fece solo poche apparizioni sporadiche, senza mai giungere al traguardo.\nDopo la Formula 1.\nNel 1973 prese parte ad alcune gare extra campionato di Formula 2 vincendo la gara al N\u00fcrburgring. Vista l'impossibilit\u00e0 di proseguire la sua carriera in Formula 1 decise di dedicarsi alle gare con vetture sport. Prese infatti parte alla 24 Ore di Le Mans, pur senza concludere l'evento, nel 1974 e pass\u00f2 la seconda parte degli anni settanta a gareggiare nel Gruppo 2 e prese parte al campionato svedese SuperStar concludendo secondo nel 1977. Negli anni ottanta spar\u00ec lentamente dal mondo dell'automobilismo, prendendo parte solamente alla serie SuperSport per vetture storiche a partire dal 1985.\nRitiratosi dall'automobilismo professionistico aiuta i piloti svedesi durante i test invernali."}
{"id": "63750", "revid": "889336", "url": "https://it.wikipedia.org/wiki?curid=63750", "title": "Ren\u00e9 Arnoux", "text": "Attivo dalla met\u00e0 degli anni settanta fino a tutti gli ottanta, ha corso sia in Formula 2, categoria nella quale ha vinto il titolo nel 1977, che in Formula 1, dove ha gareggiato per scuderie di primo piano quali Renault e Ferrari. Nella massima serie automobilistica ha disputato 164 Gran Premi vincendone 7, arrivando 22 volte a podio. Tra i piloti che non hanno mai vinto il mondiale, \u00e8 secondo, con ben 18 pole position.\nPilota combattivo e corretto, era noto per il suo parlare franco. Ritenuto come uno dei pi\u00f9 veloci di tutto il \"Circus\", secondo molti non riusc\u00ec mai ad esprimere appieno il suo potenziale, ma \u00e8 ricordato come una delle figure pi\u00f9 celebri della Formula 1.\nCarriera.\nLe formule minori.\nTrasferitosi da giovane a Moncalieri cominci\u00f2 la propria carriera lavorando come meccanico e lucidando le testate dei motori. Questa esperienza, a detta del pilota, lo avrebbe aiutato poi negli anni successivi a sviluppare le vetture che guidava. Nello stesso periodo gareggiava nei kart in Italia. Nel 1972 si iscrisse poi ad una scuola di pilotaggio della ELF e di l\u00ec a breve prese parte al campionato di Formula Renault francese, di cui vinse il titolo nel 1973. Approdato nel 1976 in Formula 2 con il team Martini, nel primo anno ottenne buoni risultati, con quattro vittorie, ma venne battuto all'ultima gara e per un solo punto dal connazionale Jean-Pierre Jabouille. Nel 1977 riusc\u00ec invece ad imporsi vincendo il campionato.\nFormula 1.\nL'arrivo in massima serie.\nQuesto costitu\u00ec il naturale viatico per l'accesso alla Formula 1, in cui in effetti esord\u00ec nel 1978 alla guida del Team Martini. Visti i limitati mezzi della scuderia e la scarsit\u00e0 di mezzi tecnologici a disposizione, Arnoux non ebbe granch\u00e9 modo di mettersi in evidenza. La mancanza di sponsor caus\u00f2 poi difficolt\u00e0 economiche che portarono il team a ritirarsi a stagione non ancora terminata. Arnoux si mise in luce negli ultimi 2 GP che corse con la Surtees, anch'essa tuttavia sull'orlo del fallimento economico, in sostituzione dell'infortunato Brambilla.\nGli anni in Renault.\nAll'inizio del 1979 Arnoux fu ingaggiato dalla Renault, scuderia che stava sperimentando i primi motori turbo, per affiancare il suo compatriota e prima guida Jean-Pierre Jabouille. L'inizio stagione fu avaro di risultati per entrambi i piloti del team, con Arnoux costretto al ritiro in cinque delle prime sette gare. La Renault, poi, vinse solamente il Gran Premio di casa, con Jabouille, ma fu proprio quella corsa che impose all'attenzione di tutti Ren\u00e9 Arnoux. Accadde infatti che, negli ultimi giri, con Jabouille gi\u00e0 avviato tranquillamente alla vittoria, Arnoux ingaggi\u00f2 con Villeneuve un acceso duello per la conquista del secondo posto. I due piloti si superarono l'un l'altro pi\u00f9 volte, abbassando ripetutamente il giro pi\u00f9 veloce e arrivando anche a toccarsi in alcune occasioni, cercando comunque di mantenere la massima correttezza. Alla fine fu Villeneuve ad ottenere la seconda piazza, sia perch\u00e9 il francese cominciava ad accusare problemi al motore sia perch\u00e9 fu abile a sfruttare un errore del rivale. Quell'episodio \u00e8 ricordato ancora oggi come uno dei pi\u00f9 intensi e spettacolari della storia dell'automobilismo sportivo e rafforz\u00f2 ulteriormente l'amicizia tra i due piloti, interrotta solo dalla morte di Villeneuve a Zolder nel 1982. Nel prosieguo della stagione i risultati migliorarono, tanto che Arnoux riusc\u00ec ad ottenere altri due podi, concludendo il campionato in ottava posizione.\nIl 1980 coincise con il primo successo di Arnoux nella massima serie automobilistica, conquistato alla seconda gara della stagione e replicato al successivo Gran Premio, grazie anche, nel secondo caso, all'altitudine, che favoriva i motori turbo. Arnoux si ritrov\u00f2 quindi in testa al mondiale, posizione che mantenne fino al Gran Premio di Monaco, dopo il quale fu scavalcato da Nelson Piquet. La seconda parte di stagione, per\u00f2, fu caratterizzata da una serie di problemi, tra i quali un problema all'acceleratore al Gran Premio di Francia che gli fece perdere alcune posizioni mentre lottava per la seconda piazza, che non permisero pi\u00f9 ad Arnoux di vincere una gara. In effetti, grazie alla velocit\u00e0 offerta dal motore Renault, il francese pot\u00e9 realizzare diverse pole position in prova ufficiale, che tuttavia si concretizzarono in numerosi ritiri in gara perch\u00e9 il motore era tanto veloce quanto inaffidabile sulla distanza. Tuttavia, questo fu sufficiente perch\u00e9 si parlasse di Arnoux come uno dei piloti pi\u00f9 veloci del lotto.\nNel 1981 Arnoux si ritrov\u00f2 un nuovo compagno di squadra: dopo un grave incidente subito alla fine della stagione precedente Jean-Pierre Jabouille aveva lasciato la scuderia e al suo posto era stato ingaggiato il giovane Alain Prost. L'inizio stagione fu molto difficile per il pilota francese, soprattutto perch\u00e9 si aspettava l'introduzione della Renault RE30 in sostituzione della RE20, tanto che manc\u00f2 anche la qualificazione al Gran Premio del Belgio. Nella seconda parte di stagione, per\u00f2, le sue buone prestazioni in prova non si concretizzarono in gara, in quanto non and\u00f2 mai oltre un secondo posto, ottenuto al Gran Premio d'Austria. Il pilota transalpino venne per\u00f2 spesso danneggiato pure da inconvenienti tecnici, in quanto avrebbe potuto vincere il Gran Premio di Gran Bretagna se non fosse stato fermato da un guasto al motore. Il suo compagno di squadra, per\u00f2, era regolarmente pi\u00f9 veloce di lui e tra i due non vi era simpatia, che si sarebbe tramutata in accesa rivalit\u00e0 l'anno seguente. Arnoux chiuse quindi la sua stagione con soli undici punti ottenuti al nono posto in classifica piloti.\nLa stagione 1982 vide Arnoux partire in pole position nel primo Gran Premio, grazie anche all'altitudine che favoriva le vetture munite di motore turbo. Concluse la gara al terzo posto, ma per tutta la prima parte di stagione non riusc\u00ec ad ottenere alcun risultato di rilievo, costretto al ritiro da incidenti o inconvenienti tecnici. Al Gran Premio di Francia, poi, il conflitto con il compagno di squadra raggiunse il culmine: quel giorno la Renault realizz\u00f2 la prima doppietta in Formula 1 della sua storia, ma a imporsi fu proprio Arnoux davanti al compagno di squadra. Furioso, nel dopogara Prost si dichiar\u00f2 tradito dal suo compagno di squadra, visto che a suo dire questi non avrebbe rispettato l'ordine di scuderia di lasciar vincere colui che tra i due fosse meglio piazzato. Arnoux ribatt\u00e9 semplicemente che non gli risultavano esservi ordini di scuderia di qualsiasi tipo, e che quindi lui era libero di giocarsi le sue carte in gara come meglio gli conveniva. Questo episodio, determin\u00f2 comunque la fine del rapporto con la casa francese, che lo lasci\u00f2 quindi libero di passare alla Ferrari per l'anno successivo.\nGi\u00e0 a Monza venne infatti annunciata la firma del contratto con la scuderia di Maranello, che aveva perso durante la stagione Villeneuve e Pironi. Arnoux vinse poi il Gran Premio d'Italia proprio davanti alle due Ferrari di Tambay e Andretti. Chiuse quindi la sua stagione sesto, con ventotto punti ottenuti.\nIl passaggio in Ferrari (1983-1985).\nNel 1983 Arnoux ebbe la possibilit\u00e0 di competere, insieme al suo compagno di squadra Patrick Tambay, per il campionato del mondo. La stagione, per\u00f2, inizi\u00f2 in sordina, con appena otto punti conquistati nelle prime sette gare, che attirarono al pilota francese alcune critiche da parte dei tifosi. Al Gran Premio del Canada, per\u00f2, Arnoux conquist\u00f2 la prima vittoria stagionale, dopo essere partito dalla pole position e rimettendosi quindi in gioco per il campionato mondiale.\nA partire poi dal Gran Premio di Germania venne messa a disposizione dei piloti la nuova vettura, la 126 C3, di cui a Maranello erano entusiasti, con cui il francese vinse al debutto. A questo piazzamento seguirono un altro successo e due secondi posti che catapultarono Arnoux a due punti da Prost quando mancavano due gare alla fine. Al Gran Premio d'Europa, per\u00f2, il ferrarista non and\u00f2 oltre il nono posto e il ritiro per un cedimento del motore a Kyalami ne decretarono la definitiva sconfitta in chiave mondiale. Chiuse quindi la stagione al terzo posto, suo miglior risultato di sempre, con quarantanove punti ottenuti.\nL'anno successivo Arnoux si trov\u00f2 come nuovo compagno di squadra Michele Alboreto, che godeva di maggior considerazione da parte della stampa nazionale, la quale, durante la stagione, osteggi\u00f2 a pi\u00f9 riprese il francese, accusandolo di essere inconcludente e incapace di guidare la propria vettura, critiche che provenivano occasionalmente pure dall'interno del team. Il francese si ritrov\u00f2 quindi nuovamente sotto pressione. La stagione 1984 fu per\u00f2 dominata dalle McLaren di Niki Lauda e Alain Prost.\nDurante i test invernali i risultati furono discreti, ma nelle prime due gare non ottenne alcun risultato utile, venendo costretto al ritiro in entrambe le occasioni. Il primo risultato utile venne conquistato al Gran Premio del Belgio, con Arnoux in grado di conquistare un terzo posto, dietro a Warwick e al vincitore Alboreto. Segu\u00ec poi una serie di quattro risultati utili consecutivi, tra cui due podi. Nonostante ci\u00f2 Enzo Ferrari non perdeva occasione per attaccarlo; nel mentre il francese denunciava i limiti della vettura, in contrapposizione alle dichiarazioni ottimistiche di Alboreto. Durante l'estate ottenne comunque il rinnovo del contratto anche per la stagione seguente. L'ultimo acuto della stagione fu un secondo posto ottenuto al Gran Premio degli Stati Uniti, dopodich\u00e9 arrivarono solo alcuni piazzamenti a punti. Concluse quindi l'annata sesto con ventisette punti.\nNel 1985, dopo appena una gara, tra l'altro conclusa al quarto posto, Arnoux fu inaspettatamente licenziato dalla Ferrari e sostituito dallo svedese Stefan Johansson, ufficialmente per un problema fisico, ma le vere ragioni rimangono tuttora sconosciute e n\u00e9 il francese n\u00e9 la Scuderia hanno mai contribuito a chiarire i motivi dell'esclusione dal team di Arnoux. Praticamente senza un volante per tutta la stagione, pass\u00f2 il resto dell'anno a cercare un contratto per il campionato successivo, forte ancora dell'appoggio della Marlboro. Inizialmente sembrava certo il suo passaggio alla Toleman, ma alla fine venne messo sotto contratto dalla Ligier.\nLe ultime stagioni in Ligier.\nAccasatosi quindi alla Ligier, nelle sue ultime stagioni Arnoux non riusc\u00ec pi\u00f9 a conquistare alcuna vittoria. Nonostante ci\u00f2 nel 1986 riusc\u00ec ad ottenere discreti risultati. Alla prima gara della stagione arriv\u00f2 quarto dopo essere partito dalla medesima posizione, risultato conquistato in altre due occasioni durante l'anno. Sarebbe pure potuto salire sul podio al Gran Premio di Gran Bretagna se non si fosse dovuto fermare due volte ai box per sostituire le gomme, che degradavano troppo velocemente. Durante l'anno si parl\u00f2 poi di un suo eventuale abbandono della scuderia in quanto non era d'accordo con l'adozione dei motori Alfa Romeo, ritenuti poco affidabili dal pilota. Alla fine della stagione Arnoux non and\u00f2 oltre il decimo posto in classifica piloti, con quattordici punti.\nPoche settimane prima dell'inizio della stagione Arnoux fu protagonista di un grave incidente sulla pista di Jerez, dove la sua vettura usc\u00ec di pista a circa 300 chilometri orari. La vettura venne completamente distrutta, mentre il pilota rimase ferito in maniera non grave. Ripresosi in breve tempo, durante gli ultimi test stagionali si espresse con durezza nei confronti dei motori Alfa Romeo, accusando pure i tecnici della scarsa affidabilit\u00e0 dei propulsore, dichiarazioni che contribuirono alla rottura del contratto tra il team francese e la casa italiana, anche se un ruolo ancor pi\u00f9 importante lo gioc\u00f2 la FIAT, che aveva da poco rilevato l'Alfa Romeo. La Ligier dovette quindi ricorrere ai motori Megatron e fu costretta a saltare il primo Gran Premio stagionale. Rientrato per il Gran Premio di San Marino, Arnoux non prese il via a causa di un problema ad una sospensione. Al Gran Premio del Belgio, per\u00f2, riusc\u00ec ad ottenere un sesto posto e quindi un punto, unico risultato utile conquistato durante la stagione. Il resto dell'anno fu caratterizzato da vari ritiri e piazzamenti fuori dalla zona punti.\nIl 1988 consent\u00ec al pilota francese di togliersi ben poche soddisfazioni, nonostante la Ligier avesse messo a disposizione un nuovo telaio e avesse concluso un accordo con la Judd per la fornitura di motori, ritenuti di discreta qualit\u00e0. La causa del fallimento fu un'errata progettazione della vettura da parte di Michel Tetu, che pose il serbatoio alle spalle del motore, al contrario di quanto avveniva solitamente. Per due volte, inoltre, il pilota manc\u00f2 la qualificazione e in gara il suo miglior risultato fu un decimo posto, ottenuto al Gran Premio del Portogallo. Frequenti furono pure i ritiri, che toccarono quota nove in sedici gare. Arnoux chiuse quindi la stagione senza aver conquistato alcun punto.\nAnche il 1989 si rivel\u00f2 molto difficile per il pilota transalpino. La nuova vettura si rivel\u00f2 scarsamente competitiva, tanto che manc\u00f2 la qualificazione in tre delle prime cinque gare, inoltre le sue prestazioni in pista erano spesso inferiori a quelle del suo giovane compagno di squadra Olivier Grouillard. Al Gran Premio del Canada, per\u00f2, Arnoux conquist\u00f2 un quinto posto di grande importanza per la scuderia, in quanto permetteva di evitare di partecipare alle pre-qualifiche. Alcune settimane pi\u00f9 tardi fu anche protagonista di un incidente durante alcuni giorni di test a Circuito di Silverstone dal quale usc\u00ec illeso, nonostante lo schianto fosse avvenuto a oltre duecento chilometri orari. A fine anno, poi, annunci\u00f2 il ritiro dalla Formula 1, chiudendo la sua ultima stagione con due punti ottenuti.\nRisultati.\nGli ultimi anni.\nDopo il ritiro \u00e8 stato, nel 1997, commentatore delle gare di Formula 1 per la Rai TV. Ren\u00e9 Arnoux \u00e8 attivo nel mondo del karting indoor ed \u00e8 stato fra i piloti invitati a disputare il campionato Grand Prix Masters, riservato alle vecchie glorie di Formula 1. \u00c8, inoltre, cofondatore del team di GP2 DAMS."}
{"id": "63751", "revid": "2038447", "url": "https://it.wikipedia.org/wiki?curid=63751", "title": "Renzo Zorzi (pilota automobilistico)", "text": "Carriera.\nInizia a correre nel 1972 in Formula 3 con una Tecno della \"Scuderia Mirabella\". Passa l'anno successivo con la \"Scuderia Quasar&amp;Branca\" che dispone di una Brabham e poi nel 1975 sviluppa il progetto della Lancia per la Formula 3 vincendo anche il Gran Premio di Monaco di Formula 3, gara di contorno del Gran Premio di Montecarlo di Formula 1. Viene ingaggiato dalla Frank Williams Racing Cars per il Gran Premio d'Italia che conclude al quattordicesimo posto dopo essere partito ventiduesimo.\nNel 1976 corre solo il Gran Premio inaugurale, quello del Brasile con la Williams giungendo nono. Il resto della stagione lo dedicher\u00e0 alla Formula 3 con il team \"Modus\".\nGrazie all'appoggio dello sponsor Franco Ambrosio nella stagione 1977 ottiene l'ingaggio con la Shadow. Correr\u00e0 5 Gran Premi, ottenendo un punto in Brasile. Nel GP del Sudafrica di quella stagione, il suo ritiro innesca una tragica sequenza di eventi che portarono alla morte di un commissario di gara e del suo compagno di scuderia, Tom Pryce.\nDedicatosi poi alle Vetture Sport conquister\u00e0 nel 1979 la 1000 km di Monza con Marco Capoferri e correr\u00e0 anche nella Formula Aurora. Ha corso anche la 1000\u00a0km di Monza e la 1000\u00a0km del Mugello, nel 1985, insieme ad Oscar Larrauri e Massimo Sigala, a bordo di una Porsche 956.\nDopo il ritiro \u00e8 diventato titolare di una scuola di pilotaggio presso l'autodromo di Binetto (BA). Zorzi \u00e8 morto il 15 maggio 2015 all'et\u00e0 di 68 anni, presso l'ospedale \"Fornaroli\" di Magenta, dopo una lunga malattia. La salma \u00e8 stata sepolta nel cimitero di Ziano di Fiemme, suo paese natale."}
{"id": "63752", "revid": "120122826", "url": "https://it.wikipedia.org/wiki?curid=63752", "title": "Ricardo Rodr\u00edguez de la Vega", "text": "Ritenuto un talento emergente dell'automobilismo della sua epoca, aveva uno stile di guida aggressivo che tendeva a portare al limite la vettura. Nella sua breve carriera corse per due stagioni alla Ferrari in Formula 1 prima di trovare la morte nelle prove del Gran Premio del Messico 1962 a bordo di una Lotus del team di Rob Walker.\nCarriera.\nGli inizi.\nRicardo, come il fratello Pedro, inizialmente si dedic\u00f2 al ciclismo imponendosi a dieci anni nel campionato nazionale messicano contro i suoi pari et\u00e0. Sempre seguendo l'esempio del fratello, pass\u00f2 poi alle moto, imponendosi a tredici anni nella classe nazionale 125, ma al contempo svilupp\u00f2 la passione per le automobili, guidando una berlina della Opel. Successivamente il padre, facoltoso uomo d'affari, gli compr\u00f2 una Porsche 550 Spyder con cui vinse al debutto in una gara a Torre\u00f3n.\nNel 1957, a soli 15 anni, fece il suo debutto internazionale a Riverside battendo tutti i partecipanti con una Porsche 550 RS con la quale vinse la classe fino a 1500 cc, replicandosi nuovamente con una vittoria di classe nel Nassau Tourist Trophy.\nSpesso gareggiava in coppia con il fratello maggiore Pedro per la NART, ma talvolta iscriveva la sua auto con il nome del padre.\nVenne rifiutata la sua iscrizione alla 24 Ore di Le Mans del 1958 poich\u00e9 ritenuto troppo giovane, ma si ripresent\u00f2 nel 1959 per correre con una Osca nella classe 750 cc. Nel 1960 fece coppia con Andr\u00e9 Pilette sulla Ferrari 250 TR59 della NART che si piazz\u00f2 seconda, divenendo il pi\u00f9 giovane pilota ad essere salito sul podio della grande corsa francese.\nFormula 1.\nRicardo Rodr\u00edguez venne invitato come pilota occasionale della Ferrari nel Gran Premio d'Italia 1961, qualificandosi con un sensazionale secondo tempo ed alternandosi al comando della gara con Phil Hill e Richie Ginther fino a che un guasto alla pompa della benzina non lo costrinse al ritiro.\nDivent\u00f2 cos\u00ec il pi\u00f9 giovane pilota ad aver debuttato in Formula 1, record battuto poi dal neozelandese Mike Thackwell.\nEnzo Ferrari gli offr\u00ec quindi un contratto da pilota ufficiale, impiegandolo per\u00f2 con parsimonia, tenendo conto della sua giovane et\u00e0 e del carattere spigoloso. Quando gareggiava, tuttavia, Rodr\u00edguez forniva spesso prestazioni che attiravano grande interesse: nella stagione di Formula 1 si piazz\u00f2 quarto a Spa-Francorchamps e sesto al N\u00fcrburgring, e chiuse al secondo posto il Gran Premio di Pau, gara extra campionato; nello stesso anno, nel mondiale \"endurance\", a bordo di una Ferrari 246 SP vinse la Targa Florio in squadra con Olivier Gendebien e Willy Mairesse. \nLa stagione 1962 si rivel\u00f2 per\u00f2 complicata per la Ferrari, che sub\u00ec la maggior competitivit\u00e0 dei team inglesi e che decise di saltare le ultime due gare della stagione ufficiale e la corsa in Messico che non assegnava punti mondiali.\nLa morte.\nDeciso a correre il suo Gran Premio casalingo, Rodr\u00edguez si accord\u00f2 a Monza per guidare una Lotus privata del Rob Walker Racing Team, ma mor\u00ec tragicamente durante il primo giorno di prove. Volendo superare il tempo di John Surtees, che lo precedeva, nelle prime libere, probabilmente a causa del cedimento della sospensione posteriore destra, la sua vettura si schiant\u00f2 contro il terrapieno all'esterno della curva \"Peraltada\". Sbalzato fuori dall'auto, riport\u00f2 ferite gravissime e mor\u00ec dopo pochi minuti.\nRodr\u00edguez \u00e8 sepolto presso il cimitero Pante\u00f3n Espa\u00f1ol della sua citt\u00e0 natale di Citt\u00e0 del Messico; accanto c'\u00e8 il fratello Pedro. La Scuderia Rodr\u00edguez A.C (una fondazione della famiglia) mantiene viva la sua memoria e quella del fratello, e funge da registro per le \"memorabilia\" e le auto dei due fratelli."}
{"id": "63753", "revid": "124656139", "url": "https://it.wikipedia.org/wiki?curid=63753", "title": "Ricardo Rosset", "text": "Non ha mai conquistato punti iridati.\nCarriera.\nFormule minori.\nRosset comincia a correre piuttosto tardi con i kart, debuttando nel 1989 nel campionato brasiliano. Nel 1991 passa alle corse in monoposto, prendendo parte al campionato brasiliano di Formula Ford 1600; chiude la stagione al quinto posto, conquistando in tutto tre vittorie. Trasferitosi in Europa, nel 1992 si iscrive al Formula Opel Euroseries, senza per\u00f2 ottenere risultati di rilievo; nella stagione successiva passa al campionato inglese di Formula 3, chiudendo la stagione al sesto posto. Rimasto nello stesso campionato anche nel 1994, conquista una vittoria, migliorando di una posizione il piazzamento finale del 1993.\nNel 1995 Rosset si accorda con il team Super Nova per gareggiare nel Campionato internazionale di F3000, al fianco dell'italiano Sospiri. La stagione inizia benissimo per il pilota brasiliano, che conquista pole position e vittoria nella gara inaugurale sul circuito di Silverstone; Rosset vince poi un'altra gara, chiudendo il campionato in seconda posizione, alle spalle del compagno di squadra.\nFormula 1.\nGrazie ai buoni risultati ottenuti nella stagione precedente, ma soprattutto al supporto da parte di munifici sponsor, Rosset attira l'attenzione del proprietario della Footwork, Jackie Oliver, che lo ingaggia per la stagione 1996. Tuttavia il team si trova in una situazione finanziaria piuttosto difficile e il pilota brasiliano ha poche possibilit\u00e0 di effettuare dei test; dopo poche gare, inoltre, la scuderia viene acquistata dal team manager scozzese Tom Walkinshaw che, preferendo concentrarsi sulla stagione successiva, blocca in pratica lo sviluppo della vettura. N\u00e9 Rosset n\u00e9 il compagno di squadra Verstappen riescono ad ottenere risultati di rilievo e da met\u00e0 stagione in poi le due Footwork sono stabilmente relegate in fondo al gruppo. Durante il suo stint in Footwork, Rosset si rese protagonista di diverse escursioni fuori pista, errori abbastanza ingenui e infine fu sistematicamente demolito sia in qualifica che in gara dal compagno di scuderia.\nNella stessa annata si rese anche protagonista di un episodio alquanto spaventoso: durante le qualifiche del gran premio d'Europa, che si disputavano sul circuito del N\u00fcrburgring, vennero esposte le bandiere gialle per permettere agli stewards di recuperare la Benetton di Jean Alesi, ferma a bordo pista per un guaio meccanico. Rosset, non accorgendosi delle bandiere gialle, si diresse a tutta velocit\u00e0 verso il punto incriminato, per poi rallentare improvvisamente col rischio di perdere il controllo della propria vettura ed investire i commissari. John Watson, allora commentatore per la TV irlandese, esclam\u00f2 perentoriamente: \"Rosset, sei un folle!!\", alimentando il sospetto che il pilota brasiliano avesse ignorato le bandiere gialle e generando una situazione di pericolo potenzialmente disastrosa.\nNon confermato dalla rinata Arrows per il 1997, Rosset viene ingaggiato dall'esordiente scuderia MasterCard Lola insieme all'italiano Vincenzo Sospiri, gi\u00e0 suo compagno di squadra ai tempi della F3000. Tuttavia la vettura, la Lola T97/30, sviluppata in fretta e con pochissimi test, si rivela estremamente lenta, tanto che n\u00e9 Rosset n\u00e9 Sospiri riescono a qualificarsi per la prima gara della stagione, in Australia; entrambi i piloti accusano distacchi di oltre dieci secondi dal poleman Villeneuve. Dati i risultati disastrosi di questa prima apparizione la MasterCard ritir\u00f2 l'appoggio finanziario al team, che fall\u00ec prima della seconda gara, in programma in Brasile. Rosset si trov\u00f2 quindi senza un volante per il resto della stagione.\nNel 1998 Rosset viene ingaggiato dalla Tyrrell, gi\u00e0 sotto il controllo della BAR e alla sua ultima stagione con questo nome; il brasiliano vince la concorrenza del pi\u00f9 veloce Verstappen grazie ai suoi sponsor, ma il suo ingaggio viene duramente contestato dall'ex proprietario del team Ken Tyrrell, che abbandona la scuderia in segno di protesta. Le prestazioni di Rosset sono disastrose per tutta la stagione; il brasiliano viene regolarmente battuto dal compagno di squadra, l'esordiente Takagi, e manca pi\u00f9 volte la qualificazione.\nIl rendimento del pilota brasiliano durante la stagione in Tyrrell \u00e8 cos\u00ec scadente da essere surclassato sia in qualifica che in gara da Takagi, rendendosi anche protagonista, ove la macchina non lo lasciasse a piedi per noie meccaniche, di errori cos\u00ec grossolani da essere tragicomici, ancor pi\u00f9 di quelli registrati in precedenza nel corso della sua carriera in Formula 1. Memorabile, in tal senso, il commento di Murray Walker e Martin Brundle durante le qualifiche del Gran Premio di Montecarlo: dopo un ennesimo testacoda di Rosset a seguito di un disperato tentativo di raggiungere almeno il tempo necessario per qualificarsi, il brasiliano si incastra tra le barriere della chicane \"piscine\": Walker ebbe da dire \"In molti si stanno ancora chiedendo se Ricardo Rosset sia effettivamente un pilota adatto alla Formula Uno.\", a cui segu\u00ec la velenosa replica di Brundle: \"Beh Murray, direi che \u00e8 un dibattito piuttosto breve.\"\nNon solo, all'interno del team la sua figura era generalmente mal voluta, non solo per il gi\u00e0 sopracitato abbandono di Ken Tyrrell, ma anche perch\u00e9 i risultati in pista finivano per compromettere la gi\u00e0 traballante situazione economica della scuderia, sicch\u00e9 pi\u00f9 alti erano i piazzamenti, maggiore sarebbe stato il ritorno monetario per tutto il team. Per schernirlo, i meccanici decisero di invertire le lettere R e T sul cognome ROSSET affisso al muretto box, in modo tale che venisse fuori la parola TOSSER, che in inglese \u00e8 un modo per descrivere una persona che spreca le occasioni unicamente per colpa della propria incompetenza.\nChiude la stagione senza punti, con un ottavo posto in Canada come miglior risultato.\nDopo la Formula 1.\nNon avendo trovato un volante per la stagione 1999, Rosset si ritir\u00f2 dalle competizioni, dedicandosi all'azienda di famiglia in Brasile. Nel 2008 ha ripreso a correre, disputando una stagione nel campionato GT3 brasiliano e ottenendo il secondo posto in classifica generale, con quattro vittorie. Nel 2010 e nel 2013 ha vinto il Porsche GT3 Cup Brasil. Ha partecipato anche a diversi Demolition derby."}
{"id": "63754", "revid": "123222466", "url": "https://it.wikipedia.org/wiki?curid=63754", "title": "Ricardo Zonta", "text": "Carriera.\nInizi.\nZonta inizi\u00f2 la sua carriera nel 1987 con i kart, disputando campionati locali. Rimasto nella categoria fino al 1992, l'anno successivo corse il campionato brasiliano di Formula Chevrolet concludendo al sesto posto. Passato alla F3 brasiliana giungendo quinto in classifica piloti. Nel 1995 riusc\u00ec poi a vincere sia il campionato di Formula 3 del suo paese che quello sudamericano. Visti i buoni risultati nel 1996 il brasiliano and\u00f2 in Europa per competere nel campionato di Formula 3000, rimanendovi per due anni e ottenendo un totale di sei vittorie, oltre alla vittoria finale del campionato 1997 contro Juan Pablo Montoya. Passato al Campionato del mondo GT nel 1998 con il team Mercedes-AMG guida la Mercedes-Benz CLK-LM con la quale vince il titolo mondiale piloti in coppia con Klaus Ludwig.\nFormula 1.\nRicardo debutta in Formula 1 nel 1998 come quarto pilota della McLaren, nel frattempo milita nel Campionato del mondo GT. Nel 1999 Zonta riusc\u00ec a debuttare da pilota titolare nella massima serie con la BAR. Dopo una prima stagione difficile dovuta alla scarsa competitivit\u00e0 del mezzo e un incidente nelle prove del Gran Premio del Brasile, che gli causa la frattura di un piede e lo costringe saltare i successivi 3 gran premi, nel 2000 ottiene i primi punti, derivanti da tre sesti posti. Sostituito da Panis alla BAR, divenne terzo pilota della Jordan, disputando due gare nel 2001 e ottenendo come miglior risultato un settimo posto in Canada. Passato il 2002 nella World Series by Renault (vinta al primo tentativo), dal 2003 al 2006 \u00e8 stato pilota di riserva e collaudatore della Toyota. Nella stagione 2004, sostituisce il licenziato Cristiano da Matta (dal Gran Premio d'Ungheria al Gran Premio di Cina) e il veterano Olivier Panis (in Brasile) ottenendo un decimo posto al Gran Premio del Belgio come miglior risultato. Nel 2007 Zonta \u00e8 stato collaudatore della Renault.\nDopo la Formula 1.\nUna volta conclusa la carriera in Formula 1, dal 2007 \u00e8 passato nelle Stock Cars."}
{"id": "63755", "revid": "1543377", "url": "https://it.wikipedia.org/wiki?curid=63755", "title": "Ricardo Zunino", "text": "La carriera.\nGli inizi.\nFiglio di proprietari terrieri e banchieri, esord\u00ec nei campionati per vetture prototipo del suo Paese nel 1969. Vinse la classe \"C\" nel 1975 e 1976, alternando una Fiat 125 e una Fiat Coup\u00e9. Nello stesso periodo altern\u00f2 anche l'impegno nei rally.\nZunino pass\u00f2 poi in Europa nel 1977, grazie all'appoggio dell\"'Automobil Club Argentino\" e il supporto di Hector Staffa, ex manager di Carlos Reutemann, dove prese parte al Campionato Europeo di Formula 3. Pass\u00f2 poi alla Formula 2, quale pilota ufficiale alla March.\nNel 1977 ottenne un sesto posto nel Gran Premio di Pau, mentre l'anno seguente conquist\u00f2 otto punti totali, frutto di tre cinque posti e due sesti. Nel 1979 prese parte a tre gran premi ma senza marcare punti.\nNel 1979 esord\u00ec anche in Formula Aurora. Chiuse in campionato al sesto posto, e ottenne una vittoria, a Brands Hatch, tre secondi posti e due \"pole position\", utilizzando prima una McLaren per una gara, poi un'Arrows.\nLa Formula 1.\nL'esordio con la Brabham.\nNella stessa stagione fece il suo esordio nel Campionato mondiale di Formula 1 al volante di una Brabham-Ford Cosworth. Nel Gran Premio del Canada Niki Lauda annunci\u00f2 a sorpresa il suo ritiro immediato dalle competizioni dopo le prove libere, la casa inglese decise perci\u00f2 di assumere l'argentino, presente a Montr\u00e9al quale spettatore, tanto che Zunino prese casco e tuta dell'austriaco. Zunino aveva testato proprio una Brabham poche settimane prima sul Circuito di Silverstone.\nIn prova termin\u00f2 diciannovesimo, mentre in gara chiuse settimo. Venne confermato anche per la gara seguente, il Gran Premio degli Stati Uniti-Est, dove fu costretto al ritiro.\nVenne confermato dalla Brabham anche per il , sulla base di una \"valigia\" garantita al \"team\" di un milione e mezzo di dollari. Ottenne un settimo posto nella gara nel suo Paese, ma successivamente i suoi risultati furono molto deludenti, rispetto soprattutto a quelli del suo compagno di scuderia Nelson Piquet, fino a non qualificarsi nel Gran Premio di Monaco. Dopo il Gran Premio di Francia venne sostituito da H\u00e9ctor Rebaque, anche per il mancato saldo di quanto pattuito. Bernie Ecclestone, \"patron\" della Brabham, promise di cercargli un volante in qualche altra scuderia, ma senza successo.\nIl 1981 con la Tyrrell.\nNel venne ingaggiato dalla Tyrrell e corse con questo \"team\" i due gran premi sudamericani, al posto dello statunitense Kevin Cogan, ottenendo due tredicesimi posti. Col ritorno in Europa venne sostituito da Michele Alboreto. Ottenne offerte per correre con l'Ensign nel Gran Premio di Spagna 1981, che per\u00f2 non si concretizz\u00f2, e dalla BS, una casa inglese che aveva progettato una monoposto per il 1982, che per\u00f2 non perfezion\u00f2 l'iscrizione al campionato.\nAbbandon\u00f2 cos\u00ec di fatto l'attivit\u00e0 agonistica. Negli anni novanta partecip\u00f2 ad alcune edizioni della \"Mil Millas\", gara argentina riservata a vetture storiche.\nAttualmente svolge l'attivit\u00e0 d'imprenditore nel settore turistico."}
{"id": "63756", "revid": "599013", "url": "https://it.wikipedia.org/wiki?curid=63756", "title": "Riccardo Patrese", "text": "Campione del mondo con i kart, campione italiano ed europeo di Formula 3, ha corso in Formula 1 dal al disputando 256 Gran Premi, record rimasto imbattuto per quindici anni, vincendone sei. Dopo un primo lungo periodo, caratterizzato pi\u00f9 da delusioni che successi al volante di Shadow, Arrows, Brabham e Alfa Romeo, approda alla Williams, con cui disputa le sue stagioni migliori, in particolare il , e , prima di concludere la carriera con la Benetton dopo 17 stagioni. \u00c8 stato anche un valido pilota nel Campionato del mondo sportprototipi al volante delle vetture Lancia, vincendo otto prove e sfiorando la conquista del titolo mondiale nel 1982. Per sei volte, nel 1980 e dal 1989 al 1993, \u00e8 stato Campione italiano assoluto di velocit\u00e0. \u00c8 tuttora l'ultimo pilota italiano ad aver lottato per il Mondiale piloti In Formula 1 dalla stagione 1992.\nDotato di una guida molto aggressiva, era considerato da vari piloti arrogante e non era molto amato all'interno del Circus, venendo spesso attaccato dall'inglese James Hunt. Nonostante le critiche, ha instaurato buoni rapporti con molti piloti, in particolare Michele Alboreto, Eddie Cheever, Elio De Angelis, Andrea De Cesaris, Thierry Boutsen e Nigel Mansell.\nBiografia.\nRiccardo Patrese nasce il 17 aprile 1954 a Padova, dove trascorre l'infanzia in modo sereno e senza difficolt\u00e0 economiche; il padre Mario era un commerciante di generi alimentari, la madre Elena Zorzati insegnava lettere alle scuole medie, mentre il fratello Alberto diventer\u00e0 ingegnere meccanico all'Alfa Romeo.\nDopo il diploma al liceo scientifico s'iscrive alla facolt\u00e0 di scienze politiche che frequenta per alcuni anni, ma senza arrivare alla laurea. Pratica a livello agonistico sci e soprattutto nuoto: specialista dello stile libero, gareggia per la Rari Nantes Patavium 1905 con la futura campionessa del mondo Novella Calligaris e lo sfortunato Amedeo Chimisso, deceduto con altri amici di Patrese nella tragedia di Brema. Abbandona entrambi gli sport quando il karting, inizialmente solo un divertimento, e poi l'automobilismo diventeranno la sua attivit\u00e0 principale.\nQuando ancora non \u00e8 un professionista del volante, si sposa con Susi Martinis che gli rimarr\u00e0 vicina per tutta la carriera agonistica, rendendosi fondamentale nei momenti importanti, e gli dar\u00e0 tre figli: Simone, nato il giorno dell'esordio in Formula 1 nel 1977, e le gemelle Maddalena e Beatrice nate nel 1985; la famiglia vive in modo agiato tra Monaco e il Veneto. Negli anni successivi al ritiro dalla Formula 1 si separa da Susi, in seguito moglie di Norberto Ferretti, per poi fidanzarsi con Francesca Accordi da cui avr\u00e0 i figli Lorenzo ed Elena.\nPratica l'equitazione, passione che condivide con le figlie, il golf, il tennis e lo sci; fin dal 1981 gioca a calcio con il ruolo di centrocampista nella Nazionale Piloti, squadra ideata a scopo benefico, di cui \u00e8 capitano e in passato si allenava frequentemente con il Padova. \u00c8 sempre stato molto appassionato anche di ferrovie e modellismo ferroviario: nel dicembre 1989 rilasci\u00f2 in proposito un'intervista alla rivista mensile i Treni (pubblicata sul n. 100-Gennaio 1990), in cui mostr\u00f2 anche la sua vasta collezione di modelli; nel 2003, dopo la morte del fratello Alberto, ha ereditato una grande collezione di modellini d'auto comprendente tutte le vetture da corsa guidate nella sua carriera.\nCarriera.\nEsordi.\nRiccardo Patrese si avvicina al mondo delle corse grazie alla passione del padre e del fratello maggiore; con un kart costruito artigianalmente proprio dal fratello, inizia a correre a undici anni anche se i motori rimangono solo un divertimento che il ragazzino alterna allo sci e al nuoto, praticati a un buon livello agonistico, fino al 1970 quando inizia a impegnarsi seriamente nelle gare. I maggiori successi ottenuti nella categoria sono il campionato italiano classe 100, i due titoli europei a squadre e il mondiale, risultati che gli valgono il premio Pilota d'Oro e due medaglie al valore atletico.\nDopo le vittorie ottenute con i kart nelle stagioni precedenti, nel 1975 la Federazione Italiana Karting offre a Patrese la possibilit\u00e0 di guidare una monoposto in Formula Italia, ma il pilota preferisce accordarsi con la Scuderia Nettuno di Bologna. Nel corso della stagione s'impone nelle gare di Vallelunga, Mugello e Imola, arriva due volte secondo e quattro terzo, piazzandosi al secondo posto in campionato preceduto da Bruno Giacomelli. La stagione, iniziata senza grandi ambizioni e pi\u00f9 per divertimento che per raggiungere un obiettivo, si conclude quindi al di sopra delle aspettative e spinge Patrese, sempre seguito e consigliato dal padre, a tentare un salto di categoria.\nPer gareggiare in Formula 3 nel 1976 contatta Osella e Pavanello, che per\u00f2 cercano solo piloti disposti a pagare per correre; nonostante la proposta del padre di vendere alcune propriet\u00e0 di famiglia per finanziare la stagione, Patrese rifiuta le offerte, non accettando di diventare un pilota pagante, e in seguito si accorda con Trivellato, da poco importatore Chevron, che cerca un giovane per disputare il campionato italiano e quello europeo. Non delude le aspettative della squadra e vince le gare di Zandvoort, Pergusa, Monza, Kassel-Calden, Magione e conquista sia il titolo nazionale sia quello continentale. A fine anno la rivista Autosprint gli assegna il prestigioso Casco d'Oro.\nPer la stagione 1977 viene confermato da Trivellato per correre in Formula 2, dove trova come avversari Giacomelli, Arnoux, Pironi, Cheever e occasionalmente alcuni piloti di Formula 1, ottenendo subito risultati incoraggianti. Il primo maggio, sullo storico e pericoloso circuito del N\u00fcrburgring, segna la pole position con tre secondi di vantaggio su Mass e Regazzoni, gi\u00e0 affermati piloti della massima serie, e, anche se in gara sar\u00e0 costretto al ritiro quando \u00e8 al comando, viene notato dai tecnici della Shadow che gli offrono la possibilit\u00e0 di esordire in Formula 1. Trivellato acconsente che il suo pilota gareggi anche nella massima serie, a patto per\u00f2 che mantenga come impegno principale la Formula 2, condizione accettata dalla squadra americana; nella categoria ottiene un'altra pole position e numerosi podi che gli permettono di ottenere il quarto posto finale nel campionato europeo e la vittoria in quello italiano. Nel 1978, Patrese \u00e8 impegnato a tempo pieno in Formula 1 e partecipa a due soli eventi di Formula 2 salendo sul terzo gradino del podio al Gran Premio JAF, prestigiosa corsa asiatica disputata a Suzuka e vinta l'anno precedente.\nPartecipa tre volte al Gran Premio di Macao, all'epoca disputato secondo i regolamenti della Formula Pacific, e trionfa nel 1977 partendo dalla pole position; bissa il successo anche l'anno seguente, mentre nel 1979 centra nuovamente la pole e arriva secondo in gara.\nFormula 1.\nL'esordio con la Shadow (1977).\nLe buone qualit\u00e0 dimostrate in Formula 2 all'inizio del 1977, in particolare la pole position ottenuta sul pericoloso circuito del N\u00fcrburgring davanti a Mass e Regazzoni, lo fanno notare dai tecnici della Shadow che cercano un pilota per sostituire Zorzi. Tramite il giornalista Giorgio Piola, le trattative tra il padovano e la scuderia americana sponsorizzata dall'italiano Ambrosio vanno a buon fine e Patrese viene assunto per disputare alcune gare nella stagione al fianco di Alan Jones.\nEsordisce al volante della Shadow DN8 in occasione del Gran Premio di Monaco senza nessuna esperienza nella massima serie, tanto che molti tra gli addetti ai lavori sono convinti che non riuscir\u00e0 neanche a qualificarsi; invece ottiene il quindicesimo tempo in prova e porta a termine la gara al nono posto nel giorno in cui nasce il suo primo figlio. Nel corso della stagione, in cui continua anche il suo impegno in Formula 2, si ritira diverse volte per incidenti e problemi meccanici non cogliendo risultati positivi fino al Gran Premio del Giappone, ultima prova del Campionato, in cui taglia il traguardo al sesto posto e conquista il primo punto iridato che gli permette di concludere la sua prima stagione in Formula 1 al ventesimo posto.\nIl passaggio in Arrows (1978-1981).\nAlla fine del 1977 i soci della Shadow, Rees, Oliver, Southgate e lo sponsor principale Ambrosio, abbandonano la compagine americana per fondare la Arrows che parteciper\u00e0 al mondiale dalla stagione successiva con Patrese come pilota. Il padovano accetta di gareggiare con la squadra inglese rinunciando all'offerta di Frank Williams, agli esordi come costruttore, che assume al suo posto Alan Jones, con cui vincer\u00e0 il titolo mondiale nel .\nInizia la stagione con la FA1, vettura progettata da Southgate e molto contestata in quanto quasi identica alla Shadow DN9, in seguito sostituita dalla A1. Si fa notare al Gran Premio del Sudafrica quando, con un sorpasso su Jody Scheckter, si porta al comando della gara che condurr\u00e0 fino al ritiro per problemi meccanici a quindici giri dall'arrivo. In seguito a questa buona prestazione ottiene di firmare un pre-contratto con la Ferrari per sostituire Gilles Villeneuve nella successiva stagione ma, dopo la vittoria in Canada, quest'ultimo verr\u00e0 confermato. Nel corso del campionato viene contattato anche da Brabham e Alfa Romeo, sempre per disputare la stagione seguente con le loro vetture, ma preferisce non cambiare scuderia. Nelle gare successive ottiene qualche punto e sale per la prima volta sul podio grazie al secondo posto conquistato al Gran Premio di Svezia, vinto dal campione del mondo in carica Niki Lauda con l'innovativa Brabham BT46 dotata di un vistoso ventilatore posteriore poi vietato dalla FIA.\nIl 10 settembre 1978 in occasione del Gran Premio d'Italia a Monza parte in dodicesima posizione, schierato in sesta fila. Dopo la caotica partenza, alla variante Goodyear s'innesca un pauroso incidente che coinvolge Peterson, Hunt, Daly, Pironi, Stuck, Brambilla, Regazzoni, Depailler, Lunger e Reutemann. A causa delle conseguenze dello scontro, i ritardi nei soccorsi e forse alcuni errori dei medici, perde la vita Ronnie Peterson, pilota svedese della Lotus. Patrese viene subito accusato dai colleghi di aver causato l'incidente e per questo gli viene impedito di partecipare al successivo Gran Premio degli Stati Uniti-Est. In seguito viene rinviato a giudizio con l'accusa di omicidio colposo per la quale il pubblico ministero Armando Spataro chiede otto mesi di reclusione con la condizionale. Tra i testimoni che accusano il padovano ci sono i piloti Arturo Merzario e Hunt, mentre depone in sua difesa il Commissario CSAI Alberto Librizzi, che aveva assistito all'incidente da vicino. Il 28 ottobre 1981 Riccardo Patrese viene assolto con formula piena per non aver commesso il fatto. Da una documentazione resa pubblica nel 2001 si evince che a innescare il drammatico incidente fu Hunt, nel frattempo deceduto nel 1993, uno dei primi e pi\u00f9 accaniti accusatori di Patrese.\nPatrese accusa un duro colpo, in quanto deluso e amareggiato per essere stato accusato e punito ingiustamente per colpa di altri, e si trova a dover rilanciare una carriera che fino a poco tempo prima sembrava destinata a facili successi; con forza d'animo e combattivit\u00e0 riparte per dimostrare il suo valore in pista ma alcuni atteggiamenti, dovuti al risentimento nei confronti di una parte dell'ambiente della Formula 1, lo fanno risultare scontroso e antipatico a molti.\nPer il Patrese decide di rimanere con la Arrows, che ormai conosce e in cui si trova bene, nonostante l'interessamento da parte di Brabham e Alfa Romeo. Nella prima parte della stagione pilota la A1B, ma guadagna solo due punti grazie al quinto posto del Gran Premio del Belgio. In Francia porta in gara la rivoluzionaria ma deludente A2, nella quale ripone le sue speranze di vittoria. La vettura, nel tentativo di sfruttare in maniera esasperata l'effetto suolo, viene disegnata totalmente priva di alettoni, ma fin dall'inizio evidenzia notevoli problemi di bilanciamento e di ondeggiamento sull'asse verticale. Patrese conclude la gara solo quattordicesimo e nelle successive quattro prove si ritira per problemi meccanici, tanto che la Arrows decide di schierare nuovamente le A1B con cui ottiene un buon quarto posto al Gran Premio Dino Ferrari non valido per il campionato.\nNella stagione pilota la nuova A3 vettura convenzionale, abbastanza affidabile, ma non particolarmente competitiva. I migliori risultati della stagione sono il sesto posto al Gran Premio del Brasile e il secondo negli Stati Uniti dell'Ovest vinto da Nelson Piquet con la Brabham. In marzo viene nuovamente contattato dalla Ferrari per sapere quanto vorrebbe guadagnare per correre con loro; il pilota inizialmente propone che sia la squadra a fare la sua offerta poi chiede lo stesso stipendio che gli paga la Arrows, ma in seguito gli viene comunicato che la Ferrari non \u00e8 pi\u00f9 interessata a lui avendo assunto il francese Didier Pironi. Porta avanti anche trattative con Carlo Chiti dell'Alfa Romeo che poi decide di ingaggiare Mario Andretti, con Bernie Ecclestone, titolare della Brabham, ma in questo caso emergono problemi di sponsorizzazione, con la March, con l'esordiente Toleman, con la Tyrrell e la Fittipaldi, decidendo infine di rimanere ancora un anno con l'Arrows. A fine stagione \u00e8 nono con sette punti ottenuti.\nLa rinnovata A3 schierata nella stagione \u00e8 decisamente pi\u00f9 performante della precedente, ma fragile dal punto di vista meccanico. Nonostante ci\u00f2 la prima parte del campionato \u00e8 molto positiva: grazie all'innovazione delle minigonne trasversali, messa a punto da Wass, Patrese centra la sua prima pole position in carriera sul circuito cittadino di Long Beach in occasione del Gran Premio degli Stati Uniti d'America-Ovest. Dopo aver dominato la gara per i primi venti giri, viene per\u00f2 costretto al ritiro per problemi meccanici. Sale poi sul terzo gradino del podio in Brasile e sul secondo a Imola. Questi rimarranno gli unici buoni risultati di una stagione che lo vede spesso costretto al ritiro per problemi meccanici o comunque lontano dalla zona punti, anche a causa del budget limitato della scuderia inglese, che non pu\u00f2 permettersi ulteriori sviluppi alla monoposto.\nAl Gran Premio del Belgio, dove si schiera in seconda fila, viene coinvolto incolpevolmente in un drammatico incidente. Alla seconda ripartenza il motore si spegne e Patrese si sbraccia per segnalare il problema; il suo meccanico, Dave Luckett, accorre per riavviare la macchina, ma il direttore di gara non si accorge di niente e fa partire regolarmente la corsa. Siegfried Stohr, l'altro pilota della Arrows, che parte molto pi\u00f9 indietro, tampona la vettura di Patrese quando il tecnico sta ancora lavorando sul motore schiacciandolo tra le due macchine. Luckett se la caver\u00e0 senza gravi conseguenza, mentre le due Arrows non prenderanno pi\u00f9 il via. Conclude la quarta e ultima stagione con la squadra inglese al decimo posto con undici punti.\nLe prime vittorie con la Brabham (1982-1983).\nDopo cinque anni al volante di vetture poco competitive, inaffidabili o deludenti con le quali comunque riesce a ottenere alcuni buoni risultati, nel 1982 Patrese viene assunto da Bernie Ecclestone, patron della Brabham, con cui aveva portato avanti diverse trattative negli anni precedenti, potendo finalmente ambire a risultati importanti. La prima esperienza al volante di una Brabham avviene alla fine del 1981 in occasione di una manifestazione all'Aeroporto di Treviso-Istrana che prevede una serie di sfide di accelerazione tra un F-104 dell'Aeronautica Militare in diverse configurazioni di carico e i piloti Patrese e Piquet con la Brabham, Villeneuve con la Ferrari e Giacomelli con l'Alfa Romeo; Patrese non ha confidenza con la vettura in quanto \u00e8 all'esordio con la nuova squadra e si trova a sfidare l'aereo nella configurazione pi\u00f9 leggera, risultando l'unico pilota sconfitto.\nNella stagione porta in gara sia la vecchia BT49, dotata del classico motore aspirato Ford, sia la nuova BT 50 motorizzata BMW Turbo; il compagno di squadra \u00e8 il brasiliano Nelson Piquet, campione del mondo in carica, assunto dal team nel 1978 dopo la decisione di Patrese di rimanere alla Arrows, rifiutando il contratto triennale offertogli da Bernie Ecclestone per affiancare Niki Lauda. Dopo il ritiro nei primi due Gran Premi della stagione parte in diciottesima posizione al Gran Premio degli Stati Uniti-Ovest riuscendo poi a salire sul terzo gradino del podio al termine di una gara caratterizzata da incidenti, ritiri e squalifiche; salta il Gran Premio di San Marino a causa del boicottaggio attuato dalle squadre inglesi per protesta contro la FIA per poi ritirarsi in Belgio.\nAl Gran Premio di Monaco ottiene il secondo tempo in qualifica che gli permette di partire dalla prima fila affiancato alla Renault di Arnoux. Al via non riesce ad avere un buono spunto e viene sorpassato da Giacomelli e Prost, ma riesce comunque a mantenersi nelle prime posizioni e alla sessantanovesima tornata fa segnare il giro veloce; a pochi giri dalla fine inizia a piovere e molti piloti sono costretti al ritiro per incidenti o uscite di pista. Anche Patrese va in testacoda e spegne la macchina (si sapr\u00e0 poi anni dopo che la causa fu per una perdita d'olio causata dall'auto di Derek Dely doppiato che lo precedeva) ma viene spinto dai commissari e riesce a ripartire. Grazie a una guida prudente \u00e8 l'unico pilota a portare a termine tutti i settantasei giri previsti risultando il vincitore, ma si rende conto solo al momento della premiazione di aver vinto il suo primo Gran Premio. Nel prosieguo della stagione si ritira frequentemente, ma ottiene il secondo posto in Canada preceduto dal compagno di squadra, il quinto in Svizzera e fa segnare il giro veloce in Germania; conclude la stagione con ventuno punti e il decimo posto in classifica precedendo Piquet.\nPer la stagione Patrese guida la BT 52 provando frequentemente le modifiche che se positive verranno adottate sulla macchina di Piquet. Nella prima parte della stagione si ritira frequentemente, quasi sempre per problemi meccanici, mentre il compagno di squadra ottiene regolarmente risultati positivi che gli danno la possibilit\u00e0 di lottare per il campionato del mondo. A Imola parte dalla quinta posizione, al sesto giro va in testa, ma a seguito di un pit-stop non particolarmente brillante viene superato dalla Ferrari di Tambay. Dopo essersi lanciato all'inseguimento riesce ad annullare lo svantaggio e lo sorpassa, tornando al comando della corsa e facendo segnare il giro veloce, ma, a causa dello sporco sull'asfalto e soprattutto, per sua ammissione, di un calo di concentrazione, esce di strada alla seconda curva delle \"Acque Minerali\", terminando la gara sul prato; viene fischiato e insultato dai tifosi della Ferrari che vedono un pilota, anche se italiano, uscire di scena per lasciare la vittoria alla Ferrari ma soprattutto perde ogni possibilit\u00e0 di lottare per titolo diventando definitivamente il gregario di Piquet.\nSale sul terzo gradino del podio in Germania, cogliendo i primi punti della stagione. Al Gran Premio d'Italia centra la pole position, ma dopo due giri si deve ritirare. Nell'ultima prova della stagione, il Gran Premio del Sudafrica, parte dalla seconda fila e vince la gara davanti a De Cesaris e Piquet che conquista il suo secondo titolo mondiale, mentre Patrese \u00e8 solo nono con tredici punti. Per la stagione successiva, Ecclestone propone a Patrese il rinnovo del contratto come seconda guida per aiutare Piquet nella conquista dell'ennesimo mondiale, offerta che il padovano rifiuta preferendo accordarsi con l'italiana Alfa Romeo.\nLa delusione Alfa Romeo (1984-1985).\nNella stagione , dopo anni in team anglosassoni, Patrese viene assunto dalla squadra italiana Alfa Romeo sponsorizzata dal gruppo industriale trevigiano Benetton. Le aspettative sono alte, sia da parte della scuderia sia del pilota, il quale dichiara che l'obiettivo minimo per l'annata \u00e8 la vittoria di un Gran Premio. All'interno della squadra, per\u00f2, si respira un clima di tensione dovuto ai contrasti tra l'ingegner Chiti, responsabile dell'Alfa Romeo poi licenziato a fine stagione, e Pavanello, titolare dell'Euroracing, che gestisce le vetture in pista; a farne le spese saranno soprattutto i due piloti, Patrese e Cheever, che non avranno mai una monoposto veramente competitiva.\nFin dai primi test invernali, pur cogliendo qualche buona prestazione sul giro singolo, la nuova 184T si dimostra inaffidabile, soffrendo spesso di problemi al motore, in particolare alle turbine, e di un eccessivo consumo di carburante. Durante tutto il campionato vari problemi continuano ad affliggere le vetture dell'Alfa Romeo tanto che, tranne in Sudafrica dove si classifica al quarto posto a due giri dal vincitore Lauda, Patrese si ritira regolarmente, in due occasioni anche per essere rimasto senza benzina a causa degli eccessivi consumi del motore 890T. La situazione migliora solo nelle ultime prove del campionato: al Gran Premio d'Italia a Monza centra il miglior risultato stagionale tagliando il traguardo in terza posizione, a un giro dai primi classificati Lauda e Alboreto, mentre arriva sesto al N\u00fcrburgring e ottavo nell'ultima gara stagionale all'Estoril.\nPer la stagione Patrese porta in gara la 185T che nei test invernali aveva dato ottimi risultati ma che in gara si dimostrer\u00e0 poco competitiva e ancora meno affidabile tanto che ottiene un nono posto a Silverstone come migliore risultato e numerosi ritiri. Viste le modeste prestazioni ottenute da entrambi i piloti, l'Alfa Romeo decide di non utilizzare pi\u00f9 la vettura sostituendola per la seconda parte di stagione con la 184T dell'anno precedente. Con la vecchia macchina Patrese si ritira per sette volte e porta a termine solo il Gran Premio d'Europa in nona posizione; per la prima e unica volta in carriera chiude la stagione senza avere ottenuto punti iridati. In dicembre cita in giudizio l'Euroracing chiedendo settecento milioni di lire per inadempienza al contratto. Per l'Alfa Romeo \u00e8 l'ultima stagione in Formula 1 mentre lo sponsor principale fonda l'omonima scuderia Benetton, con cui anni dopo Patrese concluder\u00e0 la sua lunghissima carriera.\nLe ultime deludenti stagioni, la nascita delle figlie, la voglia di stare in famiglia e la raggiunta sicurezza economica portano Patrese a meditare il ritiro dalle competizioni, idea abbandonata per continuare a gareggiare ancora per molti anni.\nIl ritorno in Brabham (1986-1987).\nIl periodo negativo all'Alfa Romeo, in cui medita anche il ritiro, porta Patrese ad avere grandi difficolt\u00e0 nel trovare una squadra per l'anno seguente e riesce continuare la sua carriera in Formula 1 solo grazie all'aiuto di Bernie Ecclestone che lo assume nuovamente alla Brabham. Nel dicembre 1985, in occasione di una serie di test all'Estoril, viene ufficializzato l'ingaggio da parte della scuderia britannica dei piloti italiani Riccardo Patrese ed Elio De Angelis che nel breve periodo come compagni di team instaurano un buon rapporto di amicizia e collaborazione.\nLa Brabham schiera per la stagione la BT55, detta sogliola per il profilo estremamente basso, vettura innovativa dotata di un potente motore BMW turbo, ma afflitta da grandi problemi di affidabilit\u00e0 tanto che l'unico risultato utile nella prima parte della stagione \u00e8 il sesto posto a Imola. In maggio Patrese viene convocato per disputare dei test al Circuito Paul Ricard, ma quando il compagno di squadra gli chiede di poterlo sostituire per prendere maggiore confidenza con la vettura, accetta e gli cede il posto; pochi giorni dopo Elio De Angelis perde la vita per le conseguenze dell'incidente occorsogli durante quei test sul circuito francese, dove, a causa del distacco dell'alettone posteriore, la sua BT55 perde aderenza, si rovescia diverse volte e si schianta contro le barriere prendendo fuoco senza lasciare scampo al pilota. Nel prosieguo della stagione, quando porta in gara anche la vecchia BT54, continuano i ritiri e gli arrivi lontano dalla zona punti, tranne a Detroit dove taglia il traguardo in sesta posizione. Conclude il campionato con due soli punti.\nIl \u00e8 l'ultima stagione della Brabham sotto la gestione di Ecclestone, impegnato prevalentemente in altre attivit\u00e0 legate alle corse, che prima di chiudere provvisoriamente la squadra aiuta Patrese a trovare un contratto per l'anno successivo. Viene schierata la BT56, vettura pi\u00f9 convenzionale della precedente, poco competitiva e poco affidabile che spesso costringe Patrese a ritirarsi. Il primo risultato positivo della stagione arriva in Ungheria con un quinto posto mentre al Gran Premio del Messico taglia il traguardo in terza posizione preceduto solo dai due piloti Williams, Mansell e Piquet, in lotta tra di loro per la conquista del Campionato del mondo. Abbandona anticipatamente la compagine inglese per disputare l'ultima gara della stagione in sostituzione di Mansell alla Williams con cui ha precedentemente firmato un contratto per l'anno successivo.\nIn questo secondo periodo con la Brabham di Ecclestone ricomincia a gareggiare in modo sereno e viene rivalutato come pilota, cambiando l'approccio con l'ambiente della Formula 1, e perde la fama di pilota antipatico e scontroso; Patrese stesso la considera come una rinascita che segna l'inizio di una nuova fase della sua carriera, la pi\u00f9 positiva e ricca di successi che lo porteranno a raggiungere traguardi fino a quel momento insperati.\nI successi con la Williams (1987-1992).\nLe prime trattative tra Frank Williams e Riccardo Patrese risalgono al 1977, quando il costruttore \u00e8 agli esordi della sua attivit\u00e0 e il pilota un giovane esordiente nel mondo della Formula 1 che sceglie la Arrows, lasciando il posto ad Alan Jones, il quale tre anni dopo vincer\u00e0 il mondiale al volante della Williams; le loro strade si incroceranno nuovamente dieci anni dopo dando vita a una lunga e proficua collaborazione.\nNel corso della stagione Patrese, che \u00e8 ancora un pilota ufficiale della Brabham, prova pubblicamente la Williams FW11B all'autodromo di Imola lasciando presagire un probabile accordo tra il pilota padovano e la squadra britannica; in settembre la Williams rende noto pubblicamente l'ingaggio di Patrese che ritorna a gareggiare in un team di alto livello dopo anni di delusioni. Al Gran Premio d'Australia, ultima prova stagionale, partecipa al volante della Williams in sostituzione dell'infortunato Mansell piazzandosi al nono posto, attardato da un problema meccanico.\nNella stagione , quando perde la fornitura dei motori turbo Honda, la Williams deve ripiegare sui poco competitivi Judd aspirati da montare sulla FW12, che schiera per l'inedita ed esperta coppia di piloti formata dal nuovo arrivato Patrese, assunto con un contratto da secondo pilota, e dal riconfermato Mansell, vicecampione del mondo nella stagione precedente. La vettura non si dimostra n\u00e9 competitiva n\u00e9 affidabile costringendo Patrese al ritiro in Brasile e a un anonimo tredicesimo posto a San Marino per poi arrivare sesto al traguardo a Monte Carlo, conquistando il primo punto con la nuova squadra; nei successivi Gran Premi si ritira frequentemente o comunque non ottiene buoni piazzamenti. Va meglio la seconda parte della stagione in cui conquista alcuni punti in Ungheria, Spagna, Giappone e Australia che gli permettono di piazzarsi all'undicesimo posto in Campionato, non lontano da Mansell, che porta a termine solo due Gran Premi ma in entrambe le occasioni sale sul podio, precedendo Patrese nella classifica finale.\nPer la stagione viene portata in gara la FW12C, evoluzione del modello precedente, ma dotata del nuovo motore dieci cilindri fornito dalla Renault al rientro nel Mondiale di Formula 1. Mansell abbandona la compagine inglese per correre con la Ferrari e viene rimpiazzato da Thierry Boutsen, che affiancher\u00e0 Patrese per due anni. La vettura \u00e8 veloce ma non sempre affidabile e all'esordio stagionale, in Brasile, Patrese si qualifica con il secondo tempo e segna il giro veloce, prima di essere costretto al ritiro; analogo epilogo ha anche la gara di Imola, mentre a Monaco conclude al quindicesimo posto con quattro giri di ritardo dal vincitore Ayrton Senna. Inizia poi una scia di risultati positivi e nelle quattro prove successive sale sempre sul podio grazie ai secondi posti nei Gran Premi di Messico, Stati Uniti, Canada e al terzo in Francia. Dopo il ritiro a Silverstone in seguito a un incidente, arriva quarto a Hockenheim. Al Gran Premio d'Ungheria centra la pole position davanti a Senna, ma in gara ha un problema al radiatore che lo costringe al ritiro. A causa di una collisione con Michele Alboreto si ritira anche a Spa, mentre a Monza sfiora il podio arrivando quarto al traguardo.\nIn occasione del Gran Premio del Portogallo gareggia con la nuova FW13, ma si ritira per il surriscaldamento del motore e alla corsa successiva in Spagna ottiene il quinto posto con la FW12C che utilizza per l'ultima volta. Al Gran Premio del Giappone arriva al traguardo in terza posizione preceduto da Senna e Nannini, ma dopo la squalifica del brasiliano viene classificato al secondo posto. Sale sul terzo gradino del podio ad Adelaide, ultima gara dell'anno. Con quaranta punti, conquistati grazie a una buona continuit\u00e0 di rendimento, si classifica al terzo posto nel campionato preceduto da Prost e Senna con le McLaren, ottenendo il suo miglior risultato nel mondiale.\nNella stagione Patrese guida la FW13B derivata dal modello utilizzato alla fine dell'anno precedente. Inizia la stagione in modo anonimo con il nono posto nel Gran Premio degli Stati Uniti e il tredicesimo in Brasile. Al Gran Premio di San Marino, a Imola, si qualifica con il terzo tempo dietro le due McLaren; partito in seconda fila, a undici giri dalla fine prende il comando della gara e lo mantiene fino al termine andando a centrare la sua terza vittoria, quella che il pilota considera la pi\u00f9 bella della carriera; a differenza del 1983, quando fu insultato e deriso dai ferraristi dopo un'uscita di pista mentre era in testa alla gara, questa volta viene applaudito da tutto il pubblico presente. Nei successivi Gran Premi ottiene buone prestazioni sia in qualifica, partendo dalla prima fila in Messico e Ungheria, sia in gara facendo segnare il giro veloce in Ungheria, Portogallo, Spagna e Giappone. Grazie alla buona affidabilit\u00e0 della vettura, alterna pochi ritiri a numerosi risultati utili che gli permettono di conquistare 23 punti e il settimo posto finale in Campionato. A Silverstone \u00e8 il primo pilota a disputare il duecentesimo Gran Premio nella storia della formula 1. .\nNella stagione Patrese dovrebbe essere affiancato dal giovane italo-francese Alesi che poi rinuncia al contratto con la Williams per correre con la Ferrari; al suo posto ritorna in squadra Mansell che, dopo due anni sottotono proprio alla Ferrari, aveva annunciato il ritiro dalle corse. All'interno del team Patrese \u00e8 stimato e apprezzato, non ci sono ordini di scuderia che lo possano limitare (anche se il britannico gode di alcuni privilegi) e guida una delle migliori macchine che abbia mai avuto a disposizione, condizioni che lo porteranno a disputare, a trentasette anni, la migliore stagione della sua lunga carriera.\nLa FW14 progettata da Patrick Head, spinta da un nuovo propulsore Renault e dotata di cambio semi automatico, sospensioni attive e controllo di trazione, si rivela subito veloce e competitiva, anche se inizialmente poco affidabile. Alla gara d'esordio negli Stati Uniti si ferma in posizione pericolosa con il cambio bloccato in folle, viene evitato da Piquet e dall'esordiente H\u00e4kkinen, ma centrato in pieno da Moreno, fortunatamente senza conseguenze per i due piloti. Dopo il secondo posto in Brasile si ritira a Imola e Monte Carlo, per poi iniziare un periodo molto positivo centrando in Canada la prima di tre pole position consecutive, anche se in gara viene rallentato da problemi al cambio e arriva terzo al traguardo.\nAl Gran Premio del Messico parte male dalla pole e viene superato da Mansell, Senna e Alesi; nei primi giri sorpassa uno alla volta i tre piloti, riguadagnando la testa della corsa e, grazie a un ritmo elevatissimo, la mantiene fino alla fine andando a vincere il suo quarto Gran Premio. Guadagna la pole position anche in Francia, ma si classifica al quinto posto a un giro dal vincitore Mansell, mentre a Silverstone viene buttato fuori pista da Berger e si ritira. Torna sul podio a Hockenheim, dove segna il giro veloce e conclude la gara al secondo posto, e in Ungheria, corsa in cui \u00e8 terzo. Dopo una buona qualifica, in Belgio viene retrocesso al diciassettesimo posto della griglia di partenza per irregolarit\u00e0 tecniche sulla vettura, ma in gara rimonta fino alla quinta posizione; a Monza parte dalla seconda fila, conquista la testa della corsa dopo aver sorpassato Berger, Mansell e Senna per poi ritirarsi, ancora per problemi al cambio.\nIn occasione del Gran Premio del Portogallo conquista la quarta pole stagionale; al via parte bene e mantiene il comando della gara fino a quando viene sorpassato dal compagno di squadra, poi squalificato; questo lo riporta in prima posizione e va a centrare la seconda vittoria stagionale davanti a Senna e Alesi. In Spagna, dopo aver segnato il giro veloce, taglia il traguardo in terza posizione come a Suzuka, mentre \u00e8 quinto in Australia nell'ultima prova iridata, interrotta anticipatamente a causa di un violento temporale che rende impraticabile la pista. Conclude il suo migliore campionato in terza posizione preceduto da un inarrivabile Senna e dal compagno di squadra Mansell, che comunque riesce a battere frequentemente in qualifica e spesso in gara, ottenendo anche un maggior numero di risultati utili.\nNonostante l'interessamento di altre squadre, Patrese rimane con la Williams anche nel , anno in cui \u00e8 lo sportivo italiano pi\u00f9 pagato con uno stipendio di quasi 10 miliardi, lavorando nel periodo invernale per sviluppare e migliorare ulteriormente la vettura, ribattezzata FW14B, con la consapevolezza di poter lottare per il Campionato del mondo. La squadra si affida invece a Mansell per tentare la scalata al titolo, assicurando al britannico la precedenza nelle modifiche sulla vettura e nell'uso del muletto, relegando di fatto l'italiano a seconda guida, ruolo che nel corso della stagione accetta mettendosi a disposizione della squadra e del compagno.\nIl divario tra i due piloti \u00e8 evidente gi\u00e0 a inizio stagione quando Mansell vince cinque volte in cinque gare con Patrese secondo in quattro occasioni. Durante una sessione di prove a Imola perde il controllo della monoposto a causa dell'afflosciamento di uno pneumatico schiantandosi contro un muretto fortunatamente senza gravi conseguenze; il primo pilota a fermarsi per soccorerlo \u00e8 l'amico Alboreto che assiste all'incidente mentre Mansell parte dai box in bicicletta per andare a sincerarsi delle condizioni del compagno di squadra. Nella parte centrale del campionato la situazione non cambia tanto che parte sempre dalla prima fila e sale spesso sul podio preceduto dal compagno di scuderia; in Francia riesce a portarsi al comando, ma dopo l'interruzione della corsa a causa della pioggia troppo intensa, da Frank Williams arriva l'ordine di scuderia di lasciare strada a Mansell, che vince quindi la gara davanti al padovano. La prima soddisfazione dell'anno arriva in Ungheria, dove ottiene la pole position battendo l'inglese e Senna, anche se in gara \u00e8 costretto al ritiro dopo essere stato a lungo in testa.\nIn settembre, dopo il Gran Premio del Belgio, la Benetton annuncia di avere ingaggiato per la stagione seguente Patrese, che dopo la lunga permanenza in Williams non viene confermato per fare posto a Prost. A Monza si trova in testa alla gara a pochi giri dalla fine quando, ormai sicuro di poter vincere, il cambio si blocca in quarta marcia, le sospensioni attive perdono funzionalit\u00e0 e la vettura corre con il posteriore eccessivamente abbassato e l'anteriore appena appoggiato sull'asfalto; con grandi rischi porta a termine la prova per racimolare qualche punto utile nella lotta con Schumacher per il secondo posto in Campionato. Dopo la gara Frank Williams gli propone di rimanere con la sua squadra ancora per una stagione, ma Patrese declina l'offerta deciso a rispettare il contratto stipulato con la Benetton. All'Estoril, mentre si appresta a sorpassare Berger, questi frena in modo improvviso e pericoloso per rientrare ai box; non potendolo evitare Patrese lo tampona e la macchina si impenna, sollevandosi da terra, e si schianta contro il muretto. Nonostante la monoposto sia completamente distrutta, il pilota non riporta gravi conseguenze. Al successivo Gran Premio del Giappone le Williams partono in prima fila con Mansell in pole position e conducono la gara fino a quando l'inglese rallenta e lascia passare il compagno, consentendo a Patrese di vincere il suo sesto Gran Premio alla fine di una stagione difficile in cui comunque diventa vicecampione del mondo dopo aver aiutato Mansell e la Williams a vincere il titolo piloti e quello costruttori.\nL'ultimo anno in Benetton (1993).\nPatrese disputa la stagione per la Benetton, con cui aveva avuto dei contatti gi\u00e0 due anni prima, firmando un contratto di un anno dopo non essere stato confermato dalla Williams che, alla fine di una lunga e proficua collaborazione con l'italiano, preferisce prendere Prost di rientro alle corse; viene assunto da Briatore, capo della scuderia anglo trevigiana, per la grande esperienza da mettere a disposizione del team unita a una competitivit\u00e0 ancora elevata, diventando seconda guida per il giovane e promettente Michael Schumacher, futuro pluricampione del mondo.\nAlla fine del 1992 partecipa a un test a Le Castellet dove fatica a trovare il \"feeling\" con la vettura, preparata per le caratteristiche di guida di Schumacher, e polemizza con la squadra rifiutando di svolgere la simulazione di un Gran Premio, poi affidata al collaudatore Alex Zanardi. Inizia il campionato con la B193A, con cui si ritira due volte, poi sostituita dalla B193B alternando ritiri e discreti piazzamenti; il compagno di squadra si dimostra molto pi\u00f9 veloce e competitivo di Patrese, da par suo convinto che la superiorit\u00e0 del tedesco dipenda solo dai privilegi di cui godrebbe in squadra, e di essere in grado di batterlo avendo a disposizione gli stessi mezzi. Si arriva cos\u00ec al Gran Premio di Gran Bretagna in cui i due piloti devono qualificarsi utilizzando entrambi la vettura dell'italiano, che confida quindi di battere il giovane compagno, e che invece viene superato nettamente. Patrese ammette la sconfitta affermando:\nIn gara arriva terzo al traguardo, primo podio stagionale, preceduto dal vincitore Prost e da Schumacher. A Hockenheim festeggia il duecentocinquantesimo Gran Premio, sale sul secondo gradino del podio in Ungheria, \u00e8 sesto a Spa e quinto a Monza. Nonostante i buoni risultati la stagione di Patrese \u00e8 piuttosto difficile in quanto subisce costantemente la superiorit\u00e0 agonistica di Schumacher ma soprattutto le vessazioni di Briatore che, nel 1994, commentando in modo ironico e polemico la stagione dell'italiano dir\u00e0: \u00abEra gi\u00e0 un ex pilota\u00bb. Il Gran Premio d'Australia \u00e8 l'ultimo disputato da Riccardo Patrese, il numero 256, record storico rimasto imbattuto fino al Gran Premio di Turchia 2008 quando viene superato dal brasiliano Rubens Barrichello, che proprio nel 1993 fa il suo esordio in Formula 1. Conclude il campionato al quinto posto con meno della met\u00e0 dei punti ottenuti dal compagno di squadra.\nLe esperienze dopo il ritiro.\nCon la consapevolezza di aver ottenuto meno di quanto sperato sul piano agonistico, Patrese ha affermato di ritenersi soddisfatto della sua lunga carriera che gli ha portato successi, popolarit\u00e0, benessere e ha pi\u00f9 volte ribadito di essere orgoglioso di aver fatto le sue scelte, giuste o sbagliate, senza farsi influenzare e in modo particolare \u00e8 fiero del fatto di essere sempre stato cercato dalle squadre e di non aver mai portato soldi per gareggiare; l'unico rammarico \u00e8 quello di non aver mai trovato un accordo per correre con la Ferrari nonostante i numerosi contatti.\nDopo la delusione dell'ultima stagione con la Benetton e il conseguente ritiro, Patrese medita il rientro in Formula 1 ed entra in contatto con la Sauber motorizzata Mercedes per collaborare allo sviluppo della vettura. Nel 1994 Patrese prende accordi con Frank Williams per disputare dei test e discutere il rientro alle competizioni nella stagione successiva, ma dopo la tragica morte di Senna a Imola, quando diventa uno dei possibili sostituti del brasiliano, decide di ritirarsi definitivamente dalla Formula 1. In una successiva intervista dichiara:\nPatrese non torner\u00e0 pi\u00f9 a gareggiare nella massima serie, anche se negli anni successivi prender\u00e0 parte ad alcune prove. Nel 1996, a quarantadue anni e dopo tre senza guidare una monoposto, partecipa a un test con la Williams FW18 a Silverstone percorrendo un giro lanciato in un minuto e ventotto secondi; al Gran Premio di Gran Bretagna della stagione in corso si sarebbe qualificato con il quinto tempo a un secondo dal poleman Hill con la stessa macchina. Nel settembre del 2008, all'et\u00e0 di cinquantaquattro anni, torna a guidare una monoposto di Formula 1 sul circuito di Jerez de la Frontera portando a termine venti giri con la Honda RA107.\nEndurance.\nI trionfi nel Mondiale Marche con la Lancia (1979-1985).\nTra la fine degli anni settanta e la prima met\u00e0 degli anni ottanta Riccardo Patrese \u00e8 impegnato su due fronti gareggiando in Formula 1 e nell'endurance, categoria in cui lega il suo nome alla Lancia, guidando con successo le vetture della casa torinese nel Mondiale marche.\nDopo l'esperienza positiva al Giro d'Italia del 1978, quarto di classe e primo di categoria al volante della piccola Fiat Ritmo 75 TC, Patrese viene assunto dalla Lancia per pilotare la Beta Montecarlo Turbo del Gruppo 5 nella stagione 1979; dopo un periodo dedicato allo sviluppo e ai collaudi porta la vettura all'esordio in gara con Walter R\u00f6hrl in occasione della 1000 km di Silverstone ritirandosi; nello stesso anno segna la pole position alla 6 Ore di Pergusa tagliando il traguardo in seconda posizione, primo di classe, in coppia con Carlo Facetti.\nNella stagione 1980 disputa sette prove del Campionato vincendo le 6 Ore di Brands Hatch con Walter R\u00f6hrl, del Mugello con Eddie Cheever e di Watkins Glen con Hans Heyer e sale sul terzo gradino del podio alla 1000\u00a0km di Monza e alla 6 ore di Vallelunga contribuendo alla vittoria della Lancia nel Mondiale Marche; a fine stagione si impone al Giro d'Italia con Markku Al\u00e9n e Ilkka Kivimaki. Dalla stagione 1981 le Lancia Montecarlo ufficiali vengono gestite dal Martini Racing; Patrese partecipa a tutte le sei prove valide per il Campionato, si ritira alla 24 Ore di Le Mans che disputa per la prima volta, per poi vincere come l'anno precedente la 6 Ore di Watkins Glen, questa volta con Michele Alboreto, mentre la Lancia si aggiudica il secondo titolo consecutivo.\nIl Martini Racing porta in gara per la stagione 1982 la nuova LC1, barchetta del Gruppo 6. A Monza, prima gara stagionale, Patrese centra la pole position ma dopo aver segnato il giro veloce in gara \u00e8 costretto al ritiro mentre vince a Silverstone in coppia con Alboreto ottenendo anche un altro giro veloce. Durante le prove della 1000 km del N\u00fcrburgring la vettura di Patrese perde aderenza in un dosso impennandosi e si ferma appoggiata sul roll-bar con le ruote in aria e il pilota svenuto sotto la vettura; Alboreto, che assiste all'incidente, \u00e8 il primo a fermarsi per aiutare i commissari di percorso a estrarre il compagno di squadra che si riprende senza gravi conseguenze e il giorno successivo parte regolarmente. In gara, dopo una foratura, si rompe il cambio e Patrese \u00e8 costretto a salire sulla macchina di Alboreto e Fabi, portandola fino al traguardo in prima posizione. Si ritira alla 24 Ore di Le Mans, \u00e8 terzo a Spa, si ritira nuovamente al Mugello dove parte dalla pole position per poi giungere secondo al Fuji e Brands Hatch. Conclude la stagione al secondo posto del Campionato mondiale piloti, assegnato per la prima volta, con ottantasette punti contro i novantacinque di Jacky Ickx.\nNelle stagioni 1983, 1984 e 1985 non partecipa assiduamente al campionato dove guida ancora le Lancia ufficiali del Martini Racing. La LC2 utilizzata in questo triennio \u00e8 un prototipo del Gruppo C veloce, ma non sempre affidabile, con cui Patrese segna sei pole position, quattro giri veloci e vince le 1000 km Kyalami e di Spa.\nIl ritorno a Le Mans con la Nissan (1997).\nNel 1997 ritorna al volante di una Sport Prototipo per partecipare alla 24 Ore di Le Mans con Eric van de Poele e Aguri Suzuki alla guida della Nissan R390 GT1 ufficiale. Nelle prequalifiche di maggio ottengono il diciassettesimo tempo. Nelle prove ufficiali si qualificano con il quarto tempo, ma in gara sono costretti al ritiro per problemi al cambio dopo dieci ore e centoventuno giri.\nAltre competizioni.\nNel 1980 partecipa alla gara di Imola del Campionato Production Car con una BMW M1 piazzandosi al nono posto. Nel 1987 con una BMW M3 in coppia con Johnny Cecotto vince la 500 km di Monza, valida per il Campionato del mondo turismo, ma vengono squalificati per irregolarit\u00e0 tecniche come le altre M3 in gara, mentre alla 500 km di Imola del Campionato europeo turismo parte dalla pole position ma \u00e8 costretto al ritiro in gara.\nCon l'Alfa 75 Turbo ufficiale prende parte al Campionato italiano superturismo del 1988; dopo i secondi posti a Vallelunga e Mugello sigla la pole a Magione e vince la gara, si ritira a Monza ed \u00e8 diciottesimo a Imola. In occasione del Gran Premio d'Italia di Formula 1 porta in pista per un'esibizione pubblica l'Alfa 164 Pro Car, un prototipo dotato di un motore V10 di 3,5 litri in grado di erogare 620 CV nascosto sotto la carrozzeria apparentemente di serie, portandola alla velocit\u00e0 di 329\u00a0km/h. Con i rallysti Miki Biasion e Tiziano Siviero vince il Giro d'Italia al volante di un'Alfa 75 Turbo in versione IMSA, bissando il successo del 1980.\nPrende parte alla Super Tourenwagen Cup del 1995 con la Ford Mondeo 4x4 ma non ottiene risultati di rilievo.\nPartecipa ad alcune prove del Grand Prix Masters, una serie riservata a ex piloti di Formula 1. Nel 2005, alla gara di Kyalami, si qualifica con il terzo tempo e conclude la corsa nelle stessa posizione battuto da Nigel Mansell ed Emerson Fittipaldi; l'anno successivo disputa altre due gare piazzandosi decimo a Losail e sesto a Silverstone.\nRiconoscimenti.\nNella sua lunga carriera al volante di kart, monoposto, sportprototipi e vetture turismo Riccardo Patrese \u00e8 stato premiato con prestigiosi riconoscimenti per i suoi meriti sportivi:\nNel 2011, nell'ambito del \"Premio Internazionale Fair Play Mecenate\" di Cortona, ha ricevuto un riconoscimento per l'impegno sociale grazie all'attivit\u00e0 svolta con la Nazionale Piloti ed \u00e8 stato nominato \"Ambasciatore del Fair Play\"."}
{"id": "63757", "revid": "1840984", "url": "https://it.wikipedia.org/wiki?curid=63757", "title": "Richard Attwood", "text": "Carriera.\nDopo l'esordio nel mondo dell'automobilismo avvenuto nel 1960 a bordo di una Triumph TR3, pass\u00f2 alle monoposto gareggiando in Formula Tasman e in Formula 1 dalla stagione 1964.\nIn Formula 1 il suo miglior risultato fu al Gran Premio di Monaco del 1968 in cui si classific\u00f2 al secondo posto, facendo anche segnare il giro pi\u00f9 veloce in gara.\nNegli stessi anni gareggi\u00f2 anche con le vetture a ruote coperte raccogliendo buoni risultati, vincendo la 24 Ore di Le Mans del 1970 a bordo di una Porsche 917K con Hans Herrmann e classificandosi terzo alla Targa Florio nel 1971 a bordo di una Lola T212 con Joakim Bonnier."}
{"id": "63758", "revid": "1540383", "url": "https://it.wikipedia.org/wiki?curid=63758", "title": "Richard Robarts", "text": "Robarts corre in Formula Ford tra il 1969 e il 1972, poi passa alla Formula 3 nel 1973. \nNel 1974, passa in Formula 1 con la Brabham, con la quale corre i primi tre gran premi della stagione, oltre a due gran premi non validi per il mondiale. Non marca punti e il suo miglior risultato \u00e8 il quindicesimo posto nel Gran Premio del Brasile. Viene sostituito da Rikky von Opel sia per gli scarsi risultati (il suo compagno di squadra Carlos Reutemann vince addirittura in Argentina) sia per la \"borsa\" pi\u00f9 pesante di Opel. \nViene iscritto da Frank Williams con la Iso Rivolta al Gran Premio di Svezia ma deve cedere la sua vettura al compagno di squadra Tom Bels\u00f8 che ha dei problemi tecnici sulla propria. \nNel 1976 corre in Formula 2 dove partecipa con una March. Proprio quell'anno nella gara di Vallelunga ha un incidente spaventoso dalla quale ne esce praticamente incolume. Ottiene poi qualche buon risultato nella Formula Shellsport G8."}
{"id": "63759", "revid": "121695529", "url": "https://it.wikipedia.org/wiki?curid=63759", "title": "Richie Ginther", "text": "Durante la sua lunga carriera, nel 1965 vinse il Gran Premio del Messico a bordo di una Honda, e quella fu la prima vittoria della casa nipponica in Formula 1 (e anche l'unica vittoria di Ginther in tale categoria).\nIn totale ha partecipato a 54 Gran Premi del Campionato mondiale di Formula 1, oltre a numerose gare in altre categorie.\nCarriera.\nRichie Ginther crebbe nella medesima cittadina californiana (Granada Hills) del futuro campione del mondo Phil Hill, e fu attraverso Hill, un amico del fratello maggiore di Ginther, che Richie inizi\u00f2 a correre. Dopo aver terminato gli studi, nel 1948 segu\u00ec le orme del padre e and\u00f2 a lavorare per la societ\u00e0 aeronautica Douglas Aircraft, inizialmente nelle officine stampi. Nel suo tempo libero aiutava Phil Hill nell'attivit\u00e0 di riparazione, manutenzione e conduzione della sua collezione di automobili d'epoca e Hot Rods, quando la carriera di pilota da corsa di Hill cominciava a segnare il passo.\nGinther fece il suo debutto in gara a Pebble Beach nel 1951, alla guida di una MG tipo-T motorizzata Ford; la carriera di pilota conobbe poco dopo una pausa, anche se temporanea, quando fu arruolato per due anni nel servizio militare durante la guerra di Corea. Durante questo periodo ricevette una formazione ed esperienza di lavoro sui motori e sulla meccanica degli aerei, che poi avrebbe messo a frutto durante la sua carriera di pilota.\nAl termine della parentesi militare Phil Hill chiese a Ginther di unirsi a lui, in particolare come meccanico - copilota, alla guida di una Ferrari privata da 4,1 litri alla Carrera Panamericana del 1953. La coppia Hill-Ginther rimase ai primi posti della classifica fino a quando Hill perse il controllo dell'auto, schiantandosi e venendo sbalzato fuori dalla vettura. Entrambi uscirono incolumi dall'incidente e tornarono alla Carrera 1954 per concludere al secondo posto, battuti solo dalla Ferrari di Umberto Maglioli.\nIl 1954 fu anche l'anno che vide il ritorno in gara di Richie Ginther come pilota, principalmente alla guida di una Austin-Healey da lui stesso preparata. I suoi risultati furono degni di nota, tanto che l'anno successivo il concessionario Volkswagen e Porsche per gli Stati Uniti, John von Neumann, lo assunse per guidare delle Porsche nelle competizioni nazionali. Quando von Neumann cominci\u00f2 ad occuparsi anche di Ferrari, nel 1956, ebbe cos\u00ec la possibilit\u00e0 di guidare anche le auto della casa del \u201ccavallino rampante\u201d. Durante il lavoro per la concessionaria Ferrari di von Neumann - tra cui alcuni viaggi alla fabbrica Ferrari, in Italia, per risolvere i problemi dei clienti statunitensi - inizi\u00f2 a costruirsi una solida reputazione come pilota da corsa sulla West Coast. Questa sua fama, e la sua scelta di guidare delle Ferrari, lo portarono all'attenzione del concessionario Ferrari della East Coast, Luigi Chinetti (tre volte vincitore alla 24 Ore di Le Mans). Oltre ad importare auto stradali Ferrari, Chinetti gestiva anche una squadra corse di successo, che presto si sarebbe trasformata nel team ufficiale della Ferrari per le gare in Nord America, la North American Racing Team (NART).\nLa prima gara di Ginther nel team fu nel 1957 con le partecipazioni alla 12 Ore di Sebring e in seguito alla guida di una Ferrari 500 TR da 2 litri alla 24 Ore di Le Mans 1957.\nSempre nel 1957, firm\u00f2 per guidare anche la Aston Martin di Joe Lubin e nel corso dei successivi tre anni continuer\u00e0 a competere con vetture di entrambe le scuderie. Quel giugno 1957 vinse una gara per vetture GT di 15 giri che si disput\u00f2 presso il nuovo Lime Rock Park, e vinse anche la gara d'apertura del campionato nazionale a bordo della sua Ferrari.\nNei primi mesi del 1958 port\u00f2 alla vittoria una Ferrari 2 litri alla \u201cCounty Fairgrounds\u201d di Pomona, California, ad una media di 134,9\u00a0km/h, e vinse il Campionato della Pacific Coast SCCA.\nGinther fece il suo debutto in Formula 1 al Gran Premio di Monaco 1960 alla guida di una Ferrari, casa con cui corse fino a tutto il 1961. Nel settembre 1960 al Gran Premio d'Italia a Monza si piazz\u00f2 secondo dietro al compagno di scuderia Phil Hill: condusse tra l'altro la gara dall'inizio fino al 25\u00ba giro. Nel 1960 fece anche una fugace apparizione a bordo dell'americana Scarab \u201cType 1\u201d in occasione delle qualifiche del Gran Premio di Francia, nel quale comunque non prese il via.\nNella successiva stagione 1961 era il terzo pilota del team Ferrari di Formula 1, dietro a Wolfgang Von Trips e Phil Hill. Giancarlo Baghetti era il quarto pilota mentre il team manager era Romolo Tavoni.\nIl 14 maggio 1961 Ginther fin\u00ec secondo dietro a Stirling Moss nel Gran Premio di Monaco, a soli 3,6 secondi di distacco; si era tra l'altro qualificato in pole position, davanti a Hill, ad una velocit\u00e0 media di 113,8\u00a0km/h, con un tempo di qualifica di 1'39\u201d,3, eclissando il precedente record di 1'39\u201d,6.\nNell'agosto del 1961 Ginther e Baghetti presero parte come compagni di squadra al Gran Premio di Pescara, evento valido per il campionato del mondo costruttori auto. La loro Ferrari era in testa al 10\u00ba giro, quando si ferm\u00f2 lungo un tratto rettilineo con una gomma a terra. Ginther ottenne poi il miglior tempo alla media di oltre 214\u00a0km/h sul tracciato da 10\u00a0km dell'Autodromo Nazionale di Monza nel settembre 1961, nel primo giorno di qualifiche per il Gran Premio d'Italia 1961. Von Trips si qualific\u00f2 il giorno successivo in pole position, e Ginther part\u00ec dalla terza posizione, alle spalle di Ricardo Rodr\u00edguez. Si ritir\u00f2 durante quella stessa gara, che vide la tragica morte di Von Trips e port\u00f2 la Ferrari a cessare la partecipazione alle competizioni sportive sino al 1\u00ba gennaio dell'anno seguente.\nNel 1962 pass\u00f2 al team britannico BRM, come compagno di squadra di Graham Hill; corse per lo stesso team fino a tutto il 1964, senza ottenere vittorie ma con una lunga serie di podi e ottimi piazzamenti. La miglior posizione nella classifica mondiale durante la sua carriera in F1 fu il terzo posto ottenuto nel Campionato del Mondo di F1 1963 dietro al compagno Graham Hill, segnando complessivamente pi\u00f9 punti \u201cteorici\u201d del suo compagno di squadra, ma all'epoca solo i sei migliori piazzamenti dell'anno, per ogni pilota, erano considerati validi ai fini del calcolo dei punti nel campionato del mondo.\nLa sua fama di solido \"pilota di squadra\" ed eccellente test-driver nonch\u00e9 sviluppatore di vetture gli valse l'invito a far parte del team Honda F1 per il 1965, con il quale vinse il suo unico GP di Formula 1, ossia il Gran Premio del Messico 1965.\nNel 1966 inizi\u00f2 la sua partecipazione al Campionato mondiale di F1 a bordo di una Cooper modello T81, motorizzata Maserati, con la quale prese parte alle prime 6 gare ottenendo punti solo al Gran Premio del Belgio, in cui si classific\u00f2 5\u00ba.\nNel frattempo la Honda aveva temporaneamente abbandonato le competizioni internazionali, rientrando solo per il Gran Premio d'Italia 1966; per quell'evento Ginther si ricongiunse al team nipponico e condusse la gara fino a quando la sua auto si schiant\u00f2 contro un muretto di contenimento, causando al pilota la rottura della clavicola e creando i presupposti per il successivo, definitivo abbandono della F1. In quella stagione riusc\u00ec comunque ad ottenere un buon 4\u00ba posto all'ultimo appuntamento, ovvero il Gran Premio del Messico.\nL'ultimo tentativo in Formula 1 fu per l'evento monegasco del 1967, cui si iscrisse come pilota dell'emergente team americano Anglo American Racers a bordo della vettura Eagle T1G insieme al compagno di scuderia (nonch\u00e9 cofondatore del team) Dan Gurney. A differenza di quest'ultimo, per\u00f2, Ginther per l'occasione non disponeva sulla sua vettura dell'ottimo propulsore Weslake V12, bens\u00ec di un obsoleto Coventry Climax, con il quale non riusc\u00ec a qualificarsi per la gara.\nDurante la sua carriera in F1, Ginther vinse quindi un solo GP, ma ottenne 14 podi pi\u00f9 numerosi altri piazzamenti in classifica, per un totale di 107 punti mondiali.\nFine carriera.\nGinther fece anche un'apparizione (sebbene non accreditata) nel film del 1966 \"Grand Prix\" come pilota del team giapponese \"Yamura\u201d. Fu anche uno dei consulenti tecnici per il film.\nNel 1967, durante una sessione di qualifica per l'edizione di quell'anno della Indy 500, si ruppe un tubo del combustibile a bordo della sua \u201cIndy All-American Eagle\u201d e una pericolosissima miscela di etanolo e benzina fu spruzzata lungo la schiena del pilota. Questa esperienza, insieme ai ricordi di precedenti ustioni, portarono il pilota alla decisione del ritiro definitivo dalle gare di monoposto.\nNel giugno 1969 partecip\u00f2 ad un rally con altri 65 concorrenti, tra i quali l'attore James Garner. L'evento, organizzato dal \u201cCalifornia Sports Car Club\u201d, era in pratica una gara di cross country, della durata di tre ore circa da Los Angeles ad Huntington Beach, i cui ricavi sarebbero stati devoluti agli studenti dell'Istituto Braille.\nL'ultima gara che lo vide tra i protagonisti fu la 39\u00aa edizione della 24 ore di Le Mans, nel giugno 1971; per l'occasione organizz\u00f2 un suo team (\u201cRichie Ginther Racing Inc.\u201d) che schier\u00f2 una Porsche 911-S guidata da due piloti connazionali, Alain Johnson ed Elliot Forbes-Robinson, che per\u00f2 non terminarono la gara.\nMor\u00ec di attacco cardiaco durante una vacanza in Francia con la famiglia, il 20 settembre 1989, all'et\u00e0 di 59 anni. In base alle sue ultime volont\u00e0, il suo corpo venne cremato e le ceneri vennero sparse in mare nei pressi di Rosarito Beach, in Messico."}
{"id": "63761", "revid": "120404842", "url": "https://it.wikipedia.org/wiki?curid=63761", "title": "Rikky von Opel", "text": "Biografia.\nRampollo di una delle pi\u00f9 importanti famiglie aristocratiche europee debutt\u00f2 nella Formula Ford nel 1970, correndo con lo pseudonimo di Antonio Branco, per evitare l'ostracismo della sua famiglia contraria. Pass\u00f2 poi alla Formula 3 per due stagioni (1971 e 1972) prima con una Lotus e poi con una Ensign. Con la scuderia di Mo Nunn nel 1973 Von Opel esord\u00ec in Formula 1. Corse 6 gare senza risultati.\nNel 1974, abbandonata la Ensign dopo i primi tre Gran Premi ai quali non riusc\u00ec a prender parte, guid\u00f2 una Brabham in 4 Gran Premi ma per due volte non si qualific\u00f2. Ottenne il nono posto in Olanda e in Svezia.\nAl termine della stagione decise di lasciar perdere.\n\u00c8 l'unico pilota del Liechtenstein in Formula 1."}
{"id": "63762", "revid": "287204", "url": "https://it.wikipedia.org/wiki?curid=63762", "title": "Robert Manzon", "text": "Ha disputato sei campionati del mondo di Formula 1 alla guida di una Gordini e uno con vetture dell'Equipe Rosier.\nDal 15 giugno 2013, dopo la morte di Jos\u00e9 Froil\u00e1n Gonz\u00e1lez, era l'ultimo pilota ancora in vita ad avere partecipato al primo Campionato del Mondo di Formula 1 nel 1950."}
{"id": "63763", "revid": "112971363", "url": "https://it.wikipedia.org/wiki?curid=63763", "title": "Roberto Guerrero", "text": "Carriera.\nGli inizi.\nGuerrero inizi\u00f2 la propria carriera a dodici anni sui kart. Tra il 1972 e il 1976 vinse due titoli nazionali e giunse terzo nella categoria panamericana. Decise quindi di trasferirsi in Europa nel 1977 e si iscrisse alla scuola di guida di Jim Russell, vincendo cinque delle sei gare in programma.\nVisti i buoni risultati ottenuti decise di passare in Formula Ford 1600 e riusc\u00ec a concludere il campionato al quinto posto, vincendo otto gare. Nel 1979 avvenne quindi il suo passaggio alla Formula 3 e si concentr\u00f2 sui campionati inglese ed europeo. La vettura di cui disponeva, per\u00f2, era poco competitiva e nel suo primo anno non and\u00f2 oltre il nono posto in Inghilterra, mentre nel campionato europeo ottenne appena due punti. L'anno seguente decise di continuare a correre solo nel campionato inglese e, nonostante il mezzo non all'altezza, concluse secondo, alle spalle del solo Johansson. Pass\u00f2 dunque alla Formula 2, in cui fu protagonista di una stagione altalenante: dopo due gare deludenti riusc\u00ec ad imporsi in maniera netta nella terza corsa in calendario, per poi disputare le restanti gare senza eccellere particolarmente. A fine anno fu settimo, ma era riuscito ad attirare l'attenzione di alcuni team di Formula 1.\nFormula 1.\nMo Nunn, proprietario della Ensign gli offr\u00ec infatti un posto nella sua scuderia. Il debutto era previsto per il Gran Premio del Sudafrica 1982, gara inaugurale della stagione, ma Maurer, proprietario della squadra di Formula 2 per cui Guerrero correva, si oppose innescando una battaglia legale. Nunn fu quindi costretto a ritirare il proprio pilota e, in un comunicato stampa, afferm\u00f2 che il colombiano non avrebbe corso in quanto non era in buone condizioni psicofisiche. Il suo debutto vero e proprio avvenne quindi alla gara seguente, il Gran Premio del Brasile, ma fall\u00ec la qualificazione. Riusc\u00ec a schierarsi per la prima volta al successivo appuntamento mondiale, ma fu costretto al ritiro. La sua stagione prosegu\u00ec senza particolari acuti e ottenne il suo miglior risultato al Gran Premio di Germania, che concluse ottavo. Intanto, per\u00f2, la situazione finanziaria della Ensign stava peggiorando e nell'ultima gara stagionale perse la fornitura di motori Cosworth. Guerrero dimostr\u00f2 nel warm up che con i nuovi propulsori non sarebbe riuscito a mantenere la posizione conquistata in qualifica.\nNel 1983 avvenne poi la fusione tra Ensign e Theodore, ma Guerrero fu comunque confermato al fianco di Johnny Cecotto. In questa stagione il pilota colombiano fall\u00ec solamente una volta la qualificazione, ma fu spesso afflitto da problemi alla vettura di diversa natura, senza mai riuscire ad andare oltre il dodicesimo posto. Inoltre la situazione finanziaria del team peggiorava velocemente, tanto che si decise di saltare l'ultimo appuntamento mondiale. Questo episodio segn\u00f2 la fine della carriera del pilota colombiano il Formula 1.\nCART.\nSenza possibilit\u00e0 di continuare a correre in Formula 1, Guerrero prese contatti con il team Bignotti-Cotter della categoria CART e si accord\u00f2 con loro per disputare la stagione 1984 della serie americana. Il pilota colombiano, pur essendo un esordiente nella categoria, riusc\u00ec ad ottenere ottimi risultati, tra cui un secondo posto alla 500 miglia di Indianapolis. A fine anno fu undicesimo, ma vinse il premio per il miglior debuttante dell'anno. Visti i risultati Cotter lo conferm\u00f2 nella sua scuderia anche nei due anni seguenti, ma nonostante gli ottimi risultati in qualifica, non sempre in gara fu altamente competitivo. Il suo miglior risultato fu un secondo posto nel 1986 a Miami, ma il pilota avrebbe anche potuto vincere la gara se non fosse rimasto senza benzina durante l'ultimo giro.\nNel 1987 si registr\u00f2 il suo passaggio al team di Vince Granatelli e in quell'anno ottenne i suoi migliori risultati: vinse la sua prima gara al secondo appuntamento stagionale, sfior\u00f2 il successo ad Indianapolis, in cui domin\u00f2 largamente la gara, ma fu rallentato a causa di un problema alla sua vettura, ottenne tre pole position e un'altra vittoria. Durante una sessione di test, per\u00f2, fu vittima di un grave incidente e venne colpito alla testa da uno pneumatico. Guerrero rimase in coma per oltre due settimane e perse ogni possibilit\u00e0 di lottare per il titolo, terminando quarto in classifica piloti. Riusc\u00ec comunque a ristabilirsi completamente e nel 1988 torn\u00f2 a correre. Granatelli gli mise nuovamente a disposizione una delle sue vetture e il pilota concluse al secondo posto la prima gara della stagione, ma nel resto del campionato non fu pi\u00f9 competitivo come in passato. Decise quindi di passare alla scuderia di Alex Morales, che disponeva dei nuovi motori Alfa Romeo. Guerrero e Giacomelli testarono i propulsori, ma le vetture non erano pronte per l'inizio della stagione, cosicch\u00e9 furono costretti a saltare le prime gare per esordire a Detroit. Le monoposto, per\u00f2, erano inaffidabili e lente e i risultati furono disastrosi. Il 1990 fu l'ultima stagione completa di CART che il pilota disput\u00f2. Nelle prima parte di campionato i risultati deludenti portarono il suo team a cambiare i telai passando dalla March alla Lola. Le prestazioni dei piloti, infatti, migliorarono e Guerrero riusc\u00ec a concludere alcune gare nei punti.\nNegli anni seguenti le sue presenze si fecero pi\u00f9 rarefatte. Nel 1992, per\u00f2, riusc\u00ec ad ottenere la pole position alla 500 miglia di Indianapolis, ma un incidente nei giri di ricognizione vanific\u00f2 la sua buona prestazione. Nonostante ci\u00f2 per la stagione seguente ebbe la possibilit\u00e0 di disputare diverse gare con il team King Racing, sfiorando il podio in alcune occasioni. Ci\u00f2 non fu per\u00f2 sufficiente a fargli ottenere la conferma per l'anno seguente.\nIRL.\nNegli ultimi anni della sua carriera disput\u00f2 poi alcuni campionati di Indy Racing League e nel 2001 si ritir\u00f2 dalle competizioni automobilistiche."}
{"id": "63764", "revid": "767487", "url": "https://it.wikipedia.org/wiki?curid=63764", "title": "Roberto Mieres", "text": ""}
{"id": "63765", "revid": "287204", "url": "https://it.wikipedia.org/wiki?curid=63765", "title": "Rodger Ward", "text": "Carriera.\nDopo essere stato pilota d'aviazione durante la seconda guerra mondiale ha iniziato a correre con le vetture Midget e con le Stock car per passare in seguito alle competizioni per le monoposto.\nIn aggiunta alle 500 Miglia valide per il Campionato mondiale di Formula 1 tra il 1951 e il 1960 (un primo e un secondo posto), Ward ha anche partecipato a due edizioni del Gran Premio degli Stati Uniti di F1, nel 1959 con una Kurtis Kraft-Offenhauser e nel 1963 con una Lotus-BRM, ritirandosi in entrambi in casi.\nPrese parte per l'ultima volta alla 500 Miglia nel 1966 e si ritir\u00f2 dalle competizioni al termine dello stesso anno.\nWard muore nel 2004 ed il suo corpo venne cremato; per sua volont\u00e0, parte delle sue ceneri vennero sparse presso l'Indianapolis Motor Speedway e parte presso la residenza di uno dei due figli."}
{"id": "63766", "revid": "117652130", "url": "https://it.wikipedia.org/wiki?curid=63766", "title": "Roger Laurent", "text": "Ha partecipato a 2 Gran Premi di Formula 1 nel 1952.\nIl miglior piazzamento \u00e8 stato il sesto posto conquistato in Germania."}
{"id": "63767", "revid": "2149408", "url": "https://it.wikipedia.org/wiki?curid=63767", "title": "Rolf Stommelen", "text": "Biografia.\nDopo svariati successi nelle corse Endurance e in salita, dove corse anche con la Porsche 909 \"Bergspyder\", gareggi\u00f2 in Formula 1 dal 1969 al 1978 senza ottenere risultati di rilievo. \nVinse la Targa Florio del 1967 portando al successo la Porsche 910 insieme a Paul Hawkins.\nNel Gran Premio di Spagna 1975 in seguito al cedimento dell'alettone posteriore della sua Hill piomb\u00f2 in mezzo al pubblico causando la morte di quattro persone e la sospensione della gara. \nDopo essersi ristabilito dall'incidente torn\u00f2 alle corse di durata, nelle quali divenne uno dei migliori piloti dell'epoca, conquistando buoni piazzamenti, oltre che pole position, alla 24 Ore di Le Mans, gareggiando principalmente a bordo di vetture Porsche e Alfa Romeo.\nFu proprio a bordo di una Porsche 935 che perse la vita in una gara del campionato IMSA statunitense il 24 aprile 1983, ancora una volta a causa del cedimento dell'alettone posteriore.\nOggi Stommelen riposa nel cimitero di Melaten, a Colonia."}
{"id": "63768", "revid": "6516", "url": "https://it.wikipedia.org/wiki?curid=63768", "title": "Ron Flockhart", "text": "Carriera.\nRon Flockhart cominci\u00f2 la propria carriera automobilistica prendendo parte a gare con vetture sport, salvo passare alle ruote scoperte nel 1952, quando con una vecchia ERA prese parte al campionato di Formula Libre.\nNel 1954 ebbe l'occasione di esordire in Formula 1 alla guida di una vettura di Prince Bira, ma fu costretto a ritirarsi all'unico appuntamento a cui prese parte: il Gran Premio di Gran Bretagna. Due anni dopo, oltre a ottenere il suo primo podio nella massima serie, riusc\u00ec a vincere la 24 Ore di Le Mans. Queste performance portarono la BRM a offrirgli un contratto per la stagione 1957. Vinse quindi nuovamente la 24 Ore di Le Mans, ma in Formula 1 fu protagonista di un grave incidente al Gran Premio di Francia, in cui riport\u00f2 diverse ustioni.\nDopo un 1958 avaro di soddisfazioni, nel 1959 s'impose in alcune gare a ruote coperte, mentre nel 1960 ottenne il suo ultimo punto nel mondiale di Formula 1 con un sesto posto.\nNegli anni seguenti continu\u00f2 a correre, in particolare per il Team Lotus. Nel 1962 si stava preparando per battere un record di volo a bordo di un vecchio Mustang quando mor\u00ec in uno schianto a Kallista, vicino a Melbourne."}
{"id": "63769", "revid": "287204", "url": "https://it.wikipedia.org/wiki?curid=63769", "title": "Ronnie Bucknum", "text": "Bucknum inizia a correre nel 1957 nella categoria sport negli Stati Uniti, categoria dove colleziona 44 successi e 4 titoli (1959, 1960, 1962, 1964). Nel 1964 partecipa su Porsche 905 alla 12 ore di Sebring: in quell'occasione viene notato da Phil Hill (Campione del Mondo Formula 1 nel 1961), consulente per il progetto formula 1 della Honda. La casa giapponese, dopo aver scartato i piloti giapponesi per poca esperienza ed avere incassato il rifiuto di Hill, fa debuttare la sua vettura in occasione del Gran Premio di Germania del 1964 con alla guida proprio Bucknum. Il binomio Bucknum-Honda si rinnover\u00e0 nei due anni successivi, per un totale di 11 Gran Premi.\nNel 1966, in attesa che la Honda faccia debuttare il nuovo modello di Formula 1, Bucknum partecipa alla 24 Ore di Le Mans dove con Dick Hutcherson conquista, alla guida di una Ford GT 40 Mk III, un interessante terzo posto.\nAbbandonata la Formula 1, Bucknum torna negli Stati Uniti, dove si cimenta ancora nella categoria sport nei campionati USRCC e Can-Am. Nel 1970 torna a correre la 24 Ore di Le Mans dove, al volante di una Ferrari 512S della North American Racing Team (NART), si qualifica in 13\u00aa posizione e conclude con la conquista della 4\u00aa piazza. Sempre su Ferrari corre anche la 24 Ore di Daytona, conclusa al 2\u00ba posto. \nNel 1974 dovrebbe correre ancora la 24 Ore di Le Mans con la Ferrari 365 GTB/4: a causa del diabete decide per\u00f2 di rinunciare e ritirarsi dalle corse. Proprio il diabete sar\u00e0 nel 1992 la causa primaria della morte del pilota statunitense.\nCarriera in Formula 1.\nRonnie Bucknum esordisce in Formula 1 il 2 agosto 1964 in occasione del 16\u00ba Grosser Preis von Deutschland, sul circuito storico del N\u00fcrburgring, al volante di una Honda RA271 del team ufficiale Honda R&amp;H Co. gommata Dunlop: partito in 22\u00aa e ultima posizione, si ritira al giro 11 di 15. Il gran premio \u00e8 vinto da John Surtees su Ferrari.\nNel 1965 Bucknum, sempre alla guida di una Honda ufficiale del team Honda R&amp;H Co., il modello Ra 272, disputa 6 gran premi dei 10 previsti dal calendario mondiale, conquistando in Messico i primi ed ultimi punti mondiali grazie ad un 5\u00ba posto; nel Gran Premio d'Italia coglie inoltre la migliore qualifica della sua carriera, partendo con il 6\u00ba tempo.\nNel 1966 Bucknum prende il via in due soli gran premi, gli ultimi della stagione, al volante di una Honda Ra 273 ancora del team ufficiale.\nIn totale Bucknum partecipa a 11 gran premi, tutti su Honda del team ufficiale, percorrendo 422 giri (52,8 % dei giri teorici) con 8 ritiri (72,7 %). La posizione media, nei tre gran premi conclusi, \u00e8 8,7 (miglior piazzamento: 5\u00ba); la qualifica media \u00e8 13,4 (miglior piazzamento: 6\u00ba).\nCarriera in Can-Am.\nBucknum ha preso parte a soli 5 eventi del campionato Can-Am, collezionando ben 4 ritiri, tutti alla guida di una Lola: Lola T 70 Mk 2 Ford (1966), Lola T 70 Mk 3B Ford (1968) e Lola T 163 Chevrolet (1969)."}
{"id": "63770", "revid": "123368599", "url": "https://it.wikipedia.org/wiki?curid=63770", "title": "Ronnie Peterson", "text": "Durante la sua carriera ha vinto vari titoli nei campionati minori, tra cui due campionati di F3 svedese e uno di Formula 2. Nella massima serie, in cui aveva debuttato nel 1970, \u00e8 riuscito ad imporsi in 10 Gran Premi di Formula 1 ed era riconosciuto anche dai colleghi come un pilota grintoso e in assoluto il pi\u00f9 veloce del gruppo. Peterson per due volte \u00e8 stato vicecampione del mondo (1971 e 1978). Ha trovato la morte il giorno dopo il Gran Premio d'Italia 1978 a seguito delle numerose fratture riportate in un incidente avvenuto alla partenza della gara. In seguito alla sua morte, la sua patria, la Svezia proibir\u00e0 corse di F1 sul proprio territorio nazionale, divieto tuttora in vigore.\nSoprannominato \"SuperSwede\", nell'estate 2017 gli \u00e8 stato dedicato un documentario intitolato proprio \"SuperSwede\", in cui viene raccontata la sua vita.\nCarriera.\nLe formule minori.\nPeterson cominci\u00f2 a correre giovanissimo sui kart, passando poi alla Formula 3, ottenendo eccellenti risultati e attirando le attenzioni della Tecno. La compagnia italiana lo mise sotto contratto nel 1968 e Peterson vinse il titolo, ripetendo il successo anche l'anno seguente. Dopo aver corso il 1970 in Formula 1 lo svedese partecip\u00f2 contemporaneamente al campionato di Formula 2, in cui vinse il titolo.\nFormula 1.\nPeterson debutt\u00f2 nel 1970 al volante della March, ma nella sua prima stagione non ottenne risultati. Rimasto nella scuderia britannica anche nei due anni successivi, giunse secondo nel 1971, grazie ad una serie di podi. Pi\u00f9 dura fu la stagione 1972, nella quale Peterson non and\u00f2 oltre un terzo posto al Gran Premio di Germania e un nono in classifica piloti. Nel 1973 si trasfer\u00ec alla Lotus, dove conquist\u00f2 9 pole position e quattro Gran Premi, spesso risultando pi\u00f9 veloce del suo compagno di squadra, il campione del mondo in carica Emerson Fittipaldi.\nNel 1974, pur con una Lotus in difficolt\u00e0 a causa del fallimento del modello 76, Peterson riusc\u00ec a vincere altri 3 Gran Premi (Monaco, Francia e Italia) con il vecchio modello 72. L'anno successivo le difficolt\u00e0 economiche della Lotus (che schierava per il sesto anno consecutivo l'ormai sorpassato modello 72) non consentirono a Peterson alcun risultato di rilievo. Questo e altri motivi, tra cui il mancato pagamento di parte del compenso, indussero Peterson a ritornare alla March nel 1976, ma riusc\u00ec ad aggiudicarsi solo il Gran Premio d'Italia. Pass\u00f2 alla Tyrrell dove ottenne scarsi risultati, prima di far ritorno alla Lotus nel 1978. Nel Gran Premio del Giappone del 1977 venne tamponato da Gilles Villeneuve, la cui Ferrari usc\u00ec di pista e uccise 2 spettatori.\nNel corso della fatale stagione 1978, il talento di Ronnie Peterson venne imbrigliato da un contratto 'capestro' che lo costrinse al ruolo di seconda guida. Il rapporto con Colin Chapman and\u00f2 cos\u00ec via via peggiorando, fino a portare lo svedese a sottoscrivere un contratto con la McLaren per la stagione successiva.\nFu per\u00f2 vittima di un incidente, subito dopo la partenza del Gran Premio d'Italia 1978 a Monza, nel quale rimasero coinvolte diverse vetture, tra cui quelle di Riccardo Patrese, James Hunt, Clay Regazzoni e Vittorio Brambilla, causato dall'accensione troppo anticipata del semaforo verde. Dopo una collisione il pilota svedese si schiant\u00f2 contro il muretto del collegamento con la pista \"junior\" e, dopo essere stata colpita dalla Surtees di Brambilla, la sua auto prese fuoco. I soccorsi furono lenti e caotici: il dottor Sid Watkins, medico ufficiale della FIA, giunto sul posto dopo pochi minuti, fu allontanato dai Carabinieri, sicch\u00e9 fu James Hunt il primo a raggiungere l'auto di Peterson e ad adoperarsi per liberarlo dai rottami. Poco dopo fu raggiunto da dei rinforzi, e fu soltanto dopo ben 18 minuti che arriv\u00f2 l'ambulanza.\nPeterson fu estratto dalla vettura incidentata ancora vivo e cosciente, ma con sette fratture alla gamba sinistra e quattro alla gamba destra. Venne trasportato all'ospedale Niguarda e ricoverato nel reparto di terapia intensiva. Fu poi sottoposto ad un intervento per ricostruirgli gli arti inferiori durato pi\u00f9 di sei ore, ma la mattina seguente fu colpito da embolia lipidica che ne caus\u00f2 il decesso il giorno seguente. Non \u00e8 stato mai chiarito se fu proprio l'embolia a causare la morte o l'imperizia dei medici nell'eliminarla (si disse che, nel tentativo di asportarla, causarono una gravissima emorragia che avrebbe condotto alle fatali complicazioni). In quell'incidente, anche Vittorio Brambilla rimase ferito, rimanendo in coma per alcuni giorni.\nPer molto tempo Riccardo Patrese fu ritenuto responsabile dell'episodio, ma alcuni anni dopo venne scagionato: un'attenta indagine dimostr\u00f2 infatti che, per un errore della direzione gara, il \"via\" era stato dato troppo presto, quando le vetture nelle ultime file non si erano ancora allineate, generando un imbottigliamento alla prima curva, dove uno scarto improvviso della McLaren di James Hunt (che si ritrov\u00f2 chiuso tra Patrese e lo svedese) caus\u00f2 la carambola fatale.\nRonnie Peterson \u00e8 stato sepolto nel cimitero di Almby, ad \u00d6rebro."}
{"id": "63771", "revid": "1840984", "url": "https://it.wikipedia.org/wiki?curid=63771", "title": "Roy Salvadori", "text": "Durante la sua carriera ha corso in varie categorie, tra cui Formula 1, sport prototipi e Formula 2. \u00c8 inoltre risultato vincitore dell'edizione 1959 della 24 Ore di Le Mans, alla guida di una Aston Martin.\nCarriera.\nSalvadori cominci\u00f2 la sua carriera nel 1947. Dopo aver ottenuto diversi successi con vetture sport, nel 1952 fece il suo debutto in Formula 1. Dal 1954 al 1956 guid\u00f2 una Maserati 250F per il team Gilby Engineering Ltd. di Sydney Greene, ottenendo svariati successi nelle gare extra campionato. Con il passaggio alla Cooper ottenne poi i suoi primi punti mondiali con un quinto posto al Gran Premio di Gran Bretagna 1957. I migliori risultati li ottenne comunque nel 1958, quando giunse due volte sul podio e concluse al quarto posto in campionato. Si ritir\u00f2 dalla Formula 1 nel 1962 e pochi anni pi\u00f9 tardi pure dagli sport prototipi, mettendo quindi fine alla sua carriera di pilota.\nDivenne poi team manager della Cooper nel biennio 1966-1967, ritirandosi dall'attivit\u00e0 dopo il Gran Premio di Monaco."}
{"id": "63772", "revid": "1318658", "url": "https://it.wikipedia.org/wiki?curid=63772", "title": "Rudolf Fischer", "text": "Carriera.\nGli inizi.\nLa carriera di Rudolf Fischer \u00e8 in parte avvolta dal mistero. Alcuni sostengono infatti che, prima di diventare un pilota automobilistico, fosse un ristoratore, altri che lavorasse nel settore dell'elettricit\u00e0. Fece comunque il suo debutto ufficialmente nel 1948, quando affitt\u00f2 una Gordini per disputare il Gran Premio di Ginevra. A partire da quel momento le sue apparizioni si fecero abbastanza frequenti e corse soprattutto per squadre clienti, in particolare l'Ecurie Espadon.\nPer il 1950 inizi\u00f2 la stagione guidando una SVA progettata da Giovanni Savonuzzi, ma i risultati ottenuti furono deludenti. Fischer decise dunque di tornare alla Ecurie Espadon che gli forn\u00ec una OSCA e in seguito una HWM. Nonostante ci\u00f2 la fragilit\u00e0 delle vettura si dimostr\u00f2 molto elevata e non conquist\u00f2 piazzamenti importanti.\nFormula 1.\nLo svizzero decise quindi di acquistare con i suoi mezzi una Ferrari e di montarci un motore V12 da 2.5 litri al fine di poter gareggiare in Formula 1. Prese parte a varie corse non ufficiali ottenendo tre podi, mentre nelle gare in calendario non and\u00f2 oltre un sesto posto al Gran Premio di Germania. Partecip\u00f2 inoltre ad alcuni appuntamenti di Formula 2. \nPer il 1952 Enzo Ferrari gli vendette una 500 F2, con cui ottenne un quarto posto al Gran Premio di Siracusa. Per la gara seguente gli venne assegnata una vettura della squadra ufficiale e concluse terzo. A maggio, poi, ottenne i suoi primi punti in Formula 1 con un secondo posto nella corsa di casa e giunse poi terzo in Germania. Riusc\u00ec anche ad imporsi in un appuntamento non ufficiale sul circuito dell'AVUS.\nA fine anno, ormai stanco delle corse, decise di ritirarsi all'et\u00e0 di quarant'anni."}
{"id": "63773", "revid": "6923", "url": "https://it.wikipedia.org/wiki?curid=63773", "title": "Rupert Keegan", "text": "Figlio del proprietario di una compagnia aerea inizia la sua carriera motoristica nella Formula Ford Escort Messico per poi approdare alla Formula Ford 1600 e infine, alla Formula 3 inglese di cui si aggiudicher\u00e0 il campionato sponsorizzato dalla BP.\nNel 1977 approda in Formula 1 con la Hesketh. Riuscir\u00e0 a qualificarsi a tutti i 12 Gran premi in cui parteciper\u00e0 conquistando al massimo il settimo posto in Austria. L'anno seguente passa alla Surtees ma non si qualifica per ben 6 volte tagliando il traguardo (undicesimo) in Spagna.\nNel 1979 corre nella Formula Aurora con una Arrows, conquistando il titolo. L'anno dopo torna in Formula 1 con una Williams privata gestita dal team \"Penthouse Rizla Racing\". Otterr\u00e0 il nono posto nel Gran Premio di Watkins Glen, con quella che sar\u00e0 l'ultima partenza in un gran premio per una vettura privata che corre in concorrenza con quella ufficiale del costruttore (negli anni successivi invece ci saranno delle monoposto non gestite direttamente dal costruttore in quanto costruite su ordinazione).\nNella stagione 1982 corre per la March non conquistando risultati di rilievo nei 3 Gran premi ai quali si qualifica.\nDal 1983 passa alle vetture sport e dal 1985 corre per due stagioni nella Formula Cart."}
{"id": "63774", "revid": "599013", "url": "https://it.wikipedia.org/wiki?curid=63774", "title": "Alessandro Pesenti-Rossi", "text": "Debutta in Formula 1 nel Gran Premio di Germania 1976 all'et\u00e0 di 33 anni e 336 giorni con una Tyrrell privata. Si qualifica per 3 gare tagliando sempre il traguardo.\nHa gareggiato anche in Formula 2 e nel campionato italiano di Formula 3.\nCarriera.\nPesenti-Rossi cominci\u00f2 a gareggiare negli anni settanta, prendendo parte al campionato italiano di Formula 3. Durante l'anno del suo debutto, il 1972, ottenne una vittoria e giunse terzo in classifica generale. Dopo essere rimasto alcuni anni nella categoria, conseguendo tra l'altro alcuni successi, e un tredicesimo posto nella Targa Florio del 1974, decise nel 1976 di debuttare in Formula 1, mentre allo stesso tempo prendeva parte ad alcune gare di Formula 2. Form\u00f2 quindi una propria scuderia, la Gulf Rondini, che prendeva il nome dei suoi finanziatori, e acquist\u00f2 una vecchia Tyrrell 007. Partecip\u00f2 a quattro Gran Premi, pur mancando la qualificazione al Gran Premio d'Olanda, ottenendo come miglior risultato un undicesimo posto in Austria.\nTerminata l'esperienza nella massima serie automobilistica l'anno seguente si dedic\u00f2 completamente alla Formula 2, ottenendo il suo unico podio nella categoria in una gara in Germania. A fine stagione spar\u00ec dall'automobilismo professionistico."}
{"id": "63775", "revid": "180559", "url": "https://it.wikipedia.org/wiki?curid=63775", "title": "Satoru Nakajima", "text": "\u00c8 stato il primo pilota giapponese ad essere impegnato con continuit\u00e0 nel mondiale di Formula 1. Prima di lui, i piloti giapponesi prendevano parte solitamente alla gara di casa. \nCarriera.\nDopo una lunga carriera nelle formule minori e cinque titoli piloti di Formula 2 giapponese, nel 1987 Nakajima debutt\u00f2 in Formula 1, diventando compagno di squadra di Ayrton Senna alla Lotus-Honda, grazie all'appoggio della casa motoristica nipponica. Nella stagione di debutto il giapponese conquist\u00f2 alcuni piazzamenti a punti, con un quarto posto come miglior risultato, pur essendo sensibilmente pi\u00f9 lento del compagno di squadra. Si segnal\u00f2 anche come primo pilota a portare stabilmente in corsa una vettura dotata di camera-car.\nIl 1988 lo vide compagno di squadra di Nelson Piquet, sempre alla Lotus-Honda: la stagione fu pi\u00f9 avara di risultati della precedente a causa della minore competitivit\u00e0 della vettura, come dimostrano anche alcune mancate qualificazioni. La Honda abbandon\u00f2 la Lotus a fine stagione, ma Nakajima rimane in squadra grazie all'appoggio dei suoi sponsor, tra cui Epson. Nel terzo ed ultimo anno alla scuderia inglese, disputato con un motore Judd, ad alcune mancate qualificazioni fece riscontro il miglior risultato della carriera di Satoru, ottenuto nell'ultima corsa in Australia. Al termine di una durissima gara sotto l'acqua, il giapponese conquist\u00f2 il quarto posto ed il giro pi\u00f9 veloce della corsa.\nSul finire di quella stagione, la Tyrrell firm\u00f2 un accordo con la Honda per la fornitura dei V10 aspirati ex-McLaren a partire dal 1991, e Nakajima si accas\u00f2 cos\u00ec alla squadra del \"boscaiolo\" gi\u00e0 a partire dal 1990, quando i motori erano ancora Ford Cosworth. In coppia con Jean Alesi, Nakajima riusc\u00ec a conquistare alcuni piazzamenti a punti; di particolare evidenza il sesto posto di fronte al pubblico di casa nel Gran Premio del Giappone. Nel 1991 il suo compagno di squadra alla Tyrrell-Honda fu Stefano Modena; la vettura si rivel\u00f2 per\u00f2 meno competitiva di quanto atteso, e il giapponese and\u00f2 a punti solo nella prima gara. In occasione del Gran Premio di Germania annunci\u00f2 l'intenzione di ritirarsi alla fine della stagione 1991.\nAnche il figlio Kazuki \u00e8 un pilota automobilistico, attivo in Formula 1 con la Williams nel 2008 e nel 2009."}
{"id": "63776", "revid": "125030694", "url": "https://it.wikipedia.org/wiki?curid=63776", "title": "Sergio Mantovani", "text": "Carriera.\nHa cominciato a correre per divertimento negli anni cinquanta e nel 1952 nel Gran Premio di Bari \u00e8 arrivato secondo di classe e sesto assoluto con una Ferrari e secondo nella classe GT nella 12 ore di Pescara con una Lancia Aurelia. \nNel 1953 ha condiviso una Maserati 2 litri con Juan Manuel Fangio conquistando il terzo posto alla Targa Florio, ha vinto il Gran Premio di Caserta e partecipato al Gran Premio d'Italia, condividendo una Maserati A6GCM con Luigi Musso arrivando settimo. \nNel 1954 ha partecipato pi\u00f9 attivamente al campionato mondiale di Formula 1 conquistando due volte il quinto posto, in Germania e Svizzera con la Maserati 250F; ha inoltre conquistato il primo posto nella Coppa d'Oro delle Dolomiti e il terzo posto a Siracusa e Roma in gare non valide per il campionato.\nNel 1955 \u00e8 arrivato settimo al Gran Premio di Argentina condividendo la propria vettura con Musso e Jean Behra, prima di rimanere coinvolto in un grave incidente durante il Gran Premio di Torino svolto nel Parco Valentino. In conseguenza delle gravi lesioni alla gamba ne ha subito l'amputazione e ha dovuto rinunciare alla sua carriera di pilota a 26 anni.\nNonostante la grave menomazione e un arto artificiale, in seguito \u00e8 stato membro della Commissione Sportiva dell'Automobile Club d'Italia.\nOggi riposa presso il Cimitero monumentale di Milano."}
{"id": "63777", "revid": "124058777", "url": "https://it.wikipedia.org/wiki?curid=63777", "title": "Shinji Nakano", "text": "Carriera.\nDopo molta esperienza acquisita nelle categorie minori, tra le quali la Formula 3 e la Formula 3000 giapponese (1989, 1992-1996), debutta in Formula 1 nel 1997 al volante della neonata Prost a motore Mugen-Honda, a fianco del pi\u00f9 esperto Olivier Panis e successivamente di Jarno Trulli, non dimostrando tuttavia di reggere il confronto con entrambi i compagni. Si registrano in quella stagione gli unici due piazzamenti a punti del pilota giapponese: 2 sesti posti nel Gran Premio del Canada e nel Gran Premio d'Ungheria. L'anno successivo il passaggio alla Minardi, con la quale non ottiene grandi risultati per via della scarsa affidabilit\u00e0 e competitivit\u00e0 della vettura, pur vincendo il confronto con il compagno di squadra, il debuttante Esteban Tuero.\nSenza un volante in F1 per la stagione 1999, Nakano passa a correre nelle categorie americane, in Champ Car, con le scuderie Walker e Fernandez. Per il pilota giapponese si registrano inoltre, la partecipazione alla 500 miglia di Indianapolis per la \"Beck Motorsport\" nel 2003 e la 24 ore di Le Mans nel 2006.\nRisultati.\n24 Ore di Le Mans.\nCampionato del Mondo Endurance.\nNel 2012 la Coppa del Mondo Endurance FIA \u00e8 stata assegnata solo ai Costruttori; nel 2013 \u00e8 stata istituita anche quella per i piloti."}
{"id": "63778", "revid": "123331272", "url": "https://it.wikipedia.org/wiki?curid=63778", "title": "Siegfried Stohr", "text": "Carriera.\nNato da padre tedesco e madre italiana, Stohr crebbe a Rimini. Dal 1969 al 1971 pilota della nazionale italiana ai campionati europei e mondiali di kart senza mai ottenere alcun risultato di rilievo. Solamente a 24 anni fece le sue prime esperienze alla guida di una monoposto, divenendo campione italiano di Formula Italia (titolo vinto in pista e conservato a tavolino dopo ammonizione per dichiarazioni rese alla stampa) e Formula 3 rispettivamente nel 1977 e nel 1978. In seguito milit\u00f2 con successo nella Formula 2, dove si classific\u00f2 al primo posto nel Gran Premio di Enna del 1980.Ha fatto un test con Toleman per debuttare con loro per partecipare al Campionato Mondiale di Formula 1 1981 ma alla fine al posto suo e stato preso Derek Warwick.\nGrazie alla sponsorizzazione della Beta, partecip\u00f2 al campionato mondiale di Formula 1 nel 1981 alla guida di una Arrows ottenendo come miglior risultato un settimo posto al Gran Premio d'Olanda, che fu anche la sua ultima partecipazione nella massima espressione dell'automobilismo sportivo. Curiosamente fu esonerato dal patron dell'Arrows, proprio subito dopo aver ottenuto il suo miglior risultato in quel Gran Premio d'Olanda, per far posto al fratello di Gilles Villeneuve, Jacques Villeneuve Sr., che disponeva di sponsor pi\u00f9 forti. Invece, fonti del circus attribuivano le cause dell'esonero per la sua partecipazione allo sciopero dei piloti durante un GP cosa non piaciuta ad Ecclestone ed al patron dell'Arrows, oltre per gli scarsi risultati ottenuti.\nAlla partenza del Gran Premio del Belgio, sul circuito di Zolder, fu protagonista, senza colpa, dell'investimento di Dave Luckett, un meccanico del suo team cui era stato rischiosamente permesso di restare in pista ad aiutare il suo compagno di squadra Riccardo Patrese la cui vettura non era partita. Dopo la Formula 1, partecip\u00f2 in Formula 2 nel 1982 con Minardi guidando la Minardi 281B per il Gran Premio del Mugello,finendo ventiquattresimo,ritirandosi per un problema al motore durante il secondo giro.\nBiografia.\nGi\u00e0 laureatosi in precedenza all'universit\u00e0 di Padova in psicologia (indirizzo applicativo), dopo il ritiro dalle gare agonistiche, ha partecipato alla progettazione del centro di guida sicura di Misano Adriatico (2002) e di un altro analogo centro in provincia di Bolzano (2004).\nHa collaborato con varie testate giornalistiche (tra le quali FormulaPassion, AM, Auto, Sportautomoto, Autosprint, Auto Capital, Corriere della Sera, Gazzetta dello Sport, L'Unit\u00e0, Oggi, Famiglia Cristiana, Rombo, GQ, Viaggiando in Autostrada, Starter) scrivendo articoli improntati soprattutto sulla sicurezza stradale.\nHa costruito e standardizzato nei punteggi vari test sulla guida per diverse case automobilistiche ed ha anche collaborato con il centro di addestramento della Polizia di Stato.\nDal 1982 gestisce una celebre scuola di guida sicura presso il Misano World Circuit Marco Simoncelli che negli anni ha cambiato varie volte il nome, ma che \u00e8 stata, nel suo genere, una delle prime in assoluto in Italia ed \u00e8 una delle pi\u00f9 importanti in Europa. Date le sue competenze in psicologia, ha sviluppato un metodo di guida sicura che, oltre alle consuete prove di frenata e guida sul bagnato, promuove anche una guida improntata sullo stare bene con s\u00e9 stessi. I corsi di guida sicura riguardano dal 1999 anche le moto e, dal 2005, anche i veicoli industriali e commerciali.\nNel 2010 ha firmato il protocollo per la sperimentazione sulla guida sicura con il Ministero delle infrastrutture e dei trasporti. \u00c8 stato spesso chiamato come consulente di parte nella ricostruzione di sinistri stradali.\nHa scritto diversi libri, tra i quali \"Dove soffia sempre il vento. Come diventare piloti di Formula 1\", Fucina Editore 2004 ed il pi\u00f9 recente: \"La guida sicura - Tecnica, psicologia e filosofia della guida\", Fucina Editore 2009."}
{"id": "63779", "revid": "599013", "url": "https://it.wikipedia.org/wiki?curid=63779", "title": "Silvio Moser", "text": "Biografia.\nNato a Zurigo, si trasfer\u00ec fin dall'infanzia in Ticino con i genitori a Vaglio dove suo padre apr\u00ec un negozio d'antiquariato rustico. \nFin da giovanissimo Moser si mostr\u00f2 particolarmente interessato ai motori a alle corse, alle quali inizi\u00f2 a partecipare non appena possibile. Egli fece altres\u00ec parte di un gruppo di appassionati che si \u00e8 creato intorno a Tommy Spichiger.\nParticolarmente felice fu gi\u00e0 la stagione del 1964 per le vittorie alla Temporada Argentina e al campionato europeo di Formula 3, che egli concluse a pari merito con Jackie Stewart.\nMoser fu il primo ticinese a conquistare punti nel campionato mondiale di Formula 1, negli anni dal 1967 al 1971.\nMoser, con Aldo Pessina e Pablo Foletti, organizz\u00f2 nel 1967 la prima edizione di Esposauto - mostra del settore delle auto da corsa e di serie che si tenne ogni biennio a Lugano fino al 1997. Clay Regazzoni si aggiunse a loro nel 1971 formando un consolidato team di amici.\nSilvio Moser mor\u00ec la domenica sera verso le ore 22:15 del 26 maggio 1974 all'ospedale La Carit\u00e0 di Locarno dopo un grave incidente occorsogli nella 1000 km di Monza svoltasi il gioved\u00ec 25 aprile 1974 sul circuito di Monza. Mancava un quarto d'ora al termine della gara quando, per la rottura di una sospensione, usc\u00ec di pista alla curva Ascari con la sua Lola T294 centrando un'altra vettura uscita molti giri prima e sub\u00ec un forte trauma cranico. Fu trasportato prima all'ospedale Niguarda di Milano e successivamente all'ospedale di Locarno dove mor\u00ec il 26 maggio. Moser \u00e8 sepolto nel cimitero comunale di Lugano.\nMoser inoltre aiut\u00f2 il suo amico Clay Regazzoni a entrare nel mondo delle corse portandolo alla scuderia ticinese Martinelli+Sonvico Racing Team."}
{"id": "63780", "revid": "116590248", "url": "https://it.wikipedia.org/wiki?curid=63780", "title": "Skip Barber", "text": "Pi\u00f9 che per la sua partecipazione alle competizioni della Formula 1 (limitata a 5 Gran Premi senza risultati di rilievo) \u00e8 diventato famoso per la creazione negli Stati Uniti di quella che \u00e8 ora una della maggiori tra le scuole di pilotaggio al mondo grazie alle sedi situate in 20 tra i maggiori circuiti motoristici americani."}
{"id": "63781", "revid": "287204", "url": "https://it.wikipedia.org/wiki?curid=63781", "title": "Slim Borgudd", "text": "Prima di diventare pilota automobilistico, Slim Borgudd era un affermato batterista jazz-rock, che suon\u00f2 in diversi gruppi locali e fu anche session-man per diversi lavori degli ABBA grazie alla considerazione che di lui aveva Bj\u00f6rn Ulvaeus, con il quale aveva gi\u00e0 collaborato in uno dei suoi precedenti gruppi musicali.\nAttivo nel ramo corse gi\u00e0 dalla met\u00e0 degli anni sessanta soprattutto nella Formula Ford, Borgudd arriv\u00f2 relativamente tardi alla fama, a 26 anni nel 1972, dopo cinque vittorie nella formula Sport. Esord\u00ec quindi a 30 anni in Formula 3, poi form\u00f2 un team col quale corse nelle serie sia svedesi che europee. Fallito l'ingresso in Formula 2 nel 1980, Borgudd riusc\u00ec tuttavia a entrare in Formula 1 l'anno successivo, a 35 anni. Esord\u00ec su una ATS al Gran Premio di San Marino del 1981, con un vistoso logo degli ABBA piazzato sulla carrozzeria dell'auto. La manovra, senza fini commerciali, aveva in realt\u00e0 lo scopo di attrarre l'attenzione degli sponsor sulla vettura. Dopo avere realizzato un punto in tutta la stagione (a Silverstone), Borgudd l'anno successivo pass\u00f2 alla Tyrrell, in coppia con Michele Alboreto. Ma i risultati non arrivarono. L'avventura di Slim Borgudd in Formula 1 si concluse quindi con quindici G.P. disputati e un sesto posto quale risultato migliore.\nDal 1983 al 1997 Borgudd \u00e8 stato attivo in varie specialit\u00e0 automobilistiche, tra cui la 24 ore di Le Mans; in particolare ha ottenuto successi nel truck racing, di cui ha vinto il campionato europeo FIA nel 1986 (Classe B), nel 1987 (Classe C) e nel 1995 (\"Super-Race-Trucks\"). Anche dopo il suo definitivo ritiro dall'automobilismo professionistico, Borgudd spesso \u00e8 presente in gare europee di livello dilettantistico o amatoriale."}
{"id": "63782", "revid": "118753948", "url": "https://it.wikipedia.org/wiki?curid=63782", "title": "Stefan Bellof", "text": "Carriera.\nGli esordi.\nStefan Bellof cominci\u00f2 la sua carriera a 16 anni sui kart vincendo alcuni titoli nazionali.\nNel 1980 entr\u00f2 nella Formula Ford Nazionale 1600 vincendo al primo tentativo, a 23 anni; nel 1981 vinse l'edizione internazionale. Ottenuta una guida nella Formula 3 con una Ralt RT3 per le rimanenti 7 gare, venne notato quando vinse alla terza partecipazione; aggiunse altre due vittorie e poi si trasfer\u00ec in Formula 2 nel 1982. Entrato nel Team Maurer-BMW, vinse al debutto a Silverstone sul bagnato e ad Hockenheim la gara successiva. Rimase con Maurer nel 1983, ma nell'estate 1982 aveva gi\u00e0 debuttato nelle gare riservate alle sportprototipo, partecipando col Kremer Racing alla gara del DRM (il Campionato tedesco per vetture Sport) all'Hockenheimring e alla 1000 km di Spa (valida per il mondiale Endurance). La Rothmans aveva gi\u00e0 notato le potenzialit\u00e0 di Bellof e mettere una giovane promessa tedesca su una Porsche era allettante. Fu quindi inserito nella squadra ufficiale \"Rothmans Porsche\" in coppia col pi\u00f9 esperto Derek Bell; ottenne pole e vittoria a Silverstone; seguirono altre due vittorie (sempre con pole) al Fuji e a Kyalami.All'ultima gara della serie, sul tracciato del N\u00fcrburgring, Bellof mostr\u00f2 le sue doti di velocista segnando un tempo rimasto negli annali del circuito tedesco in quanto primato sul giro : 6'11'\u2019130.\nFormula 1 ed Endurance.\nDurante il 1983 Bellof ebbe la possibilit\u00e0 di fare alcuni test con la McLaren assieme all'astro nascente della F1 Ayrton Senna; la Rothmans gli viet\u00f2 per\u00f2 di passare ad un team sponsorizzato da un'altra compagnia di tabacchi, cos\u00ec Bellof fu esiliato in un team secondario, la Tyrrell, che non contravveniva ai dettami Rothmans; Bellof pot\u00e9 quindi correre il Campionato mondiale Endurance, ai comandi di una 956B, vincendo per la Rothmans a Monza, Nurburgring, Spa-Francorchamps, Imola, Fuji e Sandown Park. Il risultato finale fu la vittoria nel Campionato e la conquista del titolo tedesco con il team Brun Motorsport. Per contro in F1 la Tyrrell di Bellof era l'unica compagine che montasse ancora il vecchio motore Ford Cosworth DFY, un propulsore aspirato che sviluppava una potenza massima di oltre un centinaio di cavalli vapore inferiore ai motori turbocompressi della concorrenza. Ottenne risultati significativi con un sesto posto a Zolder e un quinto posto a Imola.\nUn risultato sopra le aspettative avvenne a Monaco; la gara part\u00ec sotto il diluvio e Bellof, qualificatosi ventesimo, rimont\u00f2 fino alla tredicesima posizione in un giro. Nei giri seguenti inanell\u00f2 numerosi sorpassi ai danni di Keke Rosberg e Ren\u00e9 Arnoux, fino ad arrivare terzo. La gara venne interrotta al 31 giro dal commissario di pista Jacky Ickx prima di aver completato almeno met\u00e0 della gara, quindi il punteggio assegnato fu dimezzato; per il recupero portentoso di Bellof rimasero solo 2 punti. Due gare dopo, a Montreal, la gara pi\u00f9 amara nell'annata di Bellof e della Tyrrell: analisi dell'acqua rivelarono pallini di piombo e tracce di idrocarburi; il sospetto era che le monoposto corressero sottopeso. Il team inglese fu squalificato e Bellof perse i risultati ottenuti. Successivamente termin\u00f2 undicesimo a Brands Hatch e nono a Zandvoort.\nL'anno successivo firm\u00f2 per il team di Walter Brun nel campionato Endurance, sempre su una Porsche 956. In F1 all'Estoril, sotto la pioggia regal\u00f2 al suo team un insperato sesto posto, a cui fece seguito un quarto a Detroit, ma i limiti tecnici del datato DFY, e l'incessante crisi economica, limitarono le ambizioni del pilota che, riusc\u00ec comunque a terminare ottavo a N\u00fcrburgring e settimo a \u00d6sterreichring.\nLa morte.\nIl primo settembre 1985 partecip\u00f2 alla 1000 km di Spa con la Porsche 956B del team Brun; in un tentativo di sorpasso al leader della gara Jacky Ickx sulla Porsche 962C ufficiale, che da alcuni giri gli resisteva tenacemente, Bellof affianc\u00f2 il belga all'Eau Rouge, che lo chiuse nel tentativo d'impostare la traiettoria pi\u00f9 facile su una delle curve pi\u00f9 pericolose del circuito, il \"Raidillon\"; Bellof si schiant\u00f2 frontalmente, a circa 260 km/h, contro il muretto di cemento all'esterno della curva mentre Ickx, finito in testacoda, colp\u00ec il muro con il retro e rimase illeso. L'incendio della \"956\", in aggiunta alle gravi lesioni al torace, alle gambe e alla spina dorsale, furono fatali per Bellof, che si presume essere giunto gi\u00e0 morto all'ospedale di Stavelot, il comune di appartenenza del circuito.\nLa principale differenza tra la Porsche 956 e la 962 era legata alla sicurezza e l'incidente, il giorno dopo quello in cui Jonathan Palmer con un'altra 956 si fer\u00ec alle gambe, acceler\u00f2 per i team privati la sostituzione della prima vettura con la seconda. Infatti, su richiesta della federazione americana IMSA gli ingegneri di Stoccarda avevano nel 1984 migliorato con il modello 962 la sicurezza delle loro vetture Sport: sulla 956, a differenza della 962 e della Lancia LC2, la pedaliera era in posizione avanzata rispetto all'asse anteriore, sicch\u00e9 in caso di collisione le gambe del pilota erano pi\u00f9 facilmente esposte a lesioni gravi se non fatali. Spostando l'assale anteriore in avanti di 120\u00a0mm, si ottenne una pedaliera in una posizione meno esposta, garantendo maggior protezione al pilota, e ottenendo inoltre, grazie al pi\u00f9 ridotto sbalzo anteriore, una minore sensibilit\u00e0 aerodinamica al beccheggio.\nMentre i team privati statunitensi utilizzavano gi\u00e0 dal 1984 il modello 962, obbligati dal regolamento IMSA, i team partecipanti al mondiale e al campionato giapponese poterono utilizzare sino alla fine del 1986 vetture con la pedaliera avanzata.In F1 tale soluzione fu vietata solo tra il 1988 e il 1989. Va per\u00f2 ricordato che Manfred Winkelhock era rimasto ucciso in un incidente poche settimane prima a Mosport, sulla teoricamente pi\u00f9 sicura 962.\nStefan Bellof \u00e8 stato il detentore del record sulla Nordschleife del N\u00fcrburgring Nordschleife per il giro pi\u00f9 veloce, durato 35 anni: 6 minuti 11 secondi in qualifica, e il record per il giro pi\u00f9 veloce in gara, 6 minuti e 28 secondi, su una Porsche 956.\nBellof \u00e8 sepolto presso il cimitero di Rodtberg, a Gie\u00dfen."}
{"id": "63783", "revid": "198277", "url": "https://it.wikipedia.org/wiki?curid=63783", "title": "Stefan Johansson", "text": "Nel corso della sua carriera si \u00e8 imposto anche nel campionato di Formula 3 britannica nel 1980. Pur essendo un pilota costante, aveva i suoi principali limiti in qualifica e sul giro singolo. Nella massima serie automobilistica ha corso per varie scuderie, raggiungendo i suoi migliori risultati in Ferrari e McLaren. In gara non \u00e8 mai andato oltre il 2\u00ba posto, ottenuto in quattro occasioni, e ha mantenuto per anni il poco invidiabile record di piazzamenti a podio (12) senza alcuna vittoria, venendo superato da Nick Heidfeld nel 2011.\nOltre che in Formula 1 ha gareggiato anche nella CART, vincendo il titolo di \"Rookie of the year\" nel 1992, e negli Sportprototipo, in cui ha ottenuto vari successi.\nBiografia.\nJohansson nasce a V\u00e4xj\u00f6 l'8 settembre 1956. Il padre Roland riparava auto e nei fine settimana gareggiava a livello amatoriale, mentre la madre faceva la sarta. Nel paese natale visse un'infanzia felice e, oltre al karting, praticava l'hockey, arrivando a giocare fino alla seconda serie svedese, e il calcio.\n\u00c8 sposato con Gabriela, e ha tre figli: Stefan Jr., Clara e Kelly. Persona eclettica, da quando ha terminato la sua attivit\u00e0 di pilota si \u00e8 dedicato alla produzione di orologi di lusso, disegnati da lui personalmente, e alla pittura. In quest'ultimo caso, a detta del pilota, l'evento che lo port\u00f2 ad avvicinarsi all'arte fu la morte dell'amico Elio De Angelis. Oltre che con il romano, era in ottimi rapporti anche con Michele Alboreto e Stefan Bellof.\nCarriera.\nGli inizi.\nJohansson cominci\u00f2 a guidare il kart gi\u00e0 dall'et\u00e0 di 8 anni, spronato dal padre, che era pilota dilettante e appassionato di automobilismo. A 12 anni, et\u00e0 minima in cui era consentita l'iscrizione ai campionati, cominci\u00f2 a prendere parte alle gare di karting, partecipando a tali competizioni per sette stagioni. Dopo aver pi\u00f9 volte sfiorato il titolo di campione svedese, nel 1973 si laure\u00f2 campione scandinavo e lo stesso anno giunse sesto nel campionato mondiale di karting.\nNel 1975 pass\u00f2 dunque alla Formula Ford, categoria in cui rimase solo un anno, visto che nel 1976 fece il suo debutto in Formula 3 a bordo di una Modus partecipando sporadicamente a qualche evento e, nel frattempo corse in un campionato non ufficiale in Svezia, dove colse cinque vittorie. L'anno seguente colse la sua prima vittoria sul Circuito di Anderstorp e ottenne un promettente quarto posto a Monaco.\nLa vittoria in F3 inglese e la Formula 2.\nNel 1978 si trasfer\u00ec quindi in Gran Bretagna, ormai deciso a continuare la carriera nell'automobilismo professionistico. Grazie anche all'aiuto di due giornalisti sportivi con cui condivideva casa, riusc\u00ec a procurarsi un ingaggio per il 1979 con il team di Derek MacMahon in F3 inglese. La prima met\u00e0 della stagione fu per\u00f2 molto deludente, soprattutto a causa di un telaio Chevron B47. Non appena la squadra pass\u00f2 ai March ottenne il primo successo a Silverstone e concluse quarto in classifica. Venne poi assunto da Ron Dennis dopo la fugace apparizione con la Shadow in Formula 1, ma ancora una volta l'inizio di campionato non fu positivo: il nuovo telaio March 803 non si dimostr\u00f2 all'altezza delle aspettative e la squadra pass\u00f2 quindi ai Ralt. Nelle ultime quattro gare Johansson realizz\u00f2 quattro \"hat tricks\" e si laure\u00f2 campione di F3 inglese.\nIl successo ottenuto gli apr\u00ec le porte della Formula 2 e venne assunto da Alan Docking. Durante l'anno ottenne due vittorie, tra cui una all'Hockenheimring, ritenuta tra le sue migliori prestazioni, dopo una lunga rimonta conclusasi all'ultimo giro con un difficile sorpasso ai danni del leader della corsa Manfred Winkelhock. A fine anno risult\u00f2 quarto in classifica e, insieme a Thierry Boutsen, venne assunto dalla Spirit per disputare la stagione successiva. La squadra inglese era motorizzata dalla Honda, la quale aveva l'ambizione di rientrare a breve nella massima serie. L'annata per Johansson non fu particolarmente brillante: pur avendo ottenuto il maggior numero di pole position (al pari del compagno di squadra), raramente riusc\u00ec a concludere la gara e il suo miglior risultato fu un terzo posto, perdendo nettamente il confronto con Boutsen. Nell'inverno entrambi furono comunque impegnati a testare il prototipo per il debutto in Formula 1 previsto per il 1983, ma solo lo svedese venne confermato per disputare il campionato di massima serie.\nFormula 1.\nEsordio in Shadow (1980).\nNel 1980 ebbe per la prima volta in carriera la possibilit\u00e0 di saggiare la massima serie. La Shadow, a pochi giorni dall'inizio del mondiale, lo contatt\u00f2 offrendogli il secondo sedile (che pareva inizialmente destinato a Beppe Gabbiani) se in cambio fosse riuscito a portare qualche sponsor. In pochi giorni Johansson riusc\u00ec ad avere il sostegno della AGA AB, azienda petrolifera svedese, e di alcune aziende argentine. Riusc\u00ec quindi a garantirsi la possibilit\u00e0 di correre le prime due gare stagionali.\nL'esordio in Argentina, per\u00f2, non fu fortunato e nonostante i costanti miglioramenti nelle due giornate di prove non fu in grado di qualificarsi. La Shadow DN11, infatti, non era un'auto competitiva ed era piuttosto difficile da guidare e la pista non era in buone condizioni. Stessa sorte gli tocc\u00f2 in Brasile, dopodich\u00e9 torno a dedicarsi alla F3 inglese.\nRitorno in Spirit e affermazione in Toleman (1983-1984).\nIl ritorno di Johansson in Formula 1 avvenne nel 1983 alla guida della modesta Spirit, il cui telaio era riadattato da una vettura di Formula 2. Il debutto avvenne alla Race of Champions e, nel primo turno di prove, su pista bagnata, la vettura sembr\u00f2 dare segnali confortanti. Erano per\u00f2 notevoli i problemi di affidabilit\u00e0, tanto che nei due giorni successivi cedettero tre motori. Le difficolt\u00e0 continuarono anche nelle gare ufficiali: nonostante Johansson riuscisse regolarmente a qualificarsi a met\u00e0 griglia, in gara faticava a giungere alla fine e il suo miglior risultato fu un settimo posto al Gran Premio d'Olanda. A fine anno, poi, la Spirit perse la fornitura della Honda, che decise di dirottare i suoi motori alla Williams e Johansson non venne confermato, ritrovandosi senza un volante.\nSenza proposte concrete in Formula 1, lo svedese si divise tra Formula Nippon e sportprototipo, fino a quando Ken Tyrrell non lo chiam\u00f2 per sostituire l'infortunato Martin Brundle. Con il team manager inglese svilupp\u00f2 subito un buon rapporto e anni dopo afferm\u00f2 che diede un grande contributo alla sua carriera. Dopo quattro gare, in cui i risultati ottenuti gli vennero comunque annullati per la vicenda delle palline di piombo nei serbatoi per far rientrare la vettura nei limiti regolamentari di peso, fu contattato dalla Toleman, che cercava un sostituto per Johnny Cecotto, infortunatosi durante le prove del Gran Premio di Gran Bretagna. L'esordio con la nuova scuderia avvenne a Monza; nonostante una qualifica deludente, in gara riusc\u00ec a recuperare fino al quarto posto, nonostante un problema al cuscinetto di una ruota. La sua rimonta non pass\u00f2 comunque inosservata e attir\u00f2 le attenzioni di vari team manager, tra cui Enzo Ferrari. Le sue prestazioni si mantennero su un buon livello fino al termine del campionato: all'Estoril era in sesta posizione, fino a quando un contatto con Niki Lauda non gli fece perdere l'alettone, facendolo precipitare in classifica e costringendolo ad una lunga rimonta che lo port\u00f2 a marcare il terzo giro pi\u00f9 veloce in gara. Chiuse comunque l'anno con tre punti ottenuti e un contratto rinnovato anche per l'anno seguente.\nGli anni in Ferrari e McLaren.\nLa stagione 1985, per\u00f2, inizi\u00f2 nell'incertezza per Johansson: la Toleman, persa la fornitura di pneumatici Michelin, non era riuscita a procurarsene un'altra e lasci\u00f2 i propri piloti liberi dal contratto. Lo svedese riusc\u00ec ad accordarsi con la Tyrrell per disputare il primo Gran Premio stagionale, concluso poi in settima posizione, ma il rientro di Stefan Bellof, che aveva risolto le vertenze contrattuali con il patron scozzese, lo pose fuori squadra e senza alcuna prospettiva per la stagione.\nUna settimana dopo, per\u00f2, venne contattato da Marco Piccinini della Ferrari per sostituire Ren\u00e9 Arnoux, licenziato dalla casa italiana per motivazioni mai chiarite. Dopo un ottavo posto in Portogallo, al Gran Premio di San Marino riusc\u00ec a rimontare dalla quindicesima posizione fino a portarsi alla testa della corsa. A tre giri dalla fine, per\u00f2, fu costretto a ritirarsi in quanto rimase senza benzina, anche a causa di un'errata gestione della strategia. L'episodio gli attir\u00f2 comunque grande simpatia sia da parte dei tifosi, che dei giornalisti, che lo paragonarono a Gilles Villeneuve. La squalifica di Prost gli permise comunque di ottenere il primo punto dell'anno. In Canada, poi, arriv\u00f2 secondo dietro all'altro ferrarista Alboreto, risultato che replic\u00f2 anche al successivo appuntamento mondiale, dopo che il compagno di squadra gli aveva dato strada in quanto lo svedese era pi\u00f9 veloce, e nonostante fosse afflitto da problemi ai freni. Dopo questa gara si rese protagonista di un'altra rimonta che lo port\u00f2 a raggiungere il quarto posto in Francia, ma non riusc\u00ec pi\u00f9 a salire sul podio. A settembre gli venne quindi rinnovato il contratto per l'anno seguente, scacciando le voci di un probabile arrivo di De Cesaris o di De Angelis. A questo punto della stagione, per\u00f2, la Ferrari decise di introdurre un nuovo motore che caus\u00f2 una netta perdita dell'affidabilit\u00e0. Quest'ultimo presentava problemi di surriscaldamento dovuti a un inadeguato impianto di recupero dell'olio e cominciarono a sorgere problemi alle turbine. A fine stagione rischi\u00f2 anche di non partecipare al Gran Premio del Sudafrica per la protesta delle varie federazioni sportive nazionali contro l'apartheid, ma alla fine riusc\u00ec a prendervi parte concludendo quarto. A causa del calo di prestazioni della vettura concluse settimo la stagione con ventisei punti ottenuti.\nPer 1986 la Ferrari dichiar\u00f2 di non poter lottare per il titolo e per questo Johansson si ritrov\u00f2 nelle condizioni di poter combattere ad armi pari con il compagno di squadra, in quanto non era pi\u00f9 considerato secondo pilota. A detta dei piloti, la nuova F1-86, aveva s\u00ec un'elevata velocit\u00e0 di punta, ma mancava totalmente di grip aerodinamico in entrata e in uscita di curva, ragion per cui risultava molto difficile da guidare. Inoltre i test invernali vennero eseguiti con la vettura dell'anno precedente e sia Johansson che Alboreto furono lontani dai tempi ottenuti da Williams e McLaren. Si arriv\u00f2 dunque all'esordio della stagione con una monoposto che aveva effettuato solo pochi collaudi a Fiorano.\nTutte le difficolt\u00e0 nella conduzione della vettura si manifestarono gi\u00e0 dai primi Gran Premi, con Johansson in grande difficolt\u00e0 sia in Brasile che in Spagna, tra l'altro entrambi conclusi con un ritiro analogo per problemi ai freni; nell'appuntamento in terra iberica lo svedese ebbe anche diversi guasti durante le prove che gli impedirono di svolgere il lavoro programmato dal team. I problemi all'impianto frenante continuarono a manifestarsi anche nel successivo Imola, in cui, nonostante tutto, Johansson conquist\u00f2 i primi punti della stagione giungendo quarto. Ottenne il primo podio al Gran Premio del Belgio, giungendo terzo. Nelle successive corse non riusc\u00ec pi\u00f9 a raggiungere la zona punti e solo a partire dal Gran Premio d'Ungheria riusc\u00ec a tornare in zona punti, conquistando altri tre podi. Ottenne comunque il miglior risultato in carriera in classifica piloti: 5\u00ba.\nAppiedato dalla Ferrari, nel 1987 Johansson pass\u00f2 alla McLaren, anche grazie all'appoggio della Marlboro, firmando un contratto annuale; per il 1988 era infatti previsto l'ingaggio di Senna e lo svedese non sarebbe stato in ogni caso confermato. La nuova MP4/3, per\u00f2, era una monoposto piuttosto nervosa e meno competitiva della Williams FW11B, ragion per cui la lotta per il titolo si restrinse di fatto ai soli piloti della scuderia di Grove.\nL'inizio della stagione fu comunque positivo: nelle prime tre gare sal\u00ec due volte sul podio, realizzando al Gran Premio del Belgio una doppietta con il compagno di squadra Alain Prost, e a Imola chiuse quarto, anche se rimase parecchio deluso dal risultato perch\u00e9 un problema all'alettone lo costrinse ad una sosta supplementare senza la quale avrebbe potuto lottare per la vittoria. Dopo questa serie di risultati incapp\u00f2 per\u00f2 in una serie negativa, dovuta sia a circuiti che mal si adattavano alla monoposto, come Dallas, che a guasti meccanici e a prestazioni incolori del pilota. Torn\u00f2 sul podio con un secondo posto al Gran Premio di Germania, dove fu costretto a compiere l'ultimo giro su tre ruote per lo scoppio di uno pneumatico, e giunse terzo in altre due occasioni, chiudendo la stagione sesto, con trenta punti. Al Gran Premio d'Austria fu anche protagonista di un singolare incidente, quando invest\u00ec un cervo a 240\u00a0km/h durante le prove libere, rompendosi una costola. Nonostante l'infortunio partecip\u00f2 comunque alla gara, terminando settimo.\nGli ultimi anni (1988-1991).\nQuello fu l'ultimo anno nelle posizioni alte della classifica, infatti l'anno dopo lo svedese, con poche prospettive, decise di rompere il contratto di sponsorizzazione con la Marlboro per passare alla Gitanes e, cos\u00ec facendo, stipul\u00f2 un accordo con Ligier, anche perch\u00e9 era l'unico team di un certo prestigio in grado di offrirgli un sedile. La stagione si rivel\u00f2 per\u00f2 un calvario, sia per Johansson che per il suo compagno di squadra Arnoux. La nuova JS31, pur avendo una discreta velocit\u00e0 di punta, soffriva infatti di una certa mancanza di rigidit\u00e0 torsionale, ragion per cui il comportamento in curva spesso risultava imprevedibile e la vettura stessa era difficile da governare. Inoltre lo stesso Tetu, progettista della squadra, commise diversi errori nell'elaborazione della monoposto.\nA farne le spese maggiormente furono i piloti, tanto che nessuno dei due colse punti e Johansson fall\u00ec per sei volte la qualificazione. A fine anno lo svedese decise di abbandonare il team, accordandosi con la debuttante Onyx e con il suo vecchio sponsor Marlboro.\nPer il 1989 si accord\u00f2 con la Onyx, team fondato da Mike Earle, a lui gi\u00e0 noto dai tempi della Formula 2, che tentava il salto nella massima serie grazie ai finanziamenti del finanziere belga Van Rossem. Essendo una nuova squadra entrambi i piloti dovevano affrontare il turno mattutino di prequalifiche, che spesso si rivel\u00f2 arduo da superare in quanto la vettura era stata completata in poco tempo e non aveva eseguito molti collaudi in pista. Lentamente, per\u00f2, i risultati cominciarono a migliorare e Johansson riusc\u00ec a qualificarsi per la prima volta al Gran Premio del Messico. Poche settimane pi\u00f9 tardi, in Francia, ottenne i primi punti con un quinto posto e si miglior\u00f2 ulteriormente in Portogallo, dove, con una strategia azzardata che non prevedeva il cambio gomme, riusc\u00ec a portare la sua vettura fino alla terza posizione, salendo sul podio per l'ultima volta in carriera. La situazione interna alla squadra, per\u00f2, stava peggiorando, vista la perdita di interesse di Van Rossem e l'abbandono di Earle e Alan Jenkins.\nQuando poi Van Rossem non riusc\u00ec a concludere un accordo con Honda e Porsche per la fornitura di motori decise di vendere il team a Peter Monteverdi e a Karl Foitek, padre del pilota Gregor. La stagione inizi\u00f2 quindi con diverse difficolt\u00e0 e Johansson non riusc\u00ec a qualificare la vettura nei primi due Gran Premi. Dopodich\u00e9 venne contattato da Monteverdi, intenzionato a confermarlo solo se avesse accettato di correre gratis; di fronte ai dubbi del pilota svedese decise di licenziarlo e sostituirlo con Foitek.\nIl 1991 fu la sua ultima stagione in Formula 1. Divenne tester della McLaren e al contempo accett\u00f2 un contratto con la AGS per disputare i primi due Gran Premi della stagione. Senza alcun test alle spalle e con una vettura scarsamente competitiva non riusc\u00ec mai a qualificarsi.\nAl Gran Premio del Canada venne poi chiamato dalla Footwork per sostituire l'infortunato Alex Caffi, ma nuovamente si ritrov\u00f2 tra le mani una monoposto deludente e delle quattro gare disputate, solo in una riusc\u00ec a superare il turno di qualifiche. A quel punto decise il ritiro dalla massima serie per passare alle corse americane.\nCART.\nPer il 1992 Johansson riusc\u00ec ad accordarsi con Tony Bettenhausen, proprietario di una scuderia nel campionato americano CART. Il suo debutto avvenne a Detroit con un terzo posto. Durante l'anno riusc\u00ec a eguagliare il suo risultato un'altra volta e vinse il titolo di \"Rookie of the years\".\nL'incidente avuto con Jeff Krosnoff, che port\u00f2 alla morte di quest'ultimo nel 1996, port\u00f2 Johansson a meditare il ritiro dalle corse e ad abbandonare le gare in America.\nSportprototipo.\nJohansson fece le sue prime esperienze nelle gare di sportprototipo gi\u00e0 all'inizio degli anni ottanta, quando corse la 24 Ore di Le Mans nel 1983. Lo stesso anno si impose anche alla 6 Ore del Mugello. Trovatosi senza un volante in Formula 1, nel 1984 divise la sua stagione tra gare endurance e Formula Nippon. Nel primo caso firm\u00f2 un contratto con il team Joest Racing per disputare le gare europee, mentre in America si impose alla 12 Ore di Sebring guidando per la squadra di Mauricio de Narv\u00e1ez. In tutto l'anno disput\u00f2 ben 36 fine settimana di gara.\nNegli anni seguenti si dedic\u00f2 solo occasionalmente alle gare di questa categoria, vincendo comunque la 1000 km di Spa nel 1988 in coppia con Mauro Baldi.\nL'inizio degli anni novanta coincise con un maggiore impegno dello svedese nelle corse di sportprototipo, che alternava con le altre categorie. Dopo l'abbandono delle corse americane, nel 1997 fu in grado di imporsi sia alla 12 Ore di Sebring che alla 24 Ore di Le Mans, in coppia con l'ex compagno di squadra alla Ferrari Michele Alboreto e con Tom Kristensen. Negli anni seguenti partecip\u00f2 solo occasionalmente alla classica francese e a poche altre corse."}
{"id": "63784", "revid": "599013", "url": "https://it.wikipedia.org/wiki?curid=63784", "title": "Stefano Modena", "text": "Carriera.\nGli inizi.\nNato a Modena, ma cresciuto a San Prospero, si appassion\u00f2 di motori grazie al padre Leonello e cominci\u00f2 a guidare il kart a dodici anni. Si laure\u00f2 campione mondiale juniores e vinse il titolo sudamericano. Si diplom\u00f2 come segretario d'azienda. Dopo alcune gare in Formula Panda, esord\u00ec in F3 italiana nel 1985 e l'anno successivo conquist\u00f2 la Coppa Europa di Formula 3. La stagione seguente pass\u00f2 alla Formula 3000, e si laure\u00f2 campione al primo tentativo. Le sue prestazioni attirarono Enzo Ferrari e la stampa italiana lo paragon\u00f2 ad Ayrton Senna e Gilles Villeneuve.\nFormula 1.\nGli esordi (1987-1988).\nEsord\u00ec in Formula 1 al Gran Premio d'Australia, ultima gara della stagione, con la Brabham. Ecclestone gli offr\u00ec di correre gratis al posto di Riccardo Patrese, che aveva lasciato la scuderia. Modena impression\u00f2 con un quindicesimo posto in qualifica, di grande valore visto che non aveva mai provato una Formula 1 e non conosceva il tracciato, ma in gara si ritir\u00f2 dopo una trentina di giri per problemi fisici.\nDopo aver provato alla Scuderia Italia e aver testato la Benetton in l'inverno, Modena firm\u00f2 per la EuroBrun per il 1988. Nonostante i buoni tempi dei test invernali, la stagione fu difficile. A Monaco fu squalificato per non essersi presentato alla pesatura della vettura e in Messico fu nuovamente escluso per un alettone non conforme. Rientrato al Gran Premio del Canada, fu sesto finch\u00e9 non ruppe il cambio a due giri dalla fine. Il miglior risultato rimase un undicesimo posto al Gran Premio d'Ungheria.\nRitorno in Brabham e passaggio alla Tyrrell (1989-1991).\nTorn\u00f2 nei due anni successivi alla Brabham conquistando 6 punti con un terzo posto al Gran Premio di Monaco 1989, battuto dai dominatori della categoria Ayrton Senna ed Alain Prost e quinto al Gran Premio degli Stati Uniti 1990. Lo stesso anno il suo nome venne affiancato, da parte della stampa italiana, alla Scuderia Ferrari, come compagno di squadra di Prost per il 1991. Fu, invece, assunto dalla Tyrrell al posto di Jean Alesi, e fu secondo a Montr\u00e9al. In quello stesso anno conquist\u00f2 la prima fila al Gran Premio di Monaco al fianco di Ayrton Senna; mantenne la seconda posizione fino alla spettacolare esplosione del suo motore Honda che coinvolse anche Riccardo Patrese, che era terzo.\nL'ultimo anno (1992).\nL'anno seguente chiuse in F1 con la Jordan, ottenendo un punto al Gran Premio d'Australia 1992. Ha disputato 70 Gran Premi: due podi e 17 punti.\nLa carriera nel Turismo.\nBMW, Alfa Romeo e Opel (1993-2000).\nChiuso con la F 1, nel 1993 Modena partecip\u00f2 al Campionato Italiano Superturismo e alla FIA World Cup in prova unica, con una BMW 318i dell'Euroteam.\nNel 1994 pass\u00f2 in Alfa Romeo-Euroteam nel Superturismo, su una 155 TS 2.0, terminando sesto il campionato con tre vittorie. Nello stesso anno partecip\u00f2 alla FIA World Cup e agli ultimi tre eventi del campionato tedesco DTM, vincendo due gare al debutto, all'Avus, con una 155 V6 TI ufficiale dell'Alfa Corse.\nL'anno seguente il DTM fu affiancato dall'International Touring Car Series, e il modenese Modena fu 16\u00ba e 7\u00ba nelle classifiche finali con una 155 V6 TI dell'Euroteam. Nel 1996 pass\u00f2 al team JAS, con Gabriele Tarquini e Michael Bartels, sull'ultima evoluzione della 155 V6 TI per il neonato International Touring Car Championship, terminando 12\u00ba con tre podi enessuna vittoria. Nei tre anni successivi rimase all'Alfa Romeo e nel campionato tedesco, categoria D2, dapprima con una 155 a fine carriera (1997) e poi con la nuova 156 D2 (1998-1999).\nTermin\u00f2 nel 2000 dopo aver partecipato al rinato campionato DTM con una Opel Astra Coup\u00e9,sempre gestita dall'Euroteam.\nCarriera successiva.\nBridgestone (2003 ad oggi).\nDopo il ritiro si dedic\u00f2 ad alcune ventiquattro ore di kart e nel 2003 fu assunto dalla Bridgestone, azienda nipponica di pneumatici, per collaudare gomme da corsa prima e da strada poi. Negli anni ha condotto centinaia di test in ogni condizione geografica e climatica, in Francia, Spagna, Svezia, Regno Unito, Germania, Polonia, Belgio e Giappone. Sempre per l'azienda asiatica si dedic\u00f2 alla promozione, al marketing e allo sviluppo di nuove gomme da strada, recandosi in Turchia, Indonesia, Thailandia, Nuova Zelanda, Stati Uniti d'America e a Dubai.\nVita privata.\nDalla fine degli anni novanta vive stabilmente a Roma assieme alla moglie Sveva Altieri, da cui ha avuto i figli Ascanio e Vittoria."}
{"id": "63785", "revid": "125693449", "url": "https://it.wikipedia.org/wiki?curid=63785", "title": "Stirling Moss", "text": "Nella storia della Formula 1 \u00e8 il pilota che ha vinto il maggior numero di Gran Premi (16) senza aver mai vinto il titolo mondiale durante la sua carriera agonistica, difatti termin\u00f2 quattro volte secondo (1955, 1956, 1957 e 1958) e tre volte terzo (1959, 1960 e 1961) in classifica finale. Proprio a causa di questo suo curioso destino venne soprannominato l\u2019\"Eterno secondo\", il \"Re senza corona\", ma anche \"Il pi\u00f9 grande pilota a non aver mai vinto il mondiale\".\n\u00c8 stato l'ultimo pilota in vita ad aver preso parte al mondiale del 1951. Inoltre, seguendo la cronologia dei vari Gran Premi, dopo la morte di Robert Manzon, avvenuta il 19 gennaio 2015, \u00e8 stato il pilota pi\u00f9 anziano tra quelli in vita ad aver partecipato ad una gara valevole per il campionato di Formula 1, grazie all'esordio avvenuto nel Gran Premio di Svizzera 1951. Ci\u00f2, per\u00f2, non ha mai fatto di lui il decano dei piloti di Formula 1, poich\u00e9 tale titolo \u00e8 spettato a Kenneth McAlpine, pilota che, tuttavia, esord\u00ec solo nel 1952.\nBiografia.\nNacque a West Kensington, quartiere della capitale inglese il 17 settembre 1929. Ricevette la sua istruzione alla \"Clewer Manor Junior School\" (un istituto preparatorio legato alla scuola superiore \"Haileybury and Imperial Service College\") e poi nella scuola superiore di Hertford Heath, localit\u00e0 situata vicino a Hertford in Hertfordshire.\nDa subito avvezzo al mondo dei motori, crebbe in una famiglia travolta dalla passione per il motosport: suo padre, Alfred, arriv\u00f2 14\u00ba alla 500 Miglia di Indianapolis del 1924 mentre la sorella pi\u00f9 giovane, Pat, partecip\u00f2 a diverse gare di rally e spos\u00f2 anche il pilota Erik Carlsson. Stirling \u00e8 stato uno dei primi clienti della Cooper Car Company, quando convinse suo padre a concedergli una delle nuove vetture \"Cooper 500\". Dimostr\u00f2 rapidamente la sua abilit\u00e0 con numerose vittorie a livello nazionale e internazionale e continu\u00f2 a gareggiare in Formula 3, al volante di Cooper e auto Kieft.\nCarriera.\nGli esordi e la carriera in Formula 1.\nEsord\u00ec nel mondiale di Formula 1 nel Gran Premio di Svizzera del 1951 al volante di una HWM-Alta: piazzatosi 14\u00ba in griglia, concluse la gara in ottava posizione a due giri dal vincitore Juan Manuel Fangio. L'anno seguente Moss non partecip\u00f2 a nessuna corsa in F1 ma arriv\u00f2 secondo nel Rally di Monte Carlo alla guida di un Sunbeam-Talbot 90 con co-pilota John Cooper.\nIl primo podio (e il primo piazzamento iridato) nella massima serie arriv\u00f2 nel GP del Belgio del 1954 in cui, approfittando del ritiro di Nino Farina, arriv\u00f2 terzo al traguardo dietro Fangio e Trintignant. Nella stagione 1955 divenne compagno di squadra del campione argentino alla guida di una Mercedes-Benz W196: ottenne due vittorie (la prima in Gran Bretagna) e il secondo posto nella classifica finale proprio dietro Fangio. Fu curioso il siparietto che i due ebbero al termine della corsa britannica: Moss chiese a Fangio: \"Mi hai lasciato vincere?\" e l'argentino replic\u00f2: \"No, sei semplicemente stato pi\u00f9 bravo di me quel giorno\".\nNel 1955 Stirling Moss vinse la Mille Miglia al volante di una Mercedes 300SLR. Una folle gara guidata da Brescia a Roma e ritorno alla velocit\u00e0 media di 157,650\u00a0km/h: 1.597\u00a0km in 10 ore, 7 minuti e 48 secondi, su strade urbane che gli valsero il record di percorrenza e l'incoronazione a simbolo dei piloti di questa gara di velocit\u00e0 su strada, entrando di diritto nel \"wall of fame\" di questa gara. Accanto a lui, come navigatore, il giornalista Denis Jenkinson.\nDa l\u00ec sarebbe cominciata una particolare epopea personale che lo avrebbe visto sempre secondo fino al 1958: in particolare, proprio nel 1958 venne battuto solo per una lunghezza dal ferrarista Mike Hawthorn. Moss continu\u00f2 a correre in Formula 1 fino al 1961, quando ottenne la sedicesima e definitiva vittoria nel Gran Premio di Germania perch\u00e9 nella sua ultima gara, negli Stati Uniti, si ritir\u00f2 per un problema al motore.\nDurante la sua carriera, Moss ha guidato una Jaguar privata e ha corso per Maserati, Vanwall, Cooper, Lotus e Mercedes-Benz. Ha preferito gareggiare a bordo di vetture inglesi perch\u00e9, a suo dire, \"\u00c8 meglio perdere con onore in una vettura inglese che vincere con una vettura straniera\". Seppur le scuderie britanniche, in quel tempo, non si distinguessero per velocit\u00e0 e costanza, Moss rimase il pilota britannico di maggior successo in termini di vittorie singole (16, in 66 GP) fino al 1965, quando venne raggiunto e superato da Jim Clark. Con Maurice Trintignant e Phil Hill \u00e8 inoltre uno dei tre soli piloti ad aver vinto almeno un Gran Premio del mondiale di F1 sia con una vettura a motore anteriore che posteriore.\nL'incidente e il ritiro dalle corse.\nNel 1962 Moss rimase gravemente ferito in un incidente a Goodwood, mentre era alla guida di una Lotus nel Trofeo Glover. L'incidente lo condusse in uno stato comatoso per 30 giorni e gli paralizz\u00f2 parzialmente la parte sinistra del corpo per sei mesi. L'anno seguente, a seguito di alcuni test con la Lotus, decise di concludere definitivamente la propria carriera: durante questa sessione di prove, gir\u00f2 di pochi decimi pi\u00f9 lento rispetto alle sue consuetudini e non si sent\u00ec a proprio agio con la vettura. Molti osservatori medici hanno ipotizzato che Moss fosse tornato al volante troppo presto e che altri sei mesi di recupero gli avrebbero consentito di recuperare la forma fisica che lo aveva contraddistinto.\nFece un breve ritorno nel mondo delle corse nel 1968 quando disput\u00f2 a bordo di una Lancia Fulvia HF ufficiale la 84 Ore del N\u00fcrburgring, dividendo il volante della vettura torinese con Innes Ireland e Claudio Maglioli, disputando con la stessa vettura anche il Rally del Sestriere vinto dalla sorella Pat, quindi si ripresent\u00f2 nel British Touring Car Championship del 1980 alla guida di un'Audi al fianco di Martin Brundle; \u00e8 stato commentatore televisivo per la BBC e negli ultimi anni ha continuato a correre nelle gare riservate alle auto d'epoca: nella stagione 2009 ad esempio fu alla guida di una OSCA FS372.\nIn realt\u00e0 Moss non ha mai annunciato il suo ritiro ufficiale dall'attivit\u00e0 agonistica fino al giugno del 2011: in occasione delle prime prove della Le Mans Classic, gara per vetture d'epoca di contorno alla 24 Ore di Le Mans, il pilota inglese ha spiegato che per la prima volta nella sua vita aveva provato paura al pensiero di mettersi al volante di un'auto da corsa. I pochi giri al volante di una Porsche Rsk gli bastarono per decidere di smettere con le corse.\nLa morte.\n\u00c8 morto il 12 aprile 2020 a Londra, all'et\u00e0 di 90 anni, dopo una lunga malattia; dopo i funerali, il corpo \u00e8 stato cremato. \nMoss nella cultura di massa.\nPer molti anni, durante e dopo la sua carriera, la frase retorica \"Chi ti credi di essere, Stirling Moss?\" \u00e8 stata frequentemente pronunciata dai poliziotti britannici che fermavano gli automobilisti per eccesso di velocit\u00e0. Moss ha raccontato che egli stesso una volta venne fermato per tale motivo e gli venne posta questa domanda, con l'agente che inizialmente non l'aveva riconosciuto. In Gran Bretagna il soprannome \"Stirling Moss\" viene ancora scherzosamente usato per indicare una persona un po' eccentrica al volante.\nNel libro \"The Life and Times of Private Eye\" Moss fu oggetto di una biografia parodistica ispirata alle strisce del magazine satirico \"Private Eye\". Nel fumetto, disegnato da Willie Rushton, egli viene dipinto come un automobilista perennemente coinvolto in incidenti a cui viene revocata la patente di guida e che, ospite di programmi televisivi, non \u00e8 in grado di parlare di nulla; nel libro si afferma inoltre che a seguito dell'incidente del 1962 Moss cominci\u00f2 a soffrire di amnesia. Secondo il libro, Moss si offr\u00ec di comprare l'originale del cartone a strisce.\nNel marzo del 1958 fu la \"guest star\" del programma televisivo \"What's My Line?\" insieme ad Anita Ekberg mentre nel 1967 fu tra le celebrit\u00e0 che recitarono un cameo nel film di James Bond \"Casino Royale\": nella pellicola interpret\u00f2 l'autista di Evelyn Tremble/Peter Sellers. Fu inoltre la voce narrante nella trasmissione per bambini \"Roary the Racing Car\".\nNel 2008 gli viene dedicato un modello speciale della famosa Mercedes-Benz SLR McLaren denominata appunto SLR Stirling Moss.\nNel 2013 la Ferrari 250 SWB (chassis 2119 GT) che Moss aveva guidato alla vittoria nel Tourist Trophy di Goodwood nel 1960, venne venduta al prezzo record di 7 milioni di sterline. In precedenza, nell'aprile del 2009, il Dipartimento Ferrari Classiche aveva restaurato, per conto di un collezionista inglese, l'altra 250 SWB (chassis 2735 GT) che l'asso inglese aveva portato alla vittoria nel Tourist Trophy del 1961. A lavoro ultimato, Moss venne invitato a Maranello e fotografato al fianco della vettura."}
{"id": "63786", "revid": "2047664", "url": "https://it.wikipedia.org/wiki?curid=63786", "title": "Stuart Lewis-Evans", "text": "Fu la quarta vittima di quell'anno, dopo Pat O'Connor, Luigi Musso e Peter Collins. Pilota veloce, si ritiene non sia mai riuscito ad esprimere completamente le sue capacit\u00e0.\nEmerse come pilota di Formula 3, corse e vinse anche in Italia in alcuni circuiti cittadini come il Circuito del Castello di Teramo e durante gli anni cinquanta venne assunto dalla Ferrari per correre nel campionato di vetture sport. Nel 1957 venne assunto dalla Vanwall come terzo pilota dopo un quarto posto ottenuto a Monaco. Nel prosieguo della stagione giunse quinto a Pescara e ottenne la pole position a Monza.\nNel 1958 ottenne due terzi posti, ma al Gran Premio del Marocco fu protagonista di un grave incidente al seguito del quale riport\u00f2 ustioni in gran parte del corpo. Subito trasportato in aereo in ospedale nel Regno Unito, mor\u00ec sei giorni dopo per le conseguenze dell'incidente."}
{"id": "63787", "revid": "120295488", "url": "https://it.wikipedia.org/wiki?curid=63787", "title": "Taki Inoue", "text": "Dopo una lunga gavetta nelle serie inferiori dell'automobilismo ebbe l'occasione di debuttare in Formula 1 nel 1994, alla guida di una Simtek. Nella massima serie \u00e8 ricordato pi\u00f9 che altro per due curiosi incidenti: uno a Montecarlo e l'altro in Ungheria, in quest'ultima gara in particolare fu investito da una vettura di soccorso dopo essere uscito dalla sua vettura ferma per un principio d'incendio. Nel primo caso riport\u00f2 solamente una commozione cerebrale, mentre nel secondo ne usc\u00ec illeso.\n\u00c8 inoltre ritenuto dalla maggior parte degli addetti ai lavori come uno dei piloti meno talentuosi che abbiano mai guidato una vettura di Formula 1.\nCarriera.\nGli inizi.\nFiglio di un ricco magnate delle slot machine, Inoue inizi\u00f2 la propria carriera prendendo parte a gare locali in Giappone. Nel 1987 decise, per\u00f2, di trasferirsi in Inghilterra e si iscrisse alla scuola di pilotaggio di Jim Russell a Snetterton. L'esperienza non si rivel\u00f2 molto facile, sia per le difficolt\u00e0 linguistiche che per il fatto che il giapponese non conosceva i circuiti che avrebbe dovuto affrontare. Nonostante ci\u00f2 nel 1988 riusc\u00ec a prendere parte al campionato britannico di Formula Ford 1600, disputando una stagione completa. Nelle intenzioni del pilota vi era il passaggio alla F3 inglese, ma la squadra per cui correva voleva 625.000 dollari per supportarlo. Non disponendo del denaro richiesto Inoue fu quindi costretto a tornare in Giappone, dove prese parte a diversi campionati nazionali di Formula 3 pur senza mai ottenere notevoli risultati.\nNel 1994 riusc\u00ec poi a tornare in Europa e prese parte al campionato di Formula 3000 con il team Super Nova. Mentre il suo compagno Vincenzo Sospiri lottava per la vittoria del titolo, il pilota giapponese si ritrovava spesso in posizioni di met\u00e0 classifica e non riusc\u00ec mai ad ottenere alcun punto.\nFormula 1.\nNonostante ci\u00f2, grazie al budget monetario di cui disponeva, riusc\u00ec a mettersi in contatto con diverse scuderie di Formula 1, in particolare con quelle che navigavano in difficolt\u00e0 finanziarie e necessitavano di \"pay driver\". Dopo aver effettuato alcuni colloqui con Larrousse, Footwork e Lotus, la Simtek, dopo un test a Barcellona insieme a Sospiri decise di affidargli una delle proprie vetture per il Gran Premio del Giappone. La valutazione effettuata dal team inglese dipese comunque in gran parte soprattutto dalle disponibilit\u00e0 economiche di Inoue. Il giapponese riusc\u00ec comunque a qualificarsi, ma la sua gara termin\u00f2 dopo appena tre giri a causa di un testacoda dovuto all'\"aquaplaning\".\nPer la stagione 1995 si accord\u00f2 invece per correre con la Footwork. Il contratto stipulato dal pilota prevedeva il pagamento di un totale di quattro milioni e mezzo di dollari per poter disputare tutto il campionato. Per trovare i soldi che gli erano necessari ricorse a vari cavilli legali e sfrutt\u00f2 il fatto che in Svizzera il trasferimento di denaro non venisse tassato come in altri Paesi. I risultati furono comunque molto deludenti e veniva spesso battuto dal compagno di squadra Morbidelli.\nA Monaco fu poi protagonista di un curioso incidente: costretto a fermarsi lungo il percorso per la rottura del pedale del freno, chiese di essere trasportato ai box sulla sua vettura dal carro attrezzi. Decise di non togliersi il casco, ma non si allacci\u00f2 le cinture. Nel contempo la \"safety car\", guidata da Jean Ragnotti, transitava in pista e colp\u00ec la monoposto al traino, con il pilota che venne sbalzato fuori dalla vettura. Inoue riport\u00f2 una commozione cerebrale, ma non si procur\u00f2 ulteriori lesioni grazie al fatto di non essersi tolto il casco.\nAl Gran Premio del Canada concluse per la prima volta una gara, giungendo nono. In Ungheria fu poi protagonista di un nuovo incidente: Inoue, dopo un innocuo ritiro per rottura del motore, accost\u00f2 a bordo pista e corse a munirsi di un estintore per spegnere il principio d'incendio sulla sua macchina, ma fu investito, sia pure a bassa velocit\u00e0, dalla macchina dei commissari intervenuti per spostare la monoposto, risultando comunque illeso. Al Gran Premio d'Italia ottenne il suo miglior risultato in carriera concludendo ottavo, mentre nel Gran Premio del Portogallo, nella sessione del venerd\u00ec, rimase in \"pole position\" provvisoria per diversi minuti.\nIntanto Inoue si stava accordando con varie scuderie, tra cui Ligier e Sauber per ottenere un volante per il 1996. Alle fine sembr\u00f2 aver trovato un accordo con la Minardi, ma all'ultimo uno dei suoi sponsor, l'Unimat, decise di non supportarlo e questo segn\u00f2 la fine della sua carriera in Formula 1.\nDopo la Formula 1.\nDeluso dal fatto di non aver trovato un posto in Formula 1 per il 1996, Inoue rese le sue partecipazioni a gare automobilistiche sempre pi\u00f9 rare. Dopo una partecipazione alla di Suzuka, prese parte al alcune gare di Super GT nel 1999, per poi ritirarsi definitivamente."}
{"id": "63788", "revid": "599013", "url": "https://it.wikipedia.org/wiki?curid=63788", "title": "Tarso Marques", "text": "Ha partecipato a 24 Gran Premi in Formula 1 con la Minardi senza mai guadagnare un punto iridato e nelle 3 stagioni disputate non \u00e8 riuscito a completarne una intera.\nCarriera.\nDopo 5 anni di corse nei Kart, Marques corse nella Formula Chevrolet nella sua cittadina a soli 16 anni, e vinse il titolo alla prima occasione. Nel 1993 avanz\u00f2 nella Formula Tre Sudamericana e successivamente alla Formula 3000, e divent\u00f2 il pi\u00f9 giovane pilota a vincere una corsa in entrambe le categorie.\nNel 1996 debutt\u00f2 in Formula 1 con la scuderia Minardi, disputando i Gran Premi del Brasile e di Argentina, ma a causa della precaria situazione finanziaria, il team di Faenza aveva bisogno di piloti con forti sponsorizzazioni e per questo che Marques non riusc\u00ec a ottenere un posto da titolare fisso; nel 1997 rimase comunque con la scuderia italiana come terzo pilota e, a partire dal GP di Francia, venne promosso a titolare in sostituzione di Jarno Trulli, passato a sua volta alla Prost per rimpiazzare l'infortunato Panis: il brasiliano mantenne il sedile fino alla fine della stagione senza per\u00f2 raccogliere punti e subendo anche una squalifica in Austria essendo risultato sottopeso rispetto a quanto dichiarato.\nPer l'anno successivo la Minardi non lo riconferm\u00f2. \nNel '99, debutt\u00f2 nell'American Champ Car. Quando il 2 volte vincitore della 500 miglia di Indianapolis Al Unser Jr. si infortun\u00f2, Roger Penske gli chiese di sostituirlo. Il suo miglior risultato fu un 9\u00ba posto.Nel 2000, 2004, e 2005, guid\u00f2 sporadicamente in quella categoria per volere del proprietario Dale Coyne, ottenendo un 11\u00ba posto come miglior risultato.\nMarques ritorn\u00f2 in Formula 1 nel 2001 per correre al fianco del futuro campione del mondo Fernando Alonso, sempre nella Minardi, appena acquistata da Paul Stoddart, ma la stagione fu abbastanza complicata per lui, a causa dei problemi finanziari del team che non poteva permettersi eque attrezzature per entrambi i piloti, tanto che a Silverstone il brasiliano non riusc\u00ec neanche a qualificarsi.\nMarques era stato assunto in realt\u00e0 sotto la previsione che qualche altro pilota con maggiori sponsorizzazione potesse sostituirlo in qualsiasi istante della stagione, cosa che effettivamente si verific\u00f2 alla vigilia del GP d'Italia, quando dovette cedere il posto ad Alex Yoong.\nLui, Jenson Button nel 2015 e Lewis Hamilton nel 2007 (a pari punti) sono stati i soli piloti capaci di classificarsi meglio di Alonso nel campionato mondiale piloti con la stessa vettura dello spagnolo.\nNel 2002 sembr\u00f2 poter tornare in F1 candidato come prima guida per la nuova scuderia Phoenix Finance, che aveva cercato di partecipare al campionato rilevando le strutture della Prost Grand Prix, fallita a inizio anno; tuttavia il team non ottenne il permesso per gareggiare, chiudendo cos\u00ec definitivamente l'avventura del brasiliano nella massima serie. \nInfine Marques torn\u00f2 in Sud America per guidare nella TC2000 e nel campionato Stock Car Brasil."}
{"id": "63789", "revid": "22416", "url": "https://it.wikipedia.org/wiki?curid=63789", "title": "Teo Fabi", "text": "Fratello maggiore di Corrado Fabi, anch'egli pilota automobilistico, era dotato di una guida tecnica e precisa, esaltandosi in particolare nei circuiti con curve veloci, ma aveva il suo principale limite nella gestione del duello quando si trovava in mezzo al gruppo.\nDurante la sua carriera ha corso in diverse categorie. Campione italiano di Formula Super Ford 2000, ha disputato 71 Gran Premi di Formula 1, ottenendo due podi, tre pole position e un totale di 23 punti mondiali. Contemporaneamente ha gareggiato anche nel campionato americano CART, divenendo il secondo debuttante nella storia a qualificarsi in prima posizione alla 500 Miglia di Indianapolis (venendo poi costretto al ritiro per un guasto), e di cui \u00e8 risultato vicecampione nel 1983. Ha poi partecipato a diverse edizioni del Campionato mondiale sport prototipi, in cui si \u00e8 laureato campione del mondo alla guida della Jaguar XJR-14 nel 1991.\nCarriera.\nGli inizi.\nTeo Fabi nacque il 9 marzo 1955 a Milano in una famiglia benestante: i genitori gestivano infatti una miniera di talco in Valtellina. In giovent\u00f9 svilupp\u00f2 la passione per le moto, che spesso si divertiva a guidare nel suo tempo libero. Nella prima met\u00e0 degli anni settanta pratic\u00f2 lo sci alpino (partecipando anche allo slalom speciale ai campionati mondiali del 1970 in Val Gardena, per i colori del Brasile), fino a quando, nel 1976 il fratello Corrado non lo spinse al debutto nell'automobilismo. Esord\u00ec, quindi, nel campionato di Formula Super 2000, che vinse nel 1977. L'anno seguente pass\u00f2 alla F3 europea, concluso al quarto posto con tre vittorie ottenute.\nAttir\u00f2 quindi l'attenzione di diverse scuderie e nel 1979 la March lo assunse come pilota, permettendogli il debutto in Formula 2. Dopo un primo anno di apprendistato, nel 1980 era considerato uno dei possibili candidati alla vittoria del titolo. Dopo una prima corsa travagliata, dovuta al fatto di essere stato colpito da un sasso a un occhio che gli procur\u00f2 una leggera lesione, ottenne due vittorie consecutive e avvicin\u00f2 il leader del campionato Brian Henton. Una parte centrale di stagione difficile, per\u00f2, fece s\u00ec che perdesse contatto con la testa della classifica e gi\u00e0 dopo la gara nei Paesi Bassi si ritrov\u00f2, di fatto, fuori dalla lotta al titolo, non andando oltre il terzo a fine campionato. Pareva, per\u00f2, imminente un suo debutto in Formula 1 alla guida di una March, ma la casa inglese assunse al suo posto Derek Daly e Fabi decise di continuare la sua carriera in America, nel Campionato CanAm. Nella serie si mise in evidenza con la vittoria di quattro gare e per essere uscito illeso da un incidente in cui si era schiantato contro gli alberi.\nFormula 1.\nL'esordio (1982).\nA gennaio del 1982 la Toleman ingaggi\u00f2, grazie all'intercessione della Candy, Fabi come secondo pilota da affiancare a Derek Warwick. L'accordo prevedeva che il pilota avrebbe corso gratuitamente e con la vettura dell'anno precedente. Il milanese pot\u00e9 quindi esordire in Formula 1, ma durante la sua prima stagione non riusc\u00ec a ottenere alcun risultato. Alla prima gara stagionale, in Sudafrica, si rese protagonista di un episodio che non gli accattiv\u00f2 la simpatia dei suoi colleghi: durante lo sciopero dei piloti che protestavano contro la Federazione per le condizioni di rilascio della superlicenza lasci\u00f2 l'albergo dove era rinchiuso in protesta con i colleghi per andare a trattare insieme a Jochen Mass con i dirigenti FISA. Fabi motiv\u00f2 il suo gesto come dovuto al fatto che, alla prima gara nella massima serie e sotto pressione dei dirigenti del suo team, temeva di bruciarsi fin da subito la carriera se avesse aderito allo sciopero e la gara non si fosse corsa.\nNel prosieguo della stagione, a causa della scarsa competitivit\u00e0 della vettura e dei continui problemi di affidabilit\u00e0, Fabi non riusc\u00ec a terminare un Gran Premio e per sette volte fall\u00ec la qualificazione. A fine campionato, anche in ragione del fatto che la Toleman necessitava di nuovi sponsor che il pilota non poteva garantire, abbandon\u00f2 per un anno la massima serie automobilistica per dedicarsi alla CART americana.\nRitorno nella massima serie (1984).\nNel ritorn\u00f2 in Formula 1, firmando un contratto con la Brabham. L'accordo prevedeva che Fabi continuasse a correre nelle gare americane e che, in caso di impegni concomitanti, venisse sostituito dal fratello Corrado, anch'egli pilota. Affiancato al campione del mondo uscente Nelson Piquet, il milanese soffr\u00ec il confronto con il brasiliano, anche perch\u00e9 non era pi\u00f9 abituato a guidare una macchina di Formula 1 e ci\u00f2 condizion\u00f2 le sue performance.\nAll'esordio stagionale, in Brasile, fu costretto al ritiro, cos\u00ec come nelle successive tre gare. Al Gran Premio del Sudafrica ottenne il suo migliore risultato in qualifica con un sesto posto. L'italiano, infatti, aveva subito un guasto alla sua monoposto e Gordon Murray, progettista del team, lo fece girare su quella di Piquet, con la quale riusc\u00ec a trovarsi maggiormente a suo agio. La sua gara termin\u00f2, per\u00f2, dopo appena diciotto giri. Quello dell'affidabilit\u00e0 fu, infatti, il problema principale durante la stagione, con otto ritiri in dodici gare disputate. La prima gara che Fabi riusc\u00ec a terminare fu in Francia, concluso al nono posto. Successivamente lasci\u00f2 il posto al fratello per le due gare seguenti. Tornato in occasione del Gran Premio degli Stati Uniti-Est, durante le prove fu protagonista di un incidente con Marc Surer in cui distrusse completamente la sua vettura, pur uscendo illeso. In gara, poi, nonostante fosse partito ventitreesimo riusc\u00ec a cogliere il quarto posto, poi tramutato in terzo per la squalifica delle Tyrrell dalla competizione. Ritorn\u00f2 poi a punti in Austria, con un quarto posto, e nella successiva corsa nei Paesi Bassi, con una gara regolare. Questi furono i suoi ultimi punti stagionali, dopodich\u00e9 venne costretto al ritiro nei restanti appuntamenti mondiali; tra questi il pi\u00f9 importante avvenne a Monza, in cui Fabi aveva a lungo occupato la seconda piazza, quando un guasto al motore lo costrinse prima a cedere la posizione a Lauda, poi al definitivo ritiro. Chiuse dunque la stagione con nove punti ottenuti e il dodicesimo posto in classifica piloti.\nIl ritorno alla Toleman (1985).\nPer il , inizialmente, Fabi, che aveva anche abbandonato momentaneamente le corse americane, si ritrov\u00f2 senza un volante, in quanto Bernie Ecclestone aveva deciso di sostituirlo con Fran\u00e7ois Hesnault, munito di una buona dote finanziaria di sponsor, poche settimane prima dell'inizio del mondiale. Solo a maggio riusc\u00ec a trovare un accordo con la Toleman; il team inglese era rimasto inizialmente escluso dalla competizione pur avendo depositato l'iscrizione, in quanto non era riuscito a trovare nessun fornitore di pneumatici e aveva liberato i propri piloti. A inizio maggio il gruppo italiano Benetton, gi\u00e0 sponsor della Toleman, acquis\u00ec l'intera propriet\u00e0 della scuderia e concluse un accordo con la Pirelli per la fornitura di gomme, rilevandola dalla . Il debutto stagionale era previsto per Monaco e come pilota venne assunto, per l'appunto, Teo Fabi.\nL'italiano si ritrov\u00f2 a guidare una monoposto dotata di un buon telaio, ma con un motore non eccessivamente potente e alquanto fragile. La stagione fu caratterizzata, infatti, da undici ritiri su tredici corse disputate e il miglior risultato fu un dodicesimo posto al Gran Premio d'Italia. Migliori furono i risultati in prova, con Fabi che riusc\u00ec, inaspettatamente, a conquistare la sua prima pole position in carriera in Germania. Proprio in quell'occasione riusc\u00ec a marcare il nuovo record del tracciato tedesco, abbassando di oltre un secondo quello precedente appartenente a Piquet. Nelle ultime gare della stagione gli venne poi affiancato Piercarlo Ghinzani, che non riusc\u00ec mai a terminare una corsa, in quanto afflitto dai medesimi problemi di affidabilit\u00e0. Chiuse quindi la stagione senza alcun punto ottenuto, ma venne confermato in squadra anche per le stagioni successive.\nGli anni alla Benetton (1986-1987).\nNel Fabi continu\u00f2, dunque, a correre per la ex Toleman, nel frattempo divenuta a seguito dell'acquisizione da parte dell'omonima famiglia trevigiana. La nuova vettura anglo-italiana venne totalmente ridisegnata e fu stretto un accordo di fornitura dei propulsori con la BMW, che favor\u00ec l'ingaggio di Gerhard Berger come secondo pilota della scuderia.\nLa prima gara stagionale vide il pilota italiano affrontare la corsa alla guida di una monoposto che denunciava problemi di tenuta di strada e non and\u00f2 oltre il decimo posto in gara. In Spagna, invece, riusc\u00ec a cogliere i suoi unici punti dell'anno. Dopo essere partito in nona posizione, al via venne urtato da Jacques Laffite e perse l'alettone. Cominci\u00f2 quindi una lunga rimonta che lo port\u00f2 a cogliere la quinta piazza finale, proprio davanti al compagno di squadra. Il resto della stagione, si rivel\u00f2, invece, pi\u00f9 travagliato, con una lunga serie di ritiri dovuti, soprattutto, all'inaffidabilit\u00e0 del motore.\nL'italiano riusc\u00ec, comunque, a mettersi in evidenza conquistando la pole position al Gran Premio d'Austria, ripetendosi, tre settimane pi\u00f9 tardi, anche a Monza. In entrambi i casi fu, per\u00f2, costretto al ritiro. A Zeltweg, dopo essere stato superato al via dal compagno di squadra, lo segu\u00ec per oltre quindici giri e, al momento di impostare il sorpasso per riportarsi in testa, il cambio rimase bloccato in terza marcia, facendo andare su di giri il propulsore, che improvvisamente cedette. Ancora pi\u00f9 sfortunata fu la sua prova sul tracciato brianzolo: dopo essere stato costretto a partire in ultima posizione per un guasto avvenuto alla centralina elettronica durante il giro di ricognizione, rimont\u00f2 fino al quinto posto, quando un nuovo problema lo costrinse a una sosta ai box, prima di doversi ritirare definitivamente per una foratura. A ottobre, poi, venne confermato alla Benetton e, per la stagione seguente, gli fu affiancato Thierry Boutsen. Chiuse quindi la stagione quindicesimo in classifica piloti con due punti ottenuti; perse, per\u00f2, il confronto con Berger, vincitore della penultima gara di campionato e ritenuto ormai un astro nascente della Formula 1, verso cui lamentava un miglior trattamento da parte della scuderia.\nLa stagione 1987 si apr\u00ec con gli ottimi tempi fatti registrare da Fabi durante i test invernali sul circuito di Jacarepagu\u00e1: il pilota italiano si dichiar\u00f2 molto soddisfatto e defin\u00ec la monoposto come una delle migliori che avesse mai guidato. La vettura aveva infatti un buon telaio ma disponeva di un motore, il Ford, meno potente rispetto a quello delle scuderie di vertice, seppur pi\u00f9 affidabile rispetto al precedente BMW. Nonostante le alte aspettative, viste le prestazioni invernali, i risultati furono inferiori alle attese. Fabi, inoltre, soffr\u00ec la rivalit\u00e0 con il suo nuovo compagno di squadra Boutsen, dovuta soprattutto al fatto che si aspettava da parte della scuderia una maggiore attenzione visti gli anni passati a sviluppare la vettura.\nIl campionato part\u00ec con quattro ritiri nelle prime cinque gare e Fabi riusc\u00ec a cogliere un ottavo posto a Monaco, con una vettura caratterizzata da un elevato sottosterzo e da un motore non efficiente, e il giro pi\u00f9 veloce a Imola. I primi punti stagionali arrivarono al Gran Premio di Francia con un quinto posto. Una settimana pi\u00f9 tardi giunse sesto a Silverstone, grazie a una gara metodica, scavalcando il compagno di squadra in classifica. Solamente al Gran Premio d'Austria Fabi fu in grado di salire sul podio con un terzo posto. Egli stesso, fin dall'inizio del fine settimana, si era dichiarato ottimista sulle sue possibilit\u00e0, galvanizzato anche dal fatto di correre su un tracciato a lui gradito. Dopo essersi qualificato quinto, in gara riusc\u00ec a sopravanzare il compagno di squadra e a concludere alle spalle delle due Williams, che avevano imposto alla corsa un ritmo forsennato. Il milanese avrebbe, per\u00f2, potuto attaccare Nelson Piquet, giunto secondo, se non fosse stato per un errore del box Benetton durante la sua sosta. Dopo un quarto posto in Portogallo, Fabi ottenne i suoi ultimi punti in carriera in Messico, giungendo quinto. A questo punto della stagione si trovava settimo in classifica piloti, ma due ritiri nelle ultime due gare lo fecero scivolare al nono posto, subito dietro a Boutsen.\nAl termine di questa stagione Fabi lasci\u00f2 la Formula 1 per tornare a dedicarsi alle corse americane e il suo posto alla Benetton and\u00f2 ad Alessandro Nannini.\nCART.\nLe prime due stagioni (1983-1984).\nRimasto senza un volante in Formula 1 per il 1983, l'anno stesso esegu\u00ec un test con il team Forsythe Racing, militante nel campionato automobilistico americano CART. I buoni tempi ottenuti gli fecero ottenere il posto e disput\u00f2 tutte le tredici gare della stagione. A Indianapolis ottenne, al secondo appuntamento mondiale, la pole position, realizzando, tra l'altro, il nuovo record del circuito. Ancora oggi negli Stati Uniti \u00e8 ricordato pi\u00f9 per questa impresa che non per i pur ottimi risultati ottenuti in seguito Lo stesso Fabi non si rese conto subito della portata dell'impresa, perch\u00e9 da europeo credeva che non ci fosse una particolare differenza fra una \"pole\" a Indianapolis e una a Laguna Seca o a Phoenix. Invece le qualifiche del Memorial Day sono molto seguite dal pubblico, hanno una procedura tutta loro e all'epoca duravano circa un mese. Curiosamente Fabi quelle qualifiche rischi\u00f2 seriamente di perderle: non immaginando che ci avrebbero assistito circa duecentomila spettatori, part\u00ec dall'albergo piuttosto tardi trovandosi imbottigliato nel traffico a sei chilometri dal circuito. In preda alla disperazione ebbe un colpo di fortuna: vide un poliziotto e lo preg\u00f2 di aiutarlo. Sulle prime il poliziotto non credeva possibile che un pilota di formula Indy non sapesse che il giorno delle qualifiche di Indianapolis il traffico \u00e8 congestionato ed era convinto che Fabi fosse il classico italiano che voleva fare il furbo. Poi per\u00f2 si fece persuadere e accompagn\u00f2 Teo fino alla pista. Quando poi Fabi ottenne la \"pole\", incredulo lo abbracci\u00f2 continuando a fargli da scorta tutti gli anni in cui Fabi ha corso a Indy. In gara riusc\u00ec a portarsi in testa e a guidare la corsa per ventitr\u00e9 giri, fino a quando non fu costretto al ritiro per la rottura della valvola di rifornimento della benzina. Le sue prestazioni andarono comunque via via incrementandosi, fino alla 500 miglia di Pocono, in cui il milanese ottenne il suo primo successo nella categoria. A questo successo ne seguirono altri tre, con sette podi e sei pole position totali. In campionato, per\u00f2, concluse al secondo posto, dietro ad Al Unser. Vinse comunque il titolo di \"Rookie of the year\", dedicato al miglior debuttante della categoria.\nPer il 1984 Fabi decise di correre sia nelle CART che in Formula 1. In questa stagione le sue prestazioni furono nettamente inferiori rispetto a quella precedente e l'unico acuto arriv\u00f2 da un terzo posto a Portland. A met\u00e0 campionato, poi, decise di concentrarsi unicamente sulla Formula 1, lasciando il suo posto a Kevin Cogan.\nIl ritorno nella categoria (1988-1990).\nDopo aver abbandonato la categoria per alcuni anni, nel 1988 Fabi torn\u00f2 a correre nelle CART. Il pilota milanese si era, infatti, accordato con la Porsche, che, dopo aver fatto il proprio esordio nelle corse americane l'anno precedente, decise di puntare su di lui per sviluppare la 89P, vettura che aveva, fino a quel momento, ottenuto risultati deludenti. La casa di Stoccarda decise, per l'inizio del campionato, di acquistare un telaio March e di utilizzare un proprio propulsore, ma i risultati tardarono ad arrivare. Nonostante gli ottimi tempi ottenuti all'esordio stagionale, che avevano portato i vertici del team ad accantonare l'idea di continuare lo sviluppo di un proprio telaio, nel prosieguo del campionato la carrozzeria della March si rivel\u00f2 nettamente inferiore alle aspettative, contribuendo ad acuire la delusione degli ingegneri della Porsche che stavano studiando un telaio molto pi\u00f9 efficace. Gli unici progressi veri e propri arrivarono, invece, dallo sviluppo del propulsore, che permise a Fabi, nella seconda parte di stagione di migliorare leggermente i propri risultati. Il pilota milanese ottenne il quarto posto a Nazareth, mentre in qualifica fu terzo di Meadowlands. A fine anno termin\u00f2 al decimo posto in classifica piloti, con quarantaquattro punti ottenuti.\nPer il 1989, dunque, Fabi venne confermato e la March mise a disposizione della casa tedesca quattro nuovi telai aggiornati alle ultime novit\u00e0 aerodinamiche. Lentamente i risultati cominciarono a migliorare e il lavoro della Porsche inizi\u00f2 a dare i suoi frutti. Fabi sal\u00ec sul podio a Milwaukee e ottenne la prima pole position stagionale a Portland. Successivamente riusc\u00ec sempre a classificarsi tra i primi dieci, inserendosi tra gli aspiranti alla vittoria del titolo, e a Mid-Ohio conquist\u00f2 il suo primo successo dal 1983, che fu anche l'ultimo nella categoria. Dopo un podio conquistato nella gara seguente non riusc\u00ec a ottenere punti negli ultimi due appuntamenti stagionali e concluse il campionato al quarto posto.\nNel 1990, quindi, Fabi partiva tra i favoriti e la Porsche aveva in mente un telaio innovativo per la vettura da destinare ai suoi piloti, ma il progetto venne bloccato dalle altre scuderie e questo fece s\u00ec che i lavori per la nuova monoposto partissero parecchio in ritardo, condizionando cos\u00ec i suoi risultati e quelli del suo compagno di squadra John Andretti. Nelle prime due gare stagionali, infatti, i due piloti furono costretti a correre con la vettura dell'anno precedente con alcuni aggiornamenti aerodinamici e Fabi non and\u00f2 oltre un decimo posto. Nel corso del campionato vi furono leggeri miglioramenti e il milanese sal\u00ec sul podio con un terzo posto a Meadowlands e part\u00ec una volta in \"pole\" a Denver. A fine anno concluse quattordicesimo e, nonostante le offerte di tre differenti scuderie, decise di abbandonare momentaneamente la categoria per dedicarsi al campionato mondiale sportprototipi.\nIl ritorno da campione del mondo (1992-1996).\nNel 1992 Fabi limit\u00f2 fortemente la sua attivit\u00e0 agonistica, valutando al ritiro dalle corse, e prese parte a una sola gara, alla guida della Lola-Ford del team Newman-Haas. In quell'unica corsa, a Detroit non sfigur\u00f2, grazie al terzo posto in qualifica e il sesto in gara. Quei punti gli valsero il 21\u00ba posto in campionato. A fine stagione, per\u00f2, venne contattato da Jim Hall, che gli offr\u00ec un posto nella sua scuderia. Fabi accett\u00f2 immediatamente l'offerta, ritardando il suo ritiro dall'automobilismo. Durante la stagione il suo miglior risultato fu un quarto posto a Long Beach, mentre alla 500 miglia di Indianapolis fu protagonista di una gara in rimonta che lo port\u00f2 fino alle soglie del podio, prima di scivolare al nono posto. A fine anno concluse all'undicesimo posto e si guadagn\u00f2 il rinnovo per il campionato seguente.\nAnche nel 1994 corse col team di Hall, il quale ora gli affid\u00f2 un nuovo telaio della Reynard, e un nuovo motore Mercedes di derivazione Ilmor. Nonostante durante l'annata non colse risultati importanti fece meglio della stagione precedente, arrivando nono in campionato e sfiorando il podio a Brooklyn, dove arriv\u00f2 quarto, mentre in qualifica non and\u00f2 oltre il settimo posto di Loudon e Monterey.\nQuella del 1995 fu l'ultima stagione completa nel campionato americano, e la corse col suo vecchio team Forsythe. Ottenne 83 punti contro i 79 dell'anno prima, ma rimase nono in classifica generale, anche se torn\u00f2 ad assaporare la gioia del podio grazie al terzo posto di Long Beach, e ottiene l'ultima \"pole\" in carriera sull'ovale di Milwaukee.\nIl 1996 fu il suo ultimo anno nella categoria. Ormai quarantunenne venne assunto dal team PacWest per sostituire Mark Blundell, infortunatosi durante l'appuntamento di Rio, a Longh Beach e Nazareth. In tutte e due le occasioni part\u00ec diciannovesimo, e nella prima concluse al diciottesimo posto, mentre nella seconda al sedicesimo. Terminato questo impegno diminu\u00ec sensibilmente i suoi impegni nel mondo delle corse.\nPartecipazioni alla Indy 500.\nComplessivamente il pilota milanese ha partecipato a otto edizioni della famosa corsa dell'Indiana, e la prima fu nel 1983. All'esordio\nottenne la pole position, stabilendo il nuovo record della pista, e diventando il primo pilota europeo a partire davanti a tutti. In gara, poi, riusc\u00ec a condurre la gara per circa venti giri, prima di essere costretto al ritiro al 47\u00ba passaggio. Grazie a questa prestazione venne proclamato Indy 500 rookie of the year, cio\u00e8 miglior esordiente alla 500 miglia di Indianapolis di quell'anno. Nel 1984 non ripet\u00e9 la prestazione dell'anno precedente e part\u00ec quattordicesimo, ma venne nuovamente costretto al ritiro, al 104\u00ba giro per problemi di alimentazione e venne classificato ventesimo.\nDopo alcuni anni di assenza dalla categoria, in cui corse solamente in Formula 1, si ripresent\u00f2 nuovamente all'appuntamento di Indianapolis nel 1988 e, dopo essere partito 17\u00ba, si ritir\u00f2 in seguito a un incidente ai box, venendo classificato 28\u00ba. Molto similare la sua prestazione l'anno seguente, quando riusc\u00ec a piazzarsi tredicesimo in qualifica, prima di essere costretto nuovamente al ritiro per un guasto all'impianto di accensione. Nel 1990 part\u00ec dalla 23\u00aa piazza e fu in grado di recuperare fino al 10\u00ba posto, finch\u00e9 la rottura della trasmissione lo costrinse al ritiro, dovendosi accontentarsi del 18\u00ba posto finale.\nNel 1993, dopo due anni di assenza, fu autore di un buon recupero, infatti dopo essere partito 17\u00ba chiuse 9\u00ba. Nel 1994 ottenne la sua miglior performance sull'ovale, grazie al 7\u00ba posto finale, e dopo un'altra gara d'attacco, dato che part\u00ec 24\u00ba. Nel 1995 si conclusero le sue presenze in questa gara, dove termin\u00f2 8\u00ba dopo essere partito 15\u00ba.\nSport prototipi.\nNel 1991 Teo Fabi venne ingaggiato dal team TWR Silk Cut Jaguar impegnato nel Campionato mondiale sportprototipi, per pilotare la rivoluzionaria Jaguar XJR-14, progettata da Ross Brawn. Fabi sfior\u00f2 la vittoria alla seconda gara stagionale, il Trofeo Caracciolo, disputatosi a Monza, in cui giunse secondo a causa di un guasto all'impianto di avviamento che lo aveva tenuto fermo per tre giri. Due settimane dopo ottenne il suo primo e unico successo a Silverstone in coppia con Derek Warwick, ritrovandosi in testa alla classifica generale. Concluse poi terzo alla 24 Ore di Le Mans a bordo di una vecchia XJR-12, ritenuta dal suo team pi\u00f9 affidabile. Nelle restanti gare della stagione, ad eccezione di un ritiro in Messico, giunse sempre sul podio e, a fine anno, con una gara ben amministrata colse un terzo posto all'Autopolis, vincendo il campionato piloti davanti a Warwick e contribuendo alla vittoria del campionato costruttori della Jaguar.\nVita privata.\nTeo Fabi \u00e8 sposato e ha un figlio, Stefano, nato nel 1984 che ha tentato anch'egli la carriera di pilota automobilistico. Aveva iniziato anche gli studi di laurea in ingegneria meccanica al Politecnico di Milano, ma abbandon\u00f2 in seguito gli studi senza concludere il percorso."}
{"id": "63790", "revid": "182193", "url": "https://it.wikipedia.org/wiki?curid=63790", "title": "Thierry Boutsen", "text": "Ritenuto un ottimo collaudatore e abile a guidare su pista bagnata, Boutsen prese parte ad undici campionati della massima serie automobilistica, ottenendo come miglior risultato un quarto posto in classifica piloti.\nHa ottenuto anche diversi successi nelle competizioni a ruote coperte, tra cui la vittoria alla 24 Ore di Daytona nel 1985.\nDopo essersi ritirato dalle corse, a seguito di un incidente nel 1999, dirige una compagnia aeronautica che porta il suo nome.\nCarriera.\nGli inizi.\nBoutsen cominci\u00f2 la sua carriera nel 1975, entrando a far parte della scuola per piloti Pilette. Decise quindi di abbandonare gli studi di ingegneria per dedicarsi al mondo delle corse. Nel 1977 fece, dunque, il suo debutto in Formula Ford 1600 comprando una vettura e correndo tramite i propri mezzi. L'anno seguente riusc\u00ec poi ad imporsi in campionato vinse il titolo, salendo per quindici volte sul gradino pi\u00f9 alto del podio in 18 gare.\nNel 1979 Boutsen pass\u00f2 poi alla Formula 3 e, dopo un anno di apprendistato, nel 1980 concluse il campionato al secondo posto dietro all'italiano Michele Alboreto.\nPassato per il 1981 alla Formula 2 giunse secondo a fine campionato dietro a Geoff Lees. Nello stesso anno partecip\u00f2 alla 24 Ore di Le Mans durante la quale ebbe un terribile incidente, causato dal cedimento di una sospensione, in cui rimase ucciso il commissario di percorso Thierry Mabillat, mentre il pilota belga ne usc\u00ec illeso.\nNel 1983, poi, Boutsen pass\u00f2 a vetture da turismo disputando il campionato europeo.\nFormula 1.\nArrows (1983-1986).\nL'esordio di Boutsen in Formula 1 avvenne in occasione del Gran Premio del Belgio 1983. Per l'occasione, il pilota belga pag\u00f2 alla Arrows 500.000 dollari ottenuti da vari sponsor, con cui si garant\u00ec il sedile per l'intera stagione 1983. Durante l'anno giunse per due volte settimo, senza ottenere alcun punto.\nI primi risultati arrivarono nel 1984 (sempre con la Arrows), grazie a due quinti e a un sesto posto.\nL'anno successivo rimase nella scuderia inglese e conquist\u00f2 un secondo posto di grande valore a San Marino, pi\u00f9 alcuni altri buoni piazzamenti. Nel 1985 vinse la 24 Ore di Daytona pilotando una Porsche 962.\nIl 1986 fu invece una brutta annata, visto che la Arrows non riusc\u00ec a garantire buone prestazioni.\nIl passaggio in Benetton (1987-1988).\nNel 1987 Boutsen pass\u00f2 alla Benetton, in cui trov\u00f2 come compagno di squadra l'italiano Teo Fabi. Con il pilota italiano non svilupp\u00f2 mai un rapporto particolare e quest'ultimo soffr\u00ec particolarmente la rivalit\u00e0 con Bousten. \nLa Benetton fece segnare ottimi tempi sul giro durante i test invernali, ma nel complesso non riusc\u00ec a replicarli durante il corso della stagione. Pur disponendo di un buon telaio, la monoposto aveva infatti un motore meno potente rispetto a quello delle squadre di vertice. Boutsen inizi\u00f2 bene il campionato, cogliendo subito un quinto posto in Brasile, ma nelle gare seguenti fu spesso costretto al ritiro. Nella seconda parte di stagione i risultati migliorarono, fino a raggiungere l'apice proprio nell'ultimo Gran Premio della stagione con un podio. Boutsen chiuse il campionato all'ottavo posto, scavalcando in classifica Fabi proprio in occasione dell'ultima gara.\nIl 1988 rappresent\u00f2 il miglior risultato del belga che con appena 27 punti raggiunse il quarto posto nella classifica piloti. Risultato che si deve in gran parte alla tirannia imposta dalla McLaren che conquist\u00f2 15 Gp su 16. Va detto che Boutsen era salito sul podio cinque volte.\nGli anni in Williams(1989-1990).\nNel 1989, dopo due anni abbandon\u00f2 la scuderia anglo-italiana e pass\u00f2 alla Williams, con cui sigl\u00f2 un contratto biennale, e fu qui che ottiene la prima vittoria in carriera sul circuito di Montreal, una vittoria fortunata a causa di una rottura a una sospensione di Prost e a una rottura del motore per Ayrton Senna a soli tre passaggi dalla fine. Segu\u00ec un'altra vittoria in Australia, sempre nel 1989, e una in Ungheria l'anno successivo.\nL'ultimo periodo in Formula 1 (1991-1993).\nIl ritorno di Nigel Mansell in Williams nel 1991, costrinse Boutsen a cambiare team. Ormai trentaquattrenne, pass\u00f2 alla Ligier con la prospettiva che, per il 1992, la squadra francese avrebbe usufruito dei V10 Renault, nell'attesa dei quali avrebbe affrontato un'annata di transizione utilizzando il motore Lamborghini V12. \nLa stagione si rivel\u00f2, sia per Boutsen sia per il suo compagno di squadra \u00c9rik Comas, molto deludente. La Ligier JS35 era infatti pi\u00f9 pesante delle sue concorrenti e soffriva il fatto di avere un serbatoio dell'olio molto ingombrante. Inoltre, la preparazione prosegu\u00ec a rilento e la monoposto scese in pista per la prima volta appena due settimane prima dell'inizio del campionato. Boutsen quindi dovette competere con un mezzo scarsamente performante e nemmeno l'introduzione di una versione B della monoposto contribu\u00ec a migliorare la situazione. Il campionato si concluse senza ottenere punti e con un settimo posto quale miglior piazzamento. Appena meglio and\u00f2 nel 1992, in cui Boutsen, sempre alla guida della vettura della casa francese, ottenne due punti.\nInizialmente rimasto senza un volante per la stagione 1993, a seguito della rescissione del rapporto contrattuale tra Ivan Capelli e la Jordan, si accord\u00f2 con il team irlandese per disputare le gare previste fino al termine del campionato: Eddie Jordan intendeva infatti affiancare al debuttante Barrichello un pilota di esperienza. Il belga per\u00f2 ebbe molte difficolt\u00e0 ad adattarsi alla vettura, che di per s\u00e9 era abbastanza veloce, ma molto inaffidabile; nondimeno l'abitacolo risultava di dimensioni troppo ridotte rispetto alla sua altezza; di conseguenza rimase sempre piuttosto lontano dalle prestazioni del compagno di squadra, sicch\u00e9, dopo il Gran Premio del Belgio, amareggiato dagli scarsi risultati e dal ruolo sempre pi\u00f9 marginale del pilota rispetto al mezzo meccanico, rescisse consensualmente il contratto con la sua squadra e decise di ritirarsi dalla Formula 1 per andare a correre nelle serie automobilistiche statunitensi.\nDopo la F1.\nAbbandonata la Formula 1 Boutsen si dedic\u00f2 alle corse americane, guidando vetture sport. Ottenne il suo risultato pi\u00f9 importante nel 1997 con un secondo posto alla 24 Ore di Daytona, ma nel 1999, dopo un incidente nella 24 Ore di Le Mans decise di porre fine alla sua carriera da pilota."}
{"id": "63791", "revid": "122561362", "url": "https://it.wikipedia.org/wiki?curid=63791", "title": "Tim Schenken", "text": "Pi\u00f9 che per la sua carriera in Formula 1 che non ebbe picchi particolari, \u00e8 maggiormente conosciuto come pilota di vetture a ruote coperte Sport Prototipo, con cui colse varie vittorie, in particolare come pilota ufficiale della Scuderia Ferrari.\nCarriera.\nGli inizi.\nSchenken inizi\u00f2 la sua carriera di pilota in Australia, guidando una Austin A30 nelle corse in salita. Visti i buoni risultati ottenuti riusc\u00ec ad acquistare una Lotus 18 e, nel 1965, part\u00ec per l'Inghilterra. In terra britannica prese parte ai campionati di Formula Ford e Formula 3, vincendoli entrambi nel 1968.\nFormula 1.\nVisti i buoni risultati ottenuti venne quindi assunto da Frank Williams, che gli permise di correre con il suo team la stagione 1970. Contemporaneamente, poi, Schenken disputava il campionato europeo di Formula 2.\nL'anno dopo, l'australiano pass\u00f2 alla Brabham ed ottenne, al Gran Premio d'Austria, il suo unico podio in carriera. A fine stagione, poi, si accas\u00f2 alla Surtees, con cui ottenne i suoi ultimi punti, puntando per il 1973 a correre per il team di Ron Dennis, con cui aveva disputato i precedenti campionati di Formula 2. Questo debutto, per\u00f2, non si concretizz\u00f2 e Schenken ebbe occasione di gareggiare nel solo Gran Premio del Canada, a bordo di una Williams, senza riuscire a concludere la gara.\nPassato alla Trojan nel 1974, a fine stagione abbandon\u00f2 la Formula 1 per dedicarsi alle competizioni con vetture sport.\nFond\u00f2 insieme ad Howden Ganley la Tiga Race Cars che realizz\u00f2 ottime vetture sport che vinsero tra l'altro nel 1985 il gruppo C2 del Campionato del Mondo Sport Prototipi."}
{"id": "63792", "revid": "1516087", "url": "https://it.wikipedia.org/wiki?curid=63792", "title": "Tom\u00e1\u0161 Enge", "text": "Ha partecipato a 3 Gran Premi in Formula 1 nel 2001, prima di trasferirsi in America per gareggiare nella Indy Racing League. \u00c8 stato il primo pilota di Formula 1 proveniente da un paese dell'Europa ex comunista.\nCarriera.\nEnge cominci\u00f2 la sua carriera a 16 anni correndo nelle competizioni nazionali della Repubblica Ceca.\nNel 1998, all'et\u00e0 di 22 anni, partecip\u00f2 per la prima volta al campionato di Formula 3000, ma a partire dall'ottava gara in calendario: quella di Hockenheim. Solamente all'ultima gara il pilota ceco riusc\u00ec a conquistare un punto. Enge continu\u00f2 a gareggiare anche per gli anni successivi, ottenendo nel 2000 la prima vittoria e nel 2001 il suo miglior risultato nella categoria. Sempre nel 2001 Enge venne chiamato dalla Prost, in Formula 1, per sostituire Burti, ottenendo come miglior risultato un dodicesimo posto.\nTornato alla F3000 nel 2002, vinse il campionato, battendo piloti del calibro di S\u00e9bastien Bourdais e Giorgio Pantano, ma a fine stagione fu trovato positivo a un test antidoping: a causa di questo perse il titolo e gli fu revocata la superlicenza.\nNel 2004 torn\u00f2 a correre, sempre in F3000, giungendo quarto a fine anno.\nNel 2005 il ceco pass\u00f2 al campionato americano IRL, concludendo sedicesimo e ottenendo come miglior risultato un quinto posto. Contemporaneamente corse in A1 Grand Prix, come rappresentante della Repubblica Ceca.\nEnge ha inoltre partecipato alla 24 Ore di Le Mans dal 2002 al 2006. \nNel giugno 2012 viene trovato nuovamente positivo a un controllo antidoping avvenuto dopo l'appuntamento del Campionato FIA GT svoltosi in Navarra; il pilota viene sospeso precauzionalmente dal disputare corse."}
{"id": "63793", "revid": "466539", "url": "https://it.wikipedia.org/wiki?curid=63793", "title": "Tom Pryce", "text": "Nella sua carriera risult\u00f2 vincitore della Race of Champions 1975, unico britannico proveniente dal Galles ad avere vinto una gara di Formula 1 bench\u00e9 non valida per il campionato del mondo. Mor\u00ec sul circuito di Kyalami durante il Gran Premio del Sudafrica 1977.\nBiografia.\nTom Pryce nacque l'11 giugno 1949 a Ruthin da Jack e Gwyneth Pryce. Il padre aveva servito per la RAF durante la Seconda Guerra Mondiale prima di divenire un poliziotto, mentre la madre era infermiera. Aveva anche un fratello maggiore, David, morto in tenera et\u00e0 e una sorella adottiva, Sandra. Successivamente la famiglia si spost\u00f2 a Towyn e Pryce comp\u00ec i suoi studi alla Nantglyn Catholic Primary School, nel Denbighshire. A sedici anni lasci\u00f2 la scuola, anche se la madre insistette per fargli prendere almeno un diploma di apprendistato nel caso in cui non fosse riuscito ad avere successo come pilota.\nPryce era sposato con Fenella dal 1975, dopo che i due si erano conosciuti nel 1973.\nCarriera.\nLe formule minori.\nPryce fece il proprio debutto nell'automobilismo all'et\u00e0 di 20 anni, quando esord\u00ec sul circuito di Mallory Park. Successivamente partecip\u00f2 al campionato di Formula 5000 e al Daily Express Crusader Championship, una categoria che si disputava con monoposto di Formula Ford. Per poter gareggiare la famiglia vendette la propria Mini e gli garant\u00ec comunque tutto il sostegno necessario. Pryce riusc\u00ec ad imporsi nel campionato e come premio gli venne consegnata una Lola T200 da Sir Max Aitken. Di l\u00ec a poco il pilota si trasfer\u00ec nei pressi del circuito di Brands Hatch e debutt\u00f2 nella Formula F100, una serie in cui si gareggiava con vetture sport, che vinse con facilit\u00e0. Lo stesso anno pass\u00f2 alla Super Vee guidando per il team Rumsey Investments e poi alla Formula 3.\nIl debutto avvenne a Brands Hatch e Pryce vinse con ampio margine, battendo piloti quotati come James Hunt, Roger Williamson e Jochen Mass. Si diffuse per\u00f2 la voce che avesse corso con una vettura sottopeso; in realt\u00e0 a causa di un errore nell'impostazione della bilancia per pesare le monoposto, si scopr\u00ec poi che tutti avevano pi\u00f9 o meno corso sottopeso. Dopo essere stato costretto al ritiro nei due successivi appuntamenti, durante il Gran Premio di Monaco di Formula 3 fu protagonista di un brutto incidente: alla curva del Casin\u00f2 era rimasto in panne e stava cercando di riparare il problema quando Peter Lamplough perse il controllo della sua auto e lo urt\u00f2, facendolo rimbalzare contro la vetrina di un negozio e rompendogli una gamba. Torn\u00f2 comunque in pista nel giro di due settimane e lo stesso anno si laure\u00f2 campione di Formula Super Vee e partecip\u00f2 ad alcune gare in Formula Atlantic ottenendo tre pole position e imponendosi nell'ultima gara della stagione.\nVisto il talento di Pryce, il suo team aveva intenzione di debuttare in Formula 2, ma a causa di problemi interni alla scuderia che portarono all'abbandono da parte del proprietario Bob King il progetto naufrag\u00f2. Venne per\u00f2 invitato a eseguire un test da Ron Dennis, che decise poi di metterlo sotto contratto per il team Rondel Racing. Durante la stagione ottenne il miglior risultato al Norisring, quando stava guidando la corsa con autorit\u00e0 prima che un guasto ai freni lo obbligasse a cedere la prima posizione al compagno di squadra Tim Schenken. A fine anno venne comunque premiato con il trofeo Grovewood. I risultati ottenuti gli servirono inoltre da lasciapassare per l'ingresso in Formula 1 nel 1974 con la Token.\nFormula 1.\nIl debutto in Token e il passaggio alla Shadow (1974).\nPryce debutt\u00f2 in Formula 1 al BRDC International Trophy, guidando una Token, ingaggiato sia per il suo talento che per il sostegno garantito dalla Titan Properties. All'esordio si qualific\u00f2 per\u00f2 ultimo a causa di un problema al motore, mentre in gara complet\u00f2 appena quindici giri prima di essere costretto al ritiro. Il debutto in una gara valida per il mondiale avvenne invece al Gran Premio del Belgio, ma anche in questo caso non riusc\u00ec a terminare la corsa. Non venne ammesso alle qualifiche della gara di Monaco e prese perci\u00f2 parte alla corsa di Formula 3 con una March, riuscendo ad imporsi.\nDopo un breve periodo trascorso in Formula 2, gi\u00e0 dal Gran Premio d'Olanda pass\u00f2 alla Shadow, sostituendo Brian Redman. Alla sua prima gara in qualifica risult\u00f2 appena quattro decimi pi\u00f9 lento del compagno di squadra Jean-Pierre Jarier, ma al via venne eliminato alla prima curva dopo un contatto con James Hunt; proprio con il pilota britannico ebbe nuovamente un incidente alla prima curva anche alla successiva gara dopo che era riuscito a qualificarsi al terzo posto. Ottenne i suoi primi punti al Gran Premio di Germania, giungendo sesto. Nel finale di stagione non arrivarono altri risultati e fin\u00ec la stagione al diciottesimo posto in classifica piloti con un solo punto conquistato.\nGli anni in Shadow (1975-1976).\nPrima che iniziasse la nuova stagione, il futuro di Pryce fu oggetto di varie speculazioni. La stampa specializzata riteneva che fosse imminente uno scambio di piloti tra Shadow e Lotus, con il britannico destinato al team di Colin Chapman e Ronnie Peterson destinato a fare il percorso inverso. Questo avrebbe permesso alla Lotus, in quel periodo in difficolt\u00e0 finanziarie, di risparmiare sull'ingaggio, vista la differenza di stipendio tra lo svedese e il gallese, e alla Shadow di attirare nuovi sponsor. L'accordo non arriv\u00f2 a concretizzarsi, anche se Alan Rees afferm\u00f2 che era molto vicino ad essere raggiunto. \nNelle prime gare stagionali Pryce dovette utilizzare ancora la vecchia DN3, mentre a Jarier venne riservata la nuova DN5. Solamente a partire dal Gran Premio del Sudafrica entrambi ebbero a disposizione la stessa monoposto. Alla Race of Champions, gara non valida per il mondiale disputata sul circuito inglese di Brands Hatch, part\u00ec dalla pole position e, dopo una brutta partenza, riusc\u00ec a recuperare posizioni prima di ottenere il suo primo successo nella categoria, risultando anche il primo gallese a vincere una gara di Formula 1. Durante il prosieguo del campionato si fece notare anche per due prime file, tra cui la pole position a Silverstone e per il terzo posto al Gran Premio d'Austria. Fu anche quarto al Gran Premio di Germania dopo che la fuoriuscita del carburante, caduto nell'abitacolo, lo costrinse a compiere l'intero ultimo giro in condizioni difficili facendogli perdere due posizioni. Concluse il campionato decimo, con otto punti ottenuti e vinse il \"Prix Rouge et Blanc Jo Siffert award\".\nLo stesso anno fece un'apparizione in una gara di rally a bordo di una Lancia Stratos insieme a David Richards.\nL'inizio della stagione 1976 mostr\u00f2 una Shadow competitiva e Pryce riusc\u00ec a cogliere un terzo posto in Brasile. Il cambio di regolamenti, intervenuto a partire dal Gran Premio di Spagna, impose diverse restrizioni, in particolare di tipo aerodinamico, cos\u00ec i tecnici della squadra americana furono costretti a modificare la DN5B, che perse cos\u00ec competitivit\u00e0. Soltanto in Gran Bretagna Pryce fu in grado di tornare a punti con un quarto posto, anche se nelle gare precedenti era riuscito spesso a concludere ai margini della zona punti.\nAl Gran Premio d'Olanda venne introdotta la nuova DN8 e il gallese fu subito in grado di ottenere un risultato utile, terminando la corsa quarto. Fu l'ultimo piazzamento a punti della stagione, che Pryce concluse al dodicesimo posto con dieci punti conquistati.\nL'ultima stagione e l'incidente mortale (1977).\nPryce inizi\u00f2 la stagione 1977 sempre sulla Shadow con un nuovo compagno di squadra, l'italiano Renzo Zorzi, dopo che Jarier era passato alla ATS. Dopo le prime due gare in Argentina, in cui venne costretto al ritiro mentre era nel gruppo di testa, e Brasile, il \"circus\" si spost\u00f2 a Kyalami per il Gran Premio del Sud Africa. Dopo aver realizzato il miglior tempo nelle prove disputate al mercoled\u00ec su pista bagnata, nelle qualifiche del gioved\u00ec sull'asciutto non and\u00f2 oltre il quindicesimo posto. Al via fu autore di una brutta partenza e si ritrov\u00f2 ultimo e costretto a rimontare, fino a che al diciottesimo giro era risalito in tredicesima piazza.\nAl 22\u00ba passaggio, Renzo Zorzi fu costretto al ritiro per problemi al serbatoio della benzina che provocarono un piccolo, ma pericoloso, focolaio di incendio. La macchina del pilota italiano si era fermata all'altezza del rettilineo dei box, di fronte agli stessi, sul manto erboso tra la pista e le tribune. Due inservienti decisero di attraversarla con gli estintori per spegnere il fuoco. George Witt, che dirigeva le operazioni dei commissari di percorso, disse che le operazioni prevedevano la presenza di due squadre di commissari, ma che per attraversare la pista era necessaria un'autorizzazione che nel caso in questione non arriv\u00f2. Nel frattempo sopraggiungevano le vetture di Hans-Joachim Stuck, Pryce e Jacques Laffite che, complice un dosso lungo il rettilineo, non videro i commissari. \nStuck riusc\u00ec a evitarli, mentre Pryce invest\u00ec alla velocit\u00e0 di 270\u00a0km/h il diciannovenne Frederik Jansen Van Vuuren. Il giovane mor\u00ec all'istante e nell'impatto, immortalato in una macabra ripresa video, il suo corpo fu sbalzato in aria, comp\u00ec due volteggi in cui il ragazzo urt\u00f2 fatalmente l'asfalto con la testa, e fu scaraventato verso il margine sinistro della carreggiata, poco lontano da Zorzi e dall'altro addetto che era riuscito ad attraversare incolume. Successivamente, si diffuse l'idea che il corpo di Van Vuuren fosse stato smembrato dalla collisione, dilaniandosi in aria nella rotazione impressagli dall'urto: si tratta in realt\u00e0 (come testimoniato da una fotografia che ritrae il cadavere accanto ad un soccorritore che chiama aiuto) di un'illusione ottica causata dai pantaloni del ragazzo che si squarciarono e, nel volteggio, si sfilarono, dando l'impressione che il corpo si fosse \"allungato\". Ciononostante le condizioni della salma erano compromesse, al punto che essa dovette essere poi identificata soltanto per esclusione. \nL'estintore che van Vuuren aveva con s\u00e9 impatt\u00f2 sulla testa di Pryce, per poi colpire il roll-bar della Shadow. Il peso dell'estintore, quantificato in diciotto chili, unitamente alla elevata velocit\u00e0 della vettura, si tradusse in una forza d'urto di alcune centinaia di chili che si abbatt\u00e9 sulla testa dello sfortunato pilota: la pressione fu grande abbastanza da sfondare il casco e la scatola cranica di Pryce uccidendolo istantaneamente. La violenza dell'impatto fu tale da proiettare l'estintore al di sopra delle tribune, scagliandolo contro una vettura nel parcheggio retrostante.\nLa monoposto, con il pilota praticamente gi\u00e0 cadavere, prosegu\u00ec la corsa sbandando sulla destra, uscendo di pista e strisciando contro il guard-rail, mentre la Ligier di Jacques Laffite, che non aveva realizzato quanto fosse accaduto, la sorpassava. In prossimit\u00e0 della curva \"Crowthorne\", infine, la Shadow rientr\u00f2 in pista dopo aver urtato contro l'uscita per veicoli d'emergenza e centr\u00f2 in pieno la vettura di Laffite che stava curvando, trascinandola con s\u00e9 contro le reti, dove termin\u00f2 la sua corsa.\nIl pilota gallese fu estratto dalla vettura e, pur essendo ormai morto, fu trasportato verso l'ospedale in autoambulanza mentre la corsa continuava. Passarono diverse decine di minuti prima che i due fatti fossero ricollegati e si capisse quindi l'effettiva causa della morte di Pryce. Anche lo stesso vincitore del Gran Premio, Niki Lauda su Ferrari, urt\u00f2 un frammento rimasto sulla pista, la parte superiore del roll-bar della Shadow, che si infil\u00f2 nel radiatore sinistro del raffreddamento provocando una lenta perdita di liquido e mettendo a rischio la gara dell'austriaco, che termin\u00f2 il gran premio col motore ormai surriscaldato. Tom Pryce \u00e8 stato inumato nella chiesa di San Bartolomeo di Otford, vicino a Sevenoaks, nel Kent."}
{"id": "63794", "revid": "287204", "url": "https://it.wikipedia.org/wiki?curid=63794", "title": "Tony Brise", "text": "I buoni risultati nella Formula 3 e nella Formula Atlantic spinsero Frank Williams a ingaggiarlo per il Gran Premio di Spagna 1975. Terminer\u00e0 settimo e otterr\u00e0 l'interessamento di Graham Hill che nella stagione aveva debuttato come costruttore. \nBrise correr\u00e0 nove gare con la Hill, conquistando un punto in Svezia e due settimi posti. Partir\u00e0 sesto nel Gran Premio d'Italia, dove per\u00f2 sar\u00e0 costretto al ritiro.\nLa sua carriera, e la sua vita, si interromperanno drammaticamente nell'incidente aereo in cui perir\u00e0 anche Graham Hill."}
