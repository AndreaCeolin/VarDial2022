{"id": "46632", "revid": "466539", "url": "https://it.wikipedia.org/wiki?curid=46632", "title": "Amintore Fanfani", "text": "\u00c8 stato cinque volte presidente del Senato, sei volte presidente del Consiglio dei ministri (divenendo, all\u2019et\u00e0 di 79 anni e 6 mesi, il pi\u00f9 anziano Capo del Governo della Repubblica Italiana), e nove volte ministro della Repubblica (ricoprendo tra l\u2019altro le cariche di Ministro degli affari esteri, dell'interno e del bilancio e della programmazione economica). Nel 1965 fu Presidente dell'Assemblea generale delle Nazioni Unite e dal 1972 fu senatore a vita. \u00c8 stato segretario della Democrazia Cristiana e presidente del partito.\nUno dei pi\u00f9 importanti e celebri politici italiani del secondo dopoguerra, Fanfani fu una figura storica del partito della Democrazia Cristiana; si distinse anche come storico dell'economia e come storico dell'arte. Oltre alla politica e agli studi, la sua grande passione fu la pittura, che esercit\u00f2 fin da giovane dopo gli studi accademici.\nFanfani e Aldo Moro furono definiti i due \"cavalli di razza\" della Democrazia Cristiana. Assieme a Moro, Pietro Nenni, Giuseppe Saragat e Ugo la Malfa, \u00e8 stato artefice della svolta politica di centro-sinistra, avvenuta poi compiutamente a met\u00e0 degli anni '60, con cui la Democrazia Cristiana volle avvalersi della collaborazione governativa del Partito Socialista Italiano.\nBiografia.\nInfanzia ed educazione.\nProveniente da una numerosa e umile famiglia del comune di Pieve Santo Stefano, primo dei nove figli di Giuseppe Fanfani (1878\u20131943), avvocato e notaio figlio di un falegname, e di Annita Leo (1884\u20131968), casalinga, da bambino si trasfer\u00ec a Sansepolcro; poi fu a Urbino (dove frequent\u00f2 le scuole medie) e ad Arezzo (liceo scientifico); milit\u00f2 nell'Azione Cattolica diocesana, avviando una formazione spirituale e culturale che proseguir\u00e0 poi negli anni universitari. Si iscrisse all'Universit\u00e0 Cattolica del Sacro Cuore di Milano, dove studi\u00f2 nel Collegio Augustinianum entrando a far parte della FUCI. Dopo la laurea in economia e commercio nel 1930, ottenne nel 1936 la cattedra di storia delle Dottrine Economiche.\nGiovinezza.\nSi dimostr\u00f2 un convinto sostenitore del corporativismo, insieme con Agostino Gemelli e altri, nel quale riconobbe uno strumento provvidenziale per salvare la societ\u00e0 italiana dalla deriva liberale (o liberista) o da quella socialista e indirizzarla verso la realizzazione di quegli ideali di giustizia sociale suggeriti dalla dottrina sociale della chiesa, una delle questioni centrali che riguardava il rapporto tra cultura cattolica e il mondo fascista. Tra corporativismo di stampo cattolico e quello di stampo fascista Fanfani propendeva per quest'ultimo. Collabor\u00f2 con la Scuola di mistica fascista, essendone professore e scrivendo articoli per la sua rivista \"Dottrina fascista\". In quegli anni prese posizioni razziste, in un saggio del 1939 afferm\u00f2 che \u00abper la potenza e il futuro della Nazione gli italiani devono essere razzialmente puri\u00bb.\nDurante il periodo milanese Fanfani fu direttore della \"Rivista Internazionale di Scienze Sociali\" e si afferm\u00f2 nel panorama culturale italiano (e non solo) grazie agli studi di argomento storico-economico che hanno conservato un duraturo successo, come testimonia la recentissima ripubblicazione (2005) dell'opera \"Cattolicesimo e Protestantesimo nella formazione storica del capitalismo\", nella quale propose una coraggiosa interpretazione dei fenomeni di genesi del capitalismo, con particolare riferimento al condizionamento dei fattori religiosi e in sostanziale disaccordo con le tesi, allora paradigmatiche, di Max Weber. Questa opera lo port\u00f2 alla ribalta tra i cattolici statunitensi, in particolar modo fu molto apprezzata da John Kennedy che esplicitamente alla \"convention\" democratica del 1956 a Chicago, quando era senatore, chiam\u00f2 con il megafono Fanfani presente in aula indicandolo alla platea e riconobbe nell'influenza di Fanfani e del suo scritto una delle cause principali del suo ingresso in politica.\nFondazione della Democrazia Cristiana.\nNegli anni trascorsi a Milano conobbe Giuseppe Dossetti e Giorgio La Pira e, dalla fine degli anni trenta, prese a partecipare assiduamente alle loro riunioni, discutendo di cattolicesimo e societ\u00e0.\nCon l'entrata in guerra dell'Italia, il gruppo spost\u00f2 la sua attenzione al ruolo che sarebbe dovuto toccare al mondo cattolico all'indomani di quella caduta del Fascismo che era ormai ritenuta imminente.\nCon l'8 settembre del 1943, tuttavia, il gruppo si sciolse e, fino alla Liberazione, Fanfani si rifugi\u00f2 in Svizzera, dove organizz\u00f2 corsi universitari per i rifugiati italiani.\nRientrato in Italia, venne invitato a Roma proprio dall'amico Giuseppe Dossetti, appena eletto alla vicesegreteria democristiana, che gli affid\u00f2 la direzione dell'ufficio propaganda del partito. Ebbe in questo modo inizio la sua carriera politica, e nel mezzo secolo successivo si trover\u00e0 sempre, anche se a fasi alterne, al centro della scena politica nazionale.\nEletto all'Assemblea Costituente, fece parte della commissione che redasse il testo della nuova Costituzione repubblicana: sua \u00e8 la formulazione del primo articolo della Carta costituzionale: \"L'Italia \u00e8 una Repubblica democratica fondata sul lavoro\". Quando Dossetti abbandon\u00f2 la vita pubblica (1952), si trov\u00f2 catapultato sul proscenio come principale esponente della sua corrente di sinistra nel partito.\nPrime esperienze ministeriali.\nFu Ministro del lavoro e della previdenza sociale nel quarto (1947-1948) e quinto (1948-1950) governo De Gasperi, dell'agricoltura nel settimo governo De Gasperi (1951-1953), dell'interno nell'ottavo governo De Gasperi (1953-1953).\nFu il promotore (nel 1949) del cosiddetto \"piano Fanfani\" che prevedeva la costruzione di oltre 300 000 abitazioni popolari. Grazie alla tenacia e all'operosit\u00e0 di Fanfani, in pochissimo tempo furono realizzati nelle principali citt\u00e0 numerosi nuovi alloggi di edilizia residenziale pubblica, spesso progettati da urbanisti e architetti di fama.\nNel 1954 form\u00f2 il suo primo governo, senza per\u00f2 ottenere la fiducia. Fece invece parte del governo Pella come ministro dell'interno.\nAlla guida del partito e del governo.\nSempre nel 1954 venne eletto segretario della Democrazia Cristiana in quanto leader della corrente \"Iniziativa democratica\"; come segretario si adoper\u00f2 per dotare il partito di una fitta rete di sezioni. Nel 1958, a seguito del successo elettorale della DC, pot\u00e9 formare il suo secondo governo, con il sostegno di repubblicani e socialdemocratici, ricoprendo anche la carica di ministro degli Esteri. Il governo rappresent\u00f2 un primo accenno a un nuovo corso politico, superando il cosiddetto centrismo.\nA causa della contrariet\u00e0 della maggioranza della DC all'apertura di una stagione di centro-sinistra e, soprattutto, all'eccessiva concentrazione di potere realizzatosi nelle mani del leader aretino, il Governo Fanfani II fu presto logorato dai cosiddetti \"franchi tiratori\", che lo misero spesso in minoranza.\n\u00c8 per questo che il 26 gennaio 1959 Fanfani rassegn\u00f2 le dimissioni del gabinetto da lui presieduto e, pochi giorni dopo, si dimise anche da segretario politico della DC. Al suo posto, venne nominato Antonio Segni presidente del Consiglio di un governo monocolore, con l'appoggio esterno del Partito Liberale e i voti (non determinanti) di monarchici e MSI; inoltre, fu convocato a Roma, per il 14 marzo 1959, un consiglio nazionale della DC che avrebbe dovuto discutere della situazione politica. Tuttavia, in vista del Consiglio Nazionale, gli esponenti di \"Iniziativa democratica\" si riunirono nel convento delle suore di Santa Dorotea e in quella sede, la maggioranza della corrente scelse di accantonare la linea politica di apertura a sinistra del suo leader.\nLa corrente di \"Iniziativa democratica\" cess\u00f2 cos\u00ec la propria esistenza come componente unitaria all'interno del partito. Da essa nacquero due nuove tendenze: i dorotei (Mariano Rumor, Paolo Emilio Taviani, Emilio Colombo e, sia pure in una posizione pi\u00f9 autonoma, Aldo Moro) e Nuove Cronache, l'area che teneva assieme gli amici dell'ex-segretario Fanfani. Al Consiglio Nazionale, su indicazione dei dorotei, Aldo Moro fu nominato segretario.\nDopo la sconfitta, Fanfani si ritir\u00f2 nella sua Toscana, meditando a lungo di abbandonare la politica attiva per ritornare all'insegnamento universitario. La battaglia congressuale della DC del 1959, per\u00f2, gli offr\u00ec nuovi stimoli. Alla guida di un cartello di centro-sinistra, Fanfani giunse quasi a vincere il Congresso nazionale sulla base di una piattaforma politica che affermava la necessit\u00e0 di una collaborazione con il PSI. Il fronte anti-fanfaniano, inizialmente sicuro della vittoria, rimase spiazzato dall'attivismo e dal recupero del leader aretino, riuscendo a rieleggere segretario Aldo Moro per pochi voti.\nRitorno al governo e primi tentativi di centro-sinistra.\nNel 1960, dopo la parentesi travagliata del Governo Tambroni, Fanfani torna alla presidenza del Consiglio, formando il suo terzo governo. Si tratt\u00f2 di un monocolore democristiano appoggiato dai partiti del centro democratico, ma che poteva avvalersi anche dell'astensione non concordata dei socialisti e dei monarchici.\nCon Fanfani al governo e con Moro alla Segreteria, la Democrazia Cristiana si prepara a inaugurare definitivamente la coalizione di centro-sinistra. L'impegno dei due \"cavalli di razza\" del partito porta infatti il Congresso nazionale, svoltosi a Napoli nel 1962 ad approvare con ampia maggioranza la nuova linea di collaborazione con il Partito Socialista Italiano.\nNel 1962, subito dopo il Congresso DC, Fanfani forma il suo quarto governo, questa volta di coalizione (DC - PSDI - PRI e con l'appoggio esterno del PSI), iniziando cos\u00ec l'esperienza delle maggioranze di centro-sinistra. Sar\u00e0 questo il periodo di maggiore successo della carriera di Fanfani.\nIn politica interna, Fanfani raggiunse importanti successi come: la nazionalizzazione dell'energia elettrica, l'estensione dell'obbligo scolastico fino ai 14 anni e l'istituzione della scuola media unica (con i libri di testo gratuiti per i non abbienti), l'istituzione della cedolare d'acconto, la definitiva industrializzazione del paese, l'aumento delle pensioni del 30% che port\u00f2 le pensioni medie a circa centomila lire l'anno con l'introduzione di un regime pensionistico assicurativo volontario per le casalinghe, l'eliminazione della censura sulle opere liriche e di prosa (pur rimanendo su quelle cinematografiche, sui variet\u00e0 e su quelle televisive), l'avvio delle opere infrastrutturali come la realizzazione dell'Autostrada del sole Milano-Napoli e l'imponente opera di urbanizzazione del Paese tramite l'esproprio generale di terre ai Comuni, la riduzione della leva militare da 18 mesi a 15 mesi, il numero fisso di deputati e senatori (630 alla Camera e 315 al Senato), l'istituzione nel 1962 della Commissione parlamentare antimafia e - con la nomina di Ettore Bernabei a direttore generale - la definitiva consacrazione della RAI come servizio pubblico (con le trasmissioni \"Non \u00e8 mai troppo tardi\" per gli adulti analfabeti o \"Tribuna politica\" che dava spazio, in egual misura, a tutte le forze politiche).\nFanfani nel 1963 si rec\u00f2 in visita negli Stati Uniti con l'obiettivo di costituire, nel quadro della NATO, una difesa nucleare anche sul territorio italiano facendo strada all'installazione dei missili Polaris.\nLa sua politica riformatrice, accusata di avere uno stampo troppo solidarista, produsse una significativa diffidenza della classe industriale e della corrente di destra della DC; i potentati multinazionali mal sopportarono l'opera di apertura ai paesi arabi condotta dal suo sodale Enrico Mattei alla guida dell'ENI. Con il calo di consenso elettorale del 1963 fu costretto alle dimissioni.\nNel 1965 \u00e8 ministro degli Esteri nel secondo governo Moro, carica che ricopre anche dal 1966 al 1968 nel terzo governo Moro. Venne eletto presidente alla 20a sessione dell'Assemblea generale delle Nazioni Unite per il periodo 1965-1966: Fanfani \u00e8 al 2021 l'unico italiano ad aver ricoperto tale carica.\nLinee di politica estera.\nFanfani aveva una forte disposizione alla diplomazia personale ma anche una particolare abilit\u00e0 che lo rese, sulla scena internazionale, pi\u00f9 visibile dei politici della sua epoca. Egli riteneva che l'Italia, pur essendo la pi\u00f9 piccola e debole delle grandi potenze, fosse comunque in grado di sfruttare la forza (e la debolezza) degli altri Stati pi\u00f9 potenti per ottenere risultati a lei favorevoli e comunque importanti.\nGi\u00e0 nel 1955-1956, quando era solo segretario politico della DC, valorizz\u00f2 il ruolo dell'Italia nella soluzione della \"crisi di Suez\", utilizzando le capacit\u00e0 del giovane diplomatico Raimondo Manzini, che lo aveva accompagnato in due viaggi in Germania e a Washington. Fanfani autorizz\u00f2 Manzini a mediare, tra gli Stati Uniti e il Presidente egiziano Nasser, un piano di regolamentazione permanente dei traffici nel canale su queste basi: 1) accettazione della sovranit\u00e0 egiziana sul canale; 2) garanzia egiziana sulla libert\u00e0 di navigazione nel canale; 3) nazionalizzazione del canale con il riconoscimento egiziano degli interessi legittimi degli utenti. Quando, il 29 ottobre 1956, Israele, Francia e Gran Bretagna attaccarono l'Egitto, gli Stati Uniti, gi\u00e0 predisposti verso una soluzione pacifica della crisi anche grazie all'iniziativa di Fanfani, costrinsero gli invasori a cessare il fuoco e al ritiro delle truppe, evitando l'estendersi di un conflitto ben pi\u00f9 grave. Inoltre, tale politica, oltre a indebolire il prestigio di due Stati vincitori (Francia e Gran Bretagna), permise all'Italia di presentarsi nel Mediterraneo come la meno coloniale delle potenze europee; ci\u00f2 fu di grande supporto alla contemporanea politica energetica del Presidente dell'ENI, Enrico Mattei, di apertura terzomondista.\nFanfani pot\u00e9 presentare l'immagine di un'Italia filo-araba, procuratrice dell'Occidente con il consenso degli Stati Uniti, soprattutto nel periodo del suo secondo (1958-1959) e terzo governo (1960-63), nel primo dei quali rivest\u00ec anche la carica di Ministro degli Esteri. Con tale politica, Fanfani e Mattei riuscirono a scalzare la Francia da alcune posizioni economicamente dominanti nell'Africa del Nord. Inoltre, il politico toscano riusc\u00ec ad approfittare del dissidio tra gli Stati Uniti e la Francia di De Gaulle per esercitare un nuovo ruolo dell'Italia nell'ambito della comunit\u00e0 europea. Onde evitare il formarsi di una posizione dominante della Francia in Europa, infatti, gli Stati Uniti avevano convinto la Gran Bretagna a richiedere l'ingresso nella CEE, suscitando la ferma opposizione del Capo dello Stato francese. In tale scontro, Fanfani prese le parti degli Stati Uniti e della Gran Bretagna, indebolendo anche la posizione filo-francese della Germania Ovest, oggettivamente nociva alla politica dell'Italia.\nUn ruolo di mediazione tra le parti, invece, fu quello assunto da Fanfani durante la \"crisi dei missili di Cuba\". Nella mattinata del 27 ottobre 1962, infatti, Ettore Bernabei, uomo di fiducia di Fanfani, giunse nella Capitale degli Stati Uniti con l'incarico di consegnare al Presidente Kennedy una nota del governo italiano nella quale si accettava il ritiro dalla base italiana di San Vito dei Normanni dei missili puntati verso l'URSS; poche ore dopo giunse l'analoga richiesta dell'Unione Sovietica che chiedeva il ritiro delle testate atomiche statunitensi dalla Turchia e dall'Italia. Non \u00e8 improbabile che la mediazione diplomatica sia stata abilmente concertata tra Palazzo Chigi e il Vaticano, tenuto conto dei contenuti del radiomessaggio per l'intesa e la concordia tra i popoli trasmesso pochi giorni prima da papa Giovanni XXIII e del fatto che i rapporti diplomatici tra la Santa Sede e l'Unione Sovietica, all'epoca, erano intrattenuti dall'Italia.\nNell'ultimo periodo in cui rivest\u00ec l'incarico di Ministro degli Esteri (1966-1968), la politica pro-araba di Fanfani ebbe minor successo. Privo del supporto di Enrico Mattei, prematuramente scomparso in un attentato aereo nel 1962, e consapevole dell'esigenza di evitare che i paesi arabi cercassero protezione a Mosca, Fanfani commise l'errore di esporsi troppo e dette l'impressione di lavorare per l'uscita dell'Italia dall'Alleanza atlantica. Ci\u00f2, oltre a fargli perdere l'appoggio degli Stati Uniti, lo fece scontrare con l'atlantismo del Presidente della Repubblica Giuseppe Saragat, soprattutto allo scoppio della \"guerra dei sei giorni\" (1967), nella quale gli Stati Uniti assunsero una posizione filo-israeliana e contraria al nazionalismo arabo. Ne risult\u00f2, nella politica estera italiana, una specie di diarchia che fin\u00ec per essere neutralizzata dalla prudenza e dall'immobilismo del Presidente del Consiglio Aldo Moro. Fanfani, tuttavia, dette prova di grande maturit\u00e0 politica e, nel settembre del 1967, accompagnando Saragat a Washington per tranquillizzare gli americani, seppe rimanere dietro le quinte.\nAlla presidenza del Senato e corsa per il Quirinale.\nDal 1968 al 1973, Fanfani fu presidente del Senato. Da Palazzo Giustiniani, per\u00f2, continu\u00f2 per oltre un ventennio a svolgere un ruolo rilevante, abbandonando saltuariamente la seconda carica dello Stato ogni qual volta l'interesse del partito lo chiamava alla guida della DC o del governo. Nonostante questa seconda fase della sua lunga carriera politica lo vedesse su posizioni nettamente pi\u00f9 moderate della prima fase, la sua persona continu\u00f2 a essere oggetto di una certa freddezza da parte di potentati economici o amministrativi.\nAlle elezioni per la presidenza della Repubblica del dicembre 1971 fu il candidato ufficiale della Democrazia Cristiana ma, dopo una lunga serie di scrutini andati a vuoto, anche a causa dell'azione sotterranea dei \"franchi tiratori\" del suo stesso partito, fu costretto a ritirarsi, favorendo l'elezione di Leone. Quest'ultimo, il 10 marzo 1972 lo nomin\u00f2 senatore a vita.\nLa sconfitta di Fanfani alla corsa del Quirinale segn\u00f2 la fine della prima fase della politica di centrosinistra. Leone, infatti, fu eletto da una maggioranza centrista (DC-PSDI-PRI-PLI), con i voti determinanti di alcuni parlamentari del Movimento Sociale Italiano. Pochi mesi dopo, in coerenza con il risultato dell'elezione presidenziale, Giulio Andreotti compose un nuovo governo appoggiato, per la prima volta dal 1957, da una maggioranza di centro.\nSeconda segreteria DC e referendum sul divorzio.\nL'esperienza del governo centrista guidato da Andreotti dur\u00f2 soltanto un anno, sino al giugno del 1973. Infatti, a seguito dei cosiddetti \"accordi di Palazzo Giustiniani\" tra Fanfani e Aldo Moro, il XII Congresso nazionale del partito di maggioranza relativa approv\u00f2 un documento favorevole al ritorno alla formula di centro-sinistra. Fanfani fu rieletto segretario politico subentrando alla segreteria del suo delfino Arnaldo Forlani, che aveva avallato l'interruzione momentanea della collaborazione con il Partito Socialista Italiano. Il ritorno alla segreteria del leader aretino non riusc\u00ec in ogni caso a evitare la progressiva crisi di una formula politica (quella del centro-sinistra) ormai irrimediabile.\nDopo le pressioni provenienti dagli ambienti cattolici, seppur con molte perplessit\u00e0 circa la sua riuscita, Fanfani dovette guidare il partito nella campagna per il referendum sull'abrogazione del divorzio, su posizioni di forte contrapposizione allo schieramento laico.\nIl segretario politico si ritrov\u00f2 a guidare questa battaglia senza avere l'appoggio esplicito della DC: Rumor, Moro, Colombo e Cossiga, infatti, erano convinti della non riuscita della battaglia referendaria.\nLa sconfitta del referendum sul divorzio non ne provoc\u00f2 immediatamente le dimissioni; per poco pi\u00f9 di un anno, infatti, Fanfani continu\u00f2 a guidare il partito, seppur con l'esplicita opposizione delle correnti di sinistra.\nL'attenzione di Fanfani si spost\u00f2 allora sulle elezioni regionali del 1975, dove egli sperava di raggiungere un successo considerevole basando la campagna elettorale sui temi della sicurezza e dell'opposizione al crimine e al terrorismo. Invece il risultato della consultazione port\u00f2 la DC al suo minimo storico, con conseguente sfiducia per il segretario uscente da parte del Consiglio Nazionale nel luglio seguente.\nCongresso del 1975, presidente della DC e nuovamente presidente del Senato.\nGli succedette Benigno Zaccagnini, inizialmente sostenuto dallo stesso Fanfani, che poi assunse una posizione critica nei confronti della segreteria a causa della sua linea di apertura al PCI. Fu per questo che, durante il Congresso nazionale DC del 1976 Fanfani guid\u00f2, assieme ad Andreotti e ai dorotei di Piccoli e Bisaglia, un cartello di correnti moderate opposte alla \"linea Zaccagnini\" denominato \"DAF\" (Dorotei-Andreotti-Fanfani). Il \"DAF\", per\u00f2, non riusc\u00ec a imporsi e a far eleggere alla segreteria il fanfaniano Arnaldo Forlani, mettendo cos\u00ec in condizione Zaccagnini e la sua maggioranza - alla quale si aggreg\u00f2 Andreotti in cambio della designazione a presidente del consiglio - di procedere con la politica di \"solidariet\u00e0 nazionale\" e con l'apertura al PCI.\nDopo il congresso, fu eletto presidente del consiglio nazionale della DC, carica che la nuova maggioranza zaccagniniana volle concedere a un esponente della minoranza per assicurare l'unit\u00e0 del partito. Partecip\u00f2 in prima persona alla campagna elettorale per le elezioni del 1976, percorrendo l'Italia in macchina per decine di migliaia di chilometri e tenendo anche pi\u00f9 comizi e interventi nella stessa giornata. Lasci\u00f2 la presidenza del partito nell'ottobre seguente, a seguito della sua elezione a presidente del Senato, carica in cui fu rieletto nel 1979 e che mantenne fino al dicembre 1982.\nGiorni del sequestro Moro e posizione trattativista.\nDurante il \"sequestro Moro\" fu l'unico esponente DC a osteggiare apertamente la linea della fermezza, fino al punto di negare al governo la sede deliberante - richiesta da Giulio Andreotti - sui provvedimenti di polizia proposti il giorno dopo il sequestro di Aldo Moro. La sua non ostilit\u00e0 alla linea della trattativa rimase per\u00f2 isolata all'interno del partito. Moro stesso, dalle lettere dal carcere delle Brigate rosse, si rivolse a Fanfani facendo affidamento sul suo \"gusto antico per il grande sfondamento\"; il giorno prima dell'omicidio, per\u00f2, quando si attendeva un ultimo gesto possibilista verso la concessione della grazia a un brigatista ferito da parte del capo dello Stato Leone, Bartolomei, il fanfaniano presente nella direzione della DC, tacque. La famiglia Moro, in rotta con lo stato maggiore DC, rifiut\u00f2 di partecipare ai funerali di Stato e preg\u00f2 gli esponenti politici democristiani di astenersi dal partecipare ai funerali in forma privata a Torrita Tiberina: soltanto Fanfani, a causa della posizione aperturista assunta durante il sequestro, avrebbe potuto recarsi alle esequie nella cittadina laziale, ma non pot\u00e9 fare in tempo ad assistere alla cerimonia funebre perch\u00e9 impegnato nella commemorazione di Aldo Moro al Senato.\nCongressi del 1980 e del 1982: il cosiddetto \"PAF\".\nDopo aver collaborato all'affermazione delle correnti moderate della DC nel Congresso nazionale del 1980, che sanc\u00ec l'interruzione della fase di apertura verso i comunisti ed elesse alla segreteria Flaminio Piccoli, Fanfani decise invece di allearsi nel successivo congresso del 2-6 maggio 1982 con la sinistra del partito.\nAssieme ai dorotei di Piccoli e alla corrente andreottiana, coi quali diede vita a una coalizione denominata con l'acronimo \"PAF\" (Piccoli, Andreotti, Fanfani), contribu\u00ec infatti in modo decisivo all'elezione del nuovo segretario Ciriaco De Mita e alla sconfitta di quello che un tempo era stato il suo delfino, Arnaldo Forlani, reagendo con grande dignit\u00e0 e fermezza alle contestazioni di alcuni delegati che sostenevano il suo ex pupillo. A causa di questa scelta, la corrente fanfaniana sub\u00ec una pesante scissione; il grosso della stessa, infatti, non se la sent\u00ec di seguire il leader in questa nuova avventura, preferendo rimanere assieme a Forlani nella minoranza moderata del partito.\nQuinto governo Fanfani.\nDal 1\u00ba dicembre 1982 al 4 agosto 1983 Fanfani fu Presidente del Consiglio per la quinta volta, guidando un governo DC - PSI - PSDI - PLI con l'appoggio esterno del PRI. Il governo Fanfani doveva traghettare il paese alle elezioni anticipate dopo la prima esperienza di un non democristiano (il segretario repubblicano Spadolini) alla guida dell'esecutivo, garantendo alla DC il vantaggio della Presidenza del Consiglio in campagna elettorale. Dest\u00f2 un certo scalpore, nel febbraio del 1983, la decisione di Fanfani di incaricare il suo consigliere diplomatico, l'ambasciatore Remo Paolini, di rendere visita all'ex re d'Italia Umberto II, ricoverato alla London Clinic a Londra.\n\"Sosta\" 1983-1985, ancora presidente del Senato e sesto governo Fanfani. Ultimi incarichi di governo.\nLe elezioni del 1983 determinarono un tracollo elettorale per la DC, che perdette quasi il 6% dei voti attestandosi al minimo storico del 32,9% alla Camera. Il segretario De Mita consider\u00f2 in parte Fanfani responsabile della sconfitta, accusandolo di non essersi impegnato a sufficienza nella campagna elettorale. Per questo Fanfani non fu ricandidato dalla DC alla presidenza del Senato, per la quale gli fu preferito Francesco Cossiga.\nMa dopo l'elezione di Cossiga alla Presidenza della Repubblica, nel 1985, Fanfani pot\u00e9 recuperare la presidenza del Senato, eletto da un'ampia maggioranza che andava dal pentapartito al PCI fino ad arrivare al MSI. La nuova e ultima presidenza di Palazzo Madama dur\u00f2 fino ad aprile del 1987, quando Fanfani fu chiamato per la sesta volta a guidare il governo.\nSi trattava di un monocolore democristiano, nato dalla reazione del segretario De Mita alla decisione di quello socialista Bettino Craxi di non rispettare il cosiddetto \"patto della staffetta\", che prevedeva l'alternanza a Palazzo Chigi tra lo stesso Craxi e un democristiano: De Mita tolse la fiducia al governo Craxi e promosse la nascita di un governo minoritario per andare nuovamente a elezioni anticipate. Vi fu un risvolto imprevisto nella nascita (o meglio \"non nascita\") del sesto governo Fanfani, perch\u00e9 al momento del voto di fiducia Craxi, su suggerimento del leader radicale Marco Pannella, decise di far votare il suo partito a favore del governo, insieme agli stessi radicali, costringendo cos\u00ec la DC a far mancare, mediante astensioni concordate, i voti necessari alla fiducia. Dopo le elezioni del luglio 1987, che segnarono un recupero di voti da parte della DC, Fanfani ricopr\u00ec gli incarichi di ministro dell'Interno nel Governo Goria e di Ministro del bilancio e della programmazione economica nel Governo De Mita fino al 1989.\nDopo il 1989: presidente della Commissione Esteri del Senato, conclusione della carriera politica e morte.\nConclusa nel 1989 l'esperienza nel governo De Mita, Fanfani, ottantunenne, non partecip\u00f2 ai successivi governi. La sua attivit\u00e0 parlamentare nella X legislatura prosegu\u00ec in modo distaccato e sempre meno evidente.\nSeguirono a partire dal 1991 gli anni dei processi di Tangentopoli (dalla quale non venne sfiorato), che produssero effetti deflagranti per il sistema dei partiti e per la DC in particolare, fino allo scioglimento del partito dopo 50 anni di guida del paese e la nascita del nuovo Partito Popolare Italiano. \nNel 1992, a seguire le ultime elezioni politiche della cosiddetta Prima Repubblica, fu eletto presidente della commissione Esteri del Senato, che mantenne fino al 14 aprile 1994. Sar\u00e0 l'ultimo incarico istituzionale ricoperto da Fanfani. Nel 1994 Fanfani ader\u00ec al PPI, senza peraltro svolgere ruoli specifici e senza una presenza evidente, ma contribuendo col suo voto alla fiducia parlamentare per il primo governo Prodi. Bench\u00e9 indebolito dalla malattia, nel 1998 volle essere presente alla cerimonia per i suoi 90 anni organizzata dal Senato. Il 20 novembre 1999 si spense nella sua abitazione romana vicino a Palazzo Madama. \u00c8 sepolto a Roma nel Cimitero Flaminio.\nVita privata.\nFanfani si spos\u00f2 due volte. La prima moglie fu Biancarosa Provasoli (Milano, 14 giugno 1914 - Roma, 26 febbraio 1968), figlia di un industriale tessile, che spos\u00f2 nel 1939. Con lei ebbe sette figli: Anna Maria (Sansepolcro, 19 dicembre 1940); Maria Grazia (Sansepolcro, 13 agosto 1942); Marina (Viggi\u00f9, 6 aprile 1944); Alberto (Milano, 26 maggio 1947); Benedetta (Roma, 17 marzo 1950); Giorgio (Roma, 2 agosto 1952); Cecilia (Roma, 26 marzo 1955).\nRimasto vedovo, nel 1972 conobbe Maria Pia Tavazzani, anch'ella vedova, che spos\u00f2 nel 1975."}
{"id": "46633", "revid": "1226", "url": "https://it.wikipedia.org/wiki?curid=46633", "title": "Anno dei Tre Imperatori", "text": ""}
{"id": "46635", "revid": "125751239", "url": "https://it.wikipedia.org/wiki?curid=46635", "title": "Papa Stefano III", "text": "Biografia.\nNativo della Sicilia (allora sotto l'influenza bizantina, per cui aveva avuto un'educazione impostata sulla cultura greca), giunse a Roma durante il pontificato di papa Gregorio III (731-741). Sal\u00ec gradualmente ai pi\u00f9 alti uffici, al servizio dei papi successivi, fino a divenire presbitero di Santa Cecilia, funzione nella quale fu molto vicino a papa Paolo I, assistendolo fin nei suoi ultimi giorni di vita. Ad oggi risulta essere l'ultimo pontefice siciliano della chiesa cattolica.\nPontificato.\nDopo la morte di Paolo I (28 giugno 767) si apr\u00ec una crisi politica. Per un anno il Soglio papale fu occupato, fin dal 5 luglio 767, dall'antipapa Costantino, un laico esponente dell'aristocrazia romana ordinato diacono per l'occasione in una citt\u00e0 tenuta sotto controllo dagli armati della sua famiglia, attratta dalle enormi ricchezze e dal prestigio universale della Sede di Pietro. A fine luglio del 768 intervennero le truppe longobarde inviate da re Desiderio, che dopo alcuni giorni di scontri e violenze destituirono Costantino per sostituirlo con il presbitero Filippo. Poich\u00e9 i tumulti proseguivano con immutata violenza costui (per buon senso o per paura) rinunci\u00f2 al pontificato il giorno dopo essere stato eletto, lasciando finalmente il posto ad un successore eletto legittimamente: Stefano, candidato proposto dal primicerio Cristoforo (uomo di fiducia di papa Paolo I, che avrebbe dovuto gestire la sede vacante e l'elezione del nuovo pontefice) e gradito al clero ed al popolo di Roma. Stefano III fu consacrato il 7 agosto 768.\nIl Concilio Laterano del 769.\nAppena insediato, papa Stefano invi\u00f2 Sergio, figlio del primicerio Cristoforo (l'artefice della sua ascesa al trono pontificio), presso il re dei Franchi Pipino il Breve per comunicargli la sua elezione e chiedergli di inviare vescovi al sinodo che egli intendeva convocare per la primavera dell'anno successivo per stabilire in modo definitivo le norme inerenti l'elezione pontificale. Pipino per\u00f2 nel frattempo era morto (24 settembre 768) e il rappresentante di papa Stefano venne ricevuto dai suoi figli, Carlo e Carlomanno, i quali aderirono alle richieste del pontefice e inviarono al concilio tredici vescovi franchi.\nIl 12 aprile 769 si apr\u00ec in Laterano un concilio in cui si svolse un processo all'Antipapa Costantino II. La difesa di Costantino, che gi\u00e0 era stato barbaramente accecato, lungi dall'attenuare le sue responsabilit\u00e0, esacerb\u00f2 ancora di pi\u00f9 gli animi dei presenti, che finirono per aggredirlo e quasi linciarlo. Non si hanno notizie precise sulla sua fine. Il concilio termin\u00f2 con la distruzione di tutti gli atti ufficiali da lui emanati e con la decisione che in futuro il papa avrebbe dovuto essere eletto solo fra i diaconi ed i presbiteri cardinali, mentre veniva ridimensionata fortemente la partecipazione dei laici (cio\u00e8 dei capi delle grandi famiglie romane), il cui ruolo doveva limitarsi alla cerimonia dell'acclamazione. Venne inoltre confermata la pratica della devozione delle icone, problema ancora irrisolto con la corte e la Chiesa di Costantinopoli.\nRapporti con i Franchi e i Longobardi.\nPochi giorni dopo l'elezione di Stefano era stato ucciso il presbitero Valdiperto, l'uomo che aveva guidato la spedizione longobarda nell'Urbe. L'episodio poteva influenzare negativamente i rapporti con il re Desiderio. Nell'Urbe saliva il prestigio della famiglia di Cristoforo e Sergio che, forti dell'appoggio della nobilt\u00e0 romana e consapevoli di aver avuto un ruolo decisivo nell'elezione del papa, ritenevano di poter gestire il potere cittadino e soprattutto di poter indirizzare secondo i loro desideri la politica e gli atti di Stefano III. Il quale, deciso a non cedere il governo di Roma, si apprestava a chiamare in suo aiuto i Franchi.\nIl tradizionale alleato franco era per\u00f2 al momento impegnato in problemi che riguardavano la suddivisione del regno tra i due figli di Pipino il Breve, Carlo Magno e Carlomanno (che peraltro non sembravano andare molto d'accordo tra di loro), e quindi non era certo disponibile ad un intervento in favore del papato. Inoltre Stefano ebbe modo di allarmarsi ulteriormente allorch\u00e9 apprese che stava per essere combinato un matrimonio fra Carlo Magno e la figlia primogenita di Desiderio. Preoccupato che la conseguente alleanza fra i due sovrani potesse schiacciarlo, Stefano si oppose al matrimonio e scrisse al riguardo a Carlo una lettera rimasta famosa, in cui lo scongiurava di non imbrattare l'illustre stirpe dei Franchi con la perfida e puzzolentissima gente longobarda (\"perfida ac foetentissima Langobardorum gens\"). Ma la lettera non produsse gli effetti sperati, almeno all'inizio, poich\u00e9 il matrimonio venne egualmente celebrato nel 770. Decise quindi di tentare un riavvicinamento a Desiderio, prendendo contatti segreti con l'esponente longobardo a Roma, Paolo Afiarta, per un intervento che lo liberasse dalla ingombrante presenza di Cristoforo e Sergio.\nIntanto Desiderio annunci\u00f2 nel 769 di volersi recare in pellegrinaggio a Roma, dove arriv\u00f2 nel 771, ma con un esercito al seguito. Giunto sotto le mura della citt\u00e0 con la speranza che Afiarta dall'interno provocasse una sollevazione di popolo, il suo piano fu per\u00f2 anticipato da Cristoforo e Sergio che, contando anche sull'appoggio del legato franco a Roma, il conte Dodone, allertarono i Romani chiamandoli alla difesa contro il probabile invasore e assalirono il Palazzo del Laterano. La mossa si rivel\u00f2 controproducente, perch\u00e9 Stefano riusc\u00ec a gettare sufficiente discredito sui due patrizi per un atto cos\u00ec sacrilego, al punto che il popolo romano, fomentato da Afiarta, cambi\u00f2 fronte, ribellandosi a Cristoforo e Sergio che poco prima avevano seguito. Consideratisi ormai sconfitti, padre e figlio tentarono la fuga ma furono catturati dai fedeli di Afiarta che li fece eliminare.\nIl dettagliato rapporto (infarcito di qualche esagerazione e di qualche riferimento all'intervento diretto del demonio nei fatti di Roma) inviato da Stefano sull'accaduto irrit\u00f2 Carlo Magno, sia per il coinvolgimento del conte Dodone, sia soprattutto per il fatto che Desiderio, suo suocero ed alleato, si fosse in qualche modo impossessato del ruolo di \"patricius Romanorum\" (protettore di Roma e della cristianit\u00e0), che spettava di diritto a lui. Anche Desiderio non grad\u00ec che il papa fosse tornato a rivolgersi ai Franchi e per tutta risposta si guard\u00f2 bene dal restituirgli i territori bizantini occupati a suo tempo da re Liutprando (alcune citt\u00e0 dell'Esarcato e della Pentapoli), che erano stati promessi al predecessore papa Stefano II in cambio del suo appoggio nell'ascesa dello stesso Desiderio al trono longobardo.\nUn tale comportamento dest\u00f2 le ire di Stefano che, per prima cosa, rifiut\u00f2, nel 770, di approvare la nomina dell'arcivescovo di Ravenna, un prelato scelto dal re longobardo, e poi riprese quella battaglia che gi\u00e0 aveva perso un anno prima, riuscendo questa volta a convincere Carlo Magno a ripudiare la moglie e rimandarla al padre Desiderio, quasi in concomitanza con il decesso di Carlomanno, che lasci\u00f2 dunque il fratello erede dell'intero regno dei Franchi.\nUn alleato cos\u00ec potente, che oltretutto aveva finalmente spezzato l'alleanza col tradizionale nemico longobardo, non poteva essere che benvenuto per Stefano, che tuttavia non pot\u00e9 usufruire del nuovo corso della storia poich\u00e9 circa un mese dopo Carlomanno, il 24 gennaio 772, anch'egli mor\u00ec. Fu sepolto in San Pietro."}
{"id": "46636", "revid": "125751277", "url": "https://it.wikipedia.org/wiki?curid=46636", "title": "Papa Stefano IV", "text": "Biografia.\nDi nobile famiglia romana, figlio di Marino, diacono, succedette a papa Leone III e fu consacrato il 22 giugno 816, dopo soli dieci giorni dalla morte del predecessore. Era stato nominato cardinale diacono nell'815 da papa Leone III. \nIl pontificato.\nStefano IV fu un continuatore delle politiche del predecessore. Immediatamente dopo la consacrazione comunic\u00f2 la sua elezione all'imperatore Ludovico il Pio (814-840), col quale si scus\u00f2, tramite ambasciatori, per la fretta con cui era avvenuta la cerimonia d'insediamento, dovuta alle particolari tensioni esistenti nel popolo romano, diviso tra fazioni sempre in contrasto. L'imperatore comprese e accett\u00f2 di buon grado la proposta del papa d'incontrarlo.\nIn settembre Stefano intraprese il viaggio. Fu accolto a Reims con tutti gli onori e dai colloqui che seguirono ottenne la conferma dei privilegi e delle immunit\u00e0 della Chiesa e alcune concessioni (la liberazione di alcuni personaggi romani esiliati) utili per ammorbidire certe posizioni delle fazioni romane anti-franche. Ma l'avvenimento principale fu l'incoronazione di Ludovico il Pio e della moglie Ermengarda. In realt\u00e0 Ludovico era stato incoronato imperatore gi\u00e0 tre anni prima dal padre Carlo Magno, ma in questo caso Stefano us\u00f2 la corona (vera o presunta tale) di Costantino, a simboleggiare la continuit\u00e0 con l'impero romano e soprattutto somministr\u00f2 all'imperatore l'unzione, che faceva di Ludovico il \"secondo Davide\", difensore della Chiesa, e un \"atleta di Cristo\" a difesa e protezione della sede di San Pietro, che \u00e8 la fonte della Chiesa universale: due simbologie assenti nell'incoronazione di Carlo Magno ad opera di Leone III e che indicavano una differenza netta tra imperatore d'Oriente e imperatore d'Occidente. Mentre il primo riceveva la sovranit\u00e0 per discendenza diretta dagli antichi imperatori romani, il secondo era tale per la grazia divina del sacramento somministrato, ottenuta con la mediazione del Vicario di Cristo in terra, che lo rendeva \"figlio prediletto della Chiesa\".\nIn ottobre Stefano torn\u00f2 a Roma, dove mor\u00ec dopo soli tre mesi, il 24 gennaio 817. Non risultano cardinali da lui nominati.\nLa sua famiglia diede alla Chiesa altri due Papi: Sergio II (844-847) e Adriano II (867-872)."}
{"id": "46637", "revid": "367445", "url": "https://it.wikipedia.org/wiki?curid=46637", "title": "490 a.C.", "text": ""}
{"id": "46638", "revid": "125937995", "url": "https://it.wikipedia.org/wiki?curid=46638", "title": "Antipapa Costantino II", "text": "La Sede vacante.\nIl neonato Stato della Chiesa aveva ispirato, gi\u00e0 negli ultimi anni di vita di papa Paolo I, ambizioni di potere che non riguardavano solo gli aspetti \u201ctemporali\u201d, ma anche quelli religiosi, visto che nella figura del pontefice si compendiavano le funzioni di governo politico e spirituale. Quel papa era riuscito, con polso ed autorit\u00e0, a mantenere sotto controllo le tensioni di laici ed ecclesiastici, ma ancora lui vivente le fazioni aristocratiche e popolari avevano dato vita a lotte per il potere e la successione in cui si faceva strada addirittura il concetto che anche un laico potesse essere eletto al Soglio pontificio, non per fare di Roma uno Stato laico, ma per poter sfruttare le enormi ricchezze e il potere internazionale del nuovo Stato; i papi e la burocrazia pontificia, composta anche da esponenti della nobilt\u00e0 romana, governavano infatti su uno Stato ricchissimo che aveva rapporti, anche se non sempre pacifici, con Franchi, Longobardi e Bizantini, le tre maggiori potenze europee.\nBiografia.\nAlla notizia del precario stato di salute di papa Paolo I un esponente di quella nobilt\u00e0 romana, Toto o Totone (o Teodoro secondo altre dizioni), duca di Nepi, intavol\u00f2 immediate trattative con la nobilt\u00e0 romana per imporre il fratello Costantino come successore. Nonostante il tentativo di opposizione del primicerio Cristoforo, uomo di fiducia di papa Paolo I, che avrebbe dovuto gestire la sede vacante e l'elezione del nuovo pontefice, Totone riusc\u00ec nell'intento. Appena giunta la notizia della morte del papa si precipit\u00f2 in citt\u00e0 insieme ai fratelli Costantino, Passivo e Pasquale e una schiera di armati; entrato nottetempo dalla Porta San Pancrazio occup\u00f2 i punti strategici, radun\u00f2 i notabili e, forte della presenza dei suoi armati, li costrinse ad eleggere papa Costantino, dopo aver imposto a Giorgio, vescovo di Preneste di ordinarlo sacerdote e subito dopo suddiacono e diacono presso l'oratorio di San Lorenzo. Il clero, terrorizzato dalle bande armate e preso alla sprovvista dall'azione improvvisa, non riusc\u00ec ad opporsi, e lo stesso primicerio Cristoforo, non pot\u00e9 fare altro che nascondersi. Il 5 luglio 767, una settimana dopo la morte di Paolo, nella Basilica di San Pietro in Vaticano Costantino era intronizzato dallo stesso Giorgio, vescovo di Palestrina e dai vescovi Eustrazio di Albano e Citonato di Porto.\nA parte l'atto di forza, l'elezione era irregolare anche solo per il fatto che ne era stato escluso il clero, il cui voto aveva la precedenza e il maggior peso. Costantino comunque comunic\u00f2 l'avvenuta elezione al re dei Franchi Pipino il Breve, rinnovando i sentimenti di amicizia e di alleanza dei suoi predecessori, ma Pipino, probabilmente informato dell'accaduto, non rispose n\u00e9 a quella n\u00e9 ad una seconda lettera in cui Costantino lo invitava a non dare credito a calunnie sul suo conto.\nNel frattempo il Primicerio Cristoforo e suo figlio Sergio, sagrestano pontificio, riuscirono con uno stratagemma a lasciare Roma e si affrettarono a raggiungere Teodicio, duca di Spoleto e proseguirono con lui per Pavia per chiedere aiuto al re dei Longobardi Desiderio il quale, ben lieto di intromettersi negli affari di Roma, con cui era sempre stato in rapporti difficili, si mostr\u00f2 disponibile ad appoggiare la loro causa ed invi\u00f2 il presbitero Valdiperto con un contingente militare. La truppa longobarda entr\u00f2 in Roma, sempre da Porta San Pancrazio, il 28 luglio 768. Negli scontri che seguirono rimase ucciso il duca Totone, probabilmente da Grazioso, cognato di Sergio, che come premio ottenne il titolo di duca di Roma, mentre Costantino e i fratelli, rifugiatisi invano nel Palazzo del Laterano, vennero arrestati. Gli scontri si protrassero ancora fino al 31 luglio, quando Valdiperto, all'insaputa di Sergio, riun\u00ed i seguaci romani del partito filo-longobardo e consacr\u00f2 papa il presbitero Filippo, cappellano del monastero di San Vito sull'Esquilino. Ma Cristoforo s'impose nel suo ruolo di primicerio, e il giorno successivo Filippo si ritir\u00f2 senza opporre resistenza, lasciando il partito filo-longobardo in una situazione pericolosa. La reazione del clero e del popolo romano fu violenta, soprattutto con i vescovi e cardinali nominati da Costantino, che furono mutilati ed uccisi. Simile sorte fu riservata a Valdiperto, reo di aver ignorato il clero e il popolo romano per imporre un uomo gradito ai Longobardi. Valdiperto fu catturato mentre abbracciava invano un'immagine sacra nel Pantheon, dove aveva cercato scampo e, gettato in un orrendo carcere, per\u00ed poco tempo dopo in modo crudele.\nSi trov\u00f2 comunque presto l'accordo sul candidato proposto da Cristoforo, il presbitero Stefano, titolare della chiesa di Santa Cecilia, che si era tenuto fuori dai tumulti e che il 7 agosto 768, dopo pi\u00f9 di un anno dalla morte di Paolo I, venne consacrato papa.\nIntanto Costantino era stato catturato, trascinato per le vie di Roma e segregato nel convento di Cellanova sull'Aventino: il 6 agosto venne deposto ed in seguito accecato, sembra su iniziativa di Grazioso. Il 12 aprile 769 si apr\u00ec in Laterano un concilio in cui si svolse un processo a Costantino che dur\u00f2 due giorni e che si concluse con il quasi linciaggio dell'imputato. Nella prima seduta Costantino, accecato, venne interrogato. Gli si chiese come aveva osato assidersi, laico, sulla cattedra di Pietro ed egli rispose che il popolo romano a forza lo aveva fatto papa non potendo pi\u00f9 sopportare tutte le angherie subite da Paolo I. Poi, spalancate le braccia, si gett\u00f3 a terra implorando piet\u00e0. Quel giorno venne licenziato senza che si pronunciasse sentenza. L'interrogatorio riprese il giorno seguente. L'accusato cerc\u00f3 di trincerarsi dietro l'esempio di alcuni predecessori, anch'essi saliti alla cattedra episcopale direttamente dallo stato laico. Questo discorso non piacque affatto agli astanti. Dice infatti il Liber Pontificalis che appena il disgraziato ebbe pronunciato queste parole a sua difesa \"tutti i sacerdoti, infuriati, a furia di schiaffi gli fecero battere il volto a terra e poi lo cacciarono a calci fuori della Chiesa\". La fine che poi fece Costantino non \u00e8 certa, ma il concilio termin\u00f2 con la distruzione di tutti gli atti ufficiali da lui promulgati e con la decisione che in futuro il papa avrebbe dovuto essere scelto solo fra i diaconi ed i \"presbiteri cardinali\", mentre veniva ridimensionata fortemente la partecipazione dei laici alle elezioni del pontefice"}
{"id": "46640", "revid": "125751257", "url": "https://it.wikipedia.org/wiki?curid=46640", "title": "Papa Adriano I", "text": "Biografia.\nDiscendente da una famiglia dell'aristocrazia militare di Roma, era il figlio di Teodoro, morto quando Adriano era ancora in tenera et\u00e0; fu accolto dallo zio paterno Teodoto (o Teodato) \"consul, dux et primicerius Sanctae Romanae Ecclesiae\", forse fratello di Alberico \"marchio et consul tusculanus princeps potentissimus\", che alcuni genealogisti, pur privi di documentazione certa, ritengono l'antenato pi\u00f9 remoto dei conti di Tuscolo. Fu diacono durante il pontificato di papa Stefano III, alla cui morte Adriano fu acclamato all'unanimit\u00e0 e venne consacrato il 9 febbraio 772.\nRelazioni con Franchi e Longobardi.\nGi\u00e0 dai primi atti ufficiali diede il segnale dell'indirizzo della sua politica futura: richiam\u00f2 dall'esilio gli esponenti della fazione filo-franca che Paolo Afiarta, il rappresentante longobardo a Roma, aveva allontanato in occasione dei disordini verificatisi durante il pontificato di Stefano III e di contro, ai rappresentanti longobardi venuti a Roma per rendergli il dovuto omaggio come nuovo pontefice, present\u00f2 subito le sue rimostranze, accusando anche il loro re Desiderio di tradimento per non aver rispettato i patti di restituzione dei territori del \"Patrimonio di San Pietro\", gi\u00e0 appartenuti ai bizantini, poi occupati dai longobardi stessi e promessi allo Stato della Chiesa: si trattava di chiari ed evidenti segni di voler intraprendere una politica di alleanza con i Franchi. Il re longobardo Desiderio comprese che era inutile tentare qualsiasi tipo di approccio e alla prima occasione (il rifiuto del papa di incoronare la sua protetta Gerberga, regina dei territori appartenuti al suo defunto marito Carlomanno, fratello del re franco Carlo Magno che li aveva incamerati), pass\u00f2 alle vie di fatto, occupando Ferrara e ponendo sotto assedio Ravenna, che chiese aiuto a Roma. Adriano invi\u00f2 a Desiderio Afiarta, con la richiesta di desistere dal suo assedio (ben sapendo che non avrebbe ottenuto nulla), ma appena fu partito organizz\u00f2 in Roma un processo contro la fazione longobarda per i disordini di qualche anno prima, che si concluse, ovviamente, con la condanna di Afiarta stesso e di tutti i rappresentanti del partito filo-longobardo. La sentenza venne comunicata all'arcivescovo Leone di Ravenna, con l'incarico di arrestare ed esiliare Afiarta, ma Leone, in un eccesso di zelo, lo arrest\u00f2 e lo fece anche giustiziare. Adriano ufficialmente rimprover\u00f2 Leone, ma in realt\u00e0 fu ben felice che gli avesse eliminato il capo del partito avverso, che avrebbe potuto creargli seri problemi in Roma.\nOvviamente Desiderio reag\u00ec, occupando Senigallia, Montefeltro, Urbino e Gubbio e rifiutando qualsiasi ambasceria che non fosse un colloquio diretto e personale col papa. Adriano, da parte sua, accett\u00f2 a condizione che gli venissero prima restituiti tutti i territori e le citt\u00e0 occupate e Desiderio, che non poteva certo sottostare ad una simile condizione, minacci\u00f2 direttamente Roma. Il papa si trov\u00f2 costretto a invocare l'aiuto del re dei Franchi, Carlo Magno, che era al momento impegnato in una campagna militare in Sassonia. Nell'attesa Adriano, che non poteva certo competere militarmente con le armate longobarde che nel frattempo marciavano verso Roma, tent\u00f2 di utilizzare le armi che aveva a disposizione, e minacci\u00f2 di scomunica Desiderio, se avesse oltrepassato i confini del Ducato di Roma. Che si fosse veramente preoccupato per l'anatema, o che avesse solo voluto spaventare il papa, di fatto Desiderio si ferm\u00f2 e torn\u00f2 indietro.\nLa delegazione franca, inviata nel frattempo a Roma per verificare la situazione, non trov\u00f2 i Longobardi all'assedio, ma pot\u00e9 prendere atto dello stato delle cose, e venne inoltre informata delle pretese di Gerberga. Si rec\u00f2 allora a Pavia, capitale del regno longobardo, dove Desiderio rifiut\u00f2 la restituzione dei territori al papa, anche dietro pagamento di un'ingente somma di monete d'oro che una successiva ambasceria franca gli offr\u00ec. A Carlo Magno, che oltre tutto era anche preoccupato delle pretese dinastiche dei figli del defunto fratello Carlomanno e di Gerberga, non restava che la soluzione militare.\nNel settembre 773 Carlo Magno entr\u00f2 in Italia con una grossa armata e costrinse Desiderio a rinchiudersi nella sua capitale Pavia, il figlio Adalgiso (l'Adelchi manzoniano) a rifugiarsi a Costantinopoli, e sua cognata Gerberga a consegnarglisi.\nProlungandosi l'assedio, Carlo Magno chiam\u00f2 la moglie Ildegarda e i figli e si rec\u00f2 a Roma per trascorrervi la Pasqua. Il 2 aprile 774 (sabato santo) fu accolto in citt\u00e0 dal popolo e dalle autorit\u00e0 come un trionfatore, mentre Adriano gli and\u00f2 incontro all'ingresso della Basilica di San Pietro. Esaurite le devozioni e i riti della Pasqua, il 6 aprile iniziarono gli incontri istituzionali, nei quali il papa ribad\u00ec le sue richieste e Carlo, come gi\u00e0 aveva fatto suo padre Pipino il Breve, fece stilare un documento (andato anch'esso perduto come il precedente ma sostanzialmente accettato dagli storici) in cui venivano nuovamente elencati i territori di pertinenza della Chiesa, e in cui il re franco s'impegnava a restituirli (\"Promissio Romana\"); il documento fu poi deposto sull'altare di San Pietro dove i contraenti giurarono di rispettare gli impegni.\nMa si trattava di territori ancora da conquistare, e per alcuni di essi (Venezia, l'Istria e i ducati di Benevento e Spoleto) in seguito la \"restitutio\" alla Chiesa non si realizz\u00f2 mai. Le cose non andarono dunque esattamente come previsto. Carlo Magno, tornato a Pavia, prese la citt\u00e0, mand\u00f2 in esilio il re longobardo a Corbie (in terra franca) e con un gesto innovativo il 10 luglio 774 assunse per s\u00e9 il titolo di \"Re dei Franchi e dei Longobardi\", oltre a quello che gi\u00e0 aveva di \"patricius Romanorum\": il regno longobardo in Italia si estingueva, e con esso, praticamente, anche la storia di quel popolo. In quanto \"Re dei Longobardi\", dunque, Carlo Magno entrava in possesso anche dei territori rivendicati dal papa, e d'altra parte, in quanto \"patricius Romanorum\", cio\u00e8 difensore di Roma, non aveva nulla da difendere in quanto il nemico non esisteva pi\u00f9. In pratica, l'ampliamento dei territori dello Stato della Chiesa non aveva pi\u00f9 motivo di essere messo in atto, cos\u00ec Carlo Magno torn\u00f2 in Francia senza neanche cominciare a mantener fede agli impegni presi. Anzi, dopo aver conquistato il regno longobardo, per diversi anni non sent\u00ec il bisogno d'incontrarsi con il papa.\nAdriano non grad\u00ec certo questo atteggiamento: le aspettative del pontefice, al contrario di Carlo Magno, erano aumentate, ma egli dovette attendere a lungo ed ebbe pi\u00f9 volte a lamentarsi dell'indifferenza del re franco in merito alle sue richieste Fin\u00ec per accontentarsi di alcuni incrementi territoriali al Ducato di Roma, all'Esarcato di Ravenna e alla Pentapoli bizantina\nNel 776 le speranze sorte per Spoleto sfumarono: il ducato si sottomise volontariamente a Carlo Magno. Successivamente furono sferrati tre distinti attacchi ai possedimenti della Chiesa di Roma: il duca di Chiusi s'impossess\u00f2 di varie citt\u00e0 della Tuscia, mentre il duca di Benevento occup\u00f2 la citt\u00e0 di Terracina, situata nel ducato bizantino di Napoli, da cui sarebbe stato facile puntare direttamente su Roma. Ma soprattutto l'arcivescovo Leone di Ravenna occup\u00f2 alcuni centri dell'ex Esarcato, scacciando i rappresentanti papali e sostituendoli con i suoi nel tentativo di creare uno Stato indipendente; peraltro in questo suo tentativo fu anche sostenuto da Carlo Magno che, morto Leone nel 777, incamer\u00f2 quei territori. Adriano rinnov\u00f2 le sue pressioni sul re dei Franchi ed insistette a lungo perch\u00e9 il re tornasse a Roma. Carlo finalmente cedette alle richieste e venne a Roma per la Pasqua del 781.\nIl primo atto fu il battesimo di Carlomanno (che aveva allora quattro anni e a cui fu cambiato il nome in Pipino) e Ludovico (di tre anni), il terzo e quarto figlio di Carlo Magno; Adriano ne assunse il padrinato e contemporaneamente li consacr\u00f2 re d'Italia: il primo (di fatto re dei Longobardi sotto la sovranit\u00e0 del re dei Franchi) e re d'Aquitania il secondo. Il battesimo e la consacrazione dei due figli di Carlo Magno rinsald\u00f2 comunque i rapporti tra questi e il papa, che politicamente ora si sentiva pi\u00f9 sicuro, essendo scomparso il tradizionale nemico longobardo e potendo contare anche sui regni d'Italia e di Aquitania come forti alleati. Poi si pass\u00f2 all'esame dei problemi giuridici e istituzionali. Certo, rimaneva in piedi l'annosa questione territoriale che Adriano rivendicava alla Chiesa, ma Carlo Magno fece un gesto distensivo, donando al papa Rieti e la Sabina, ma con l'esclusione dell'Abbazia di Farfa, alla quale il re dei Franchi, gi\u00e0 dal 775, aveva concesso uno statuto autonomo speciale; a questi si aggiunsero presto la diocesi di Tivoli, la Tuscia e il ducato di Perugia, pi\u00f9 alcune citt\u00e0 della bassa Toscana. In occasione della sua terza visita a Roma (787) Carlo riconobbe al papa il diritto di riscuotere i censi di Tuscia e Spoleto, in cambio il riconoscimento della sua sovranit\u00e0 su entrambi. Fu confermata anche l'assegnazione a Roma dell'ex Esarcato d'Italia, con Ravenna, Bologna, Ancona, e del ducato di Spoleto, gi\u00e0 nell'orbita imperiale. In realt\u00e0 furono esaudite compiutamente solo le richieste riguardanti il Lazio. Per Benevento, il cui duca longobardo Arechi II era alleato di Costantinopoli, Carlo non si volle impegnare per mantenere rapporti neutrali con l'impero d'Oriente. Tramontate le illusioni ravennati e spoletine, l'ex ducato romano venne a costituire il dominio temporale dei papi nella sua interezza. Solo nel XIII secolo fu realizzato il programma di espansione concepito nell'VIII.\nLa questione della Baviera.\nDal 748 era Duca di Baviera, una delle regioni pi\u00f9 civili d'Europa, Tassilone, cugino di secondo grado di Carlo Magno (infatti era figlio di Hiltrude, zia dell'imperatore). Carlo per\u00f2 mal tollerava l'autonomia del cugino, e tuttavia non poteva n\u00e9 risolvere il problema con un intervento militare, n\u00e9 invocare presunte forzature sui diritti dinastici in quanto lo stesso Pipino il Breve, suo padre, aveva assegnato al nipote la successione del ducato. Sentendosi sempre pi\u00f9 pressato dalle ingerenze di Carlo, che pretendeva un atto di sottomissione del cugino, Tassilone, nel 787, mand\u00f2 ambasciatori presso il papa per chiedere la sua mediazione, approfittando del fatto che in quel momento Carlo Magno si trovava a Roma, promettendo anche del denaro come ricompensa. Ma alle parole non seguirono i fatti. Quando non ricevette il suo compenso, Adriano non solo rifiut\u00f2 un accordo, ma ribad\u00ec le pretese del re, minacciando anche di scomunica il Tassilone III e l'intero popolo dei Bavari in caso di mancata sottomissione, dichiarando al contempo che in caso di guerra i Franchi sarebbero stati preventivamente assolti da qualsiasi barbarie. Nello stesso anno Tassilone fu costretto a fare atto di sottomissione al re franco, divenendone vassallo. Secondo Ludovico Antonio Muratori e Achille Mauri, fu la prima volta nella storia che un papa minacci\u00f2 di scomunica per motivi esclusivamente politici.\nIl secondo Concilio di Nicea.\nSul trono di Costantinopoli sedeva l'imperatrice Irene, reggente per il figlio minorenne Costantino VI, la quale dichiar\u00f2 la sua adesione all'iconodulia (il culto delle immagini), in decisa controtendenza con la linea seguita fino allora dalla Chiesa e dalla corte bizantina. Su tale linea di lotta e condanna all'iconoclastia propose al papa la convocazione di un Concilio a Costantinopoli che si apr\u00ec nel settembre 787 a Nicea (la sede fu spostata e la data iniziale rinviata a causa dei disordini provocati dagli oppositori). Adriano fu ben lieto d'inviare suoi rappresentanti, e la netta condanna dell'iconoclastia e delle relative statuizioni del precedente Concilio di Hieria del 754 produssero un deciso riavvicinamento delle posizioni di Roma e di Costantinopoli, che dunque si riallineava all'ortodossia della Chiesa occidentale, ripristinando l'unit\u00e0 ecclesiastica.\nChi non volle accettare questo nuovo stato di cose fu proprio Carlo Magno il quale, non essendo stato neanche invitato al concilio, non poteva accettare di essere stato escluso, non solo come sovrano del regno franco, ma anche come \"patricius Romanorum\". L'occasione per reagire all'affronto fu l'errata o superficiale traduzione dal greco al latino di un termine contenuto nella relazione sul concilio che Adriano gli invi\u00f2, dove l'originario concetto di \"venerazione\" delle immagini divenne \"adorazione\". La reazione si svilupp\u00f2 su due direzioni: politica nei confronti dell'impero d'Oriente, con un intervento militare a spese del ducato di Benevento contro cui solo poco tempo prima non si era voluto impegnare per mantenere buoni rapporti con Costantinopoli che lo proteggeva; e soprattutto religiosa nei confronti della Chiesa, intanto con la pretesa di conferma nell'elezione del vescovo di Ravenna (abilmente contrastata da Adriano), e poi con la redazione dei \"Libri carolini\", una serie di documenti stilati da alcuni teologi della Chiesa franca con i quali si confutava l'\"adorazione\" delle immagini sacre e si ricusavano pertanto le decisioni del Concilio di Nicea, che quel concetto aveva sviluppato. Per di pi\u00f9 una copia dei \"Libri carolini\" venne inviata al papa perch\u00e9 l'approvasse, cosa che Adriano si rifiut\u00f2 di fare, cercando di spiegare che si era trattato solo di una sorta di malinteso, e che l'aspetto pi\u00f9 rilevante dell'intera questione era la ricomposizione dell'unit\u00e0 ecclesiastica tra le due Chiese. Tent\u00f2 anche di spostare il problema su un piano diverso, proponendo di scomunicare l'Imperatore bizantino come eretico se non avesse risarcito la Chiesa romana dei danni subiti durante la crisi iconoclasta, compresi i famosi territori che il papa rivendicava. Questo dimostra ancora una volta come il legame con il regno franco (che in questa occasione si trovava dall'altra parte della barricata rispetto ad un \"asse\" Roma-Costantinopoli) fosse per Adriano molto pi\u00f9 importante della rinnovata unit\u00e0 di fede con i bizantini. Ma per Carlo non era sufficiente; per il 794 convoc\u00f2 un Concilio a Francoforte sul Meno, a cui parteciparono anche alcuni rappresentanti del papa, nel quale vennero ribadite le decisioni gi\u00e0 prese da Carlo Magno: negazione dell'\"adorazione\" delle immagini, ricusazione della maggior parte delle decisioni assunte al Concilio di Nicea e richiesta di scomunica per l'imperatrice Irene e suo figlio Costantino VI. Il re franco intendeva in tal modo affermare la superiorit\u00e0 dell'autorit\u00e0 dell'Occidente su quella dell'Oriente anche sulle questioni religiose, ma il papa non accett\u00f2 nessuna delle posizioni e delle richieste del concilio franco, e la disputa rimase irrisolta alla morte di Adriano.\nLa Roma di Adriano I.\nDurante il suo pontificato, Adriano s'impegn\u00f2 in numerose opere edilizie (sia edifici ad uso laico che edifici religiosi) e sociali, restituendo a Roma quell'aspetto di monumentalit\u00e0 che l'aveva caratterizzata nel periodo dello splendore imperiale. Tra le opere principali: la ristrutturazione degli argini del Tevere che un'inondazione nel 791 aveva danneggiato, il restauro di alcuni degli antichi acquedotti romani, con una pi\u00f9 capillare distribuzione idrica nella citt\u00e0, e la ristrutturazione delle mura, con nuove e pi\u00f9 adeguate fortificazioni (soprattutto in occasione della spedizione di re Desiderio contro la citt\u00e0). Notevolissimi e numerosi i suoi provvedimenti nel campo dell'edilizia religiosa: la basilica di San Pietro e il suo campanile, con interventi sia esterni che interni non solo di pura edilizia ma soprattutto di arricchimento e miglioramento artistico (statue, mosaici, ecc.), con abbondante utilizzo di materiali pregiati. E poi la basilica di San Giovanni in Laterano, quella di San Paolo, la chiesa di San Giovanni a Porta Latina e la riedificazione della basilica di Santa Maria in \"Schola Graeca\" (oggi di Santa Maria in Cosmedin).\nDal punto di vista sociale si adoper\u00f2 per la razionalizzazione, ai fini di una maggiore efficacia, della propriet\u00e0 terriera nella campagna romana, incrementando lo sviluppo delle \"domus cultae\", vere e proprie aziende agricole facenti capo alle Diocesi, ideate da papa Zaccaria, e utili anche per un ripopolamento dell'agro romano; in particolare istitu\u00ec quella di Capracorum, su un terreno di propriet\u00e0 della sua famiglia, i cui proventi e prodotti erano destinati alla distribuzione ai poveri.\nTra le tante opere meritevoli nell'amministrazione e gestione del \"patrimonium Sancti Petri\", occorre per\u00f2 ricordare che con Adriano s'introdusse per la prima volta nella curia di Roma quella forma di clientelismo di famiglia definita nepotismo dei papi; fin dall'inizio del suo pontificato assegn\u00f2 infatti le pi\u00f9 rilevanti questioni di Stato e i posti di maggior prestigio e responsabilit\u00e0 a membri della propria famiglia.\nAdriano I mor\u00ec il 25 dicembre 795 e fu sepolto in San Pietro. Sulla sua tomba fu posta una lapide in marmo contenente un epitaffio in versi fatto comporre da Carlo Magno, che definisce Adriano come \"padre\". L'iscrizione \u00e8 tuttora visibile nell'atrio della Basilica Vaticana, sulla sinistra del portale."}
{"id": "46641", "revid": "57342", "url": "https://it.wikipedia.org/wiki?curid=46641", "title": "Giuseppe Grioli", "text": "Biografia.\nSi laure\u00f2 con lode presso l'Universit\u00e0 di Messina, in fisica il 27 ottobre 1936, sotto la direzione scientifica di Antonio Rostagni con una tesi dal titolo \"La conducibilit\u00e0 termica dei gas alle basse pressioni\", e l'anno successivo in matematica. Nel 1938 divenne ricercatore dell'Istituto nazionale per le applicazioni del calcolo del CNR, del quale successivamente divenne vice-direttore. Nel 1949 risult\u00f2 primo dei ternati per la cattedra di meccanica razionale dell'Universit\u00e0 di Cagliari, ma nello stesso anno venne chiamato dall'Universit\u00e0 di Padova, dove svolse tutta la sua attivit\u00e0 accademica e scientifica.\nRicopr\u00ec fino al fuori ruolo la cattedra di meccanica razionale della facolt\u00e0 di scienze, della quale fu preside dal 1968 al 1975; successivamente divenne professore emerito. Nel 1969 fu nominato socio corrispondente dell'Accademia Nazionale dei Lincei. Socio nazionale nel 1979, fu nominato decano della sezione \"Meccanica e applicazioni della matematica\".\nFu inoltre membro dell'Istituto veneto di scienze, lettere ed arti, dell'Accademia patavina di scienze, lettere e arti, dell'Accademia nazionale delle scienze, dell'Accademia peloritana dei Pericolanti e delle Accademie di scienze di Torino e di Palermo.\nI principali campi delle sue ricerche furono la dinamica dei sistemi rigidi, la meccanica dei continui con particolare attenzione verso le trasformazioni reversibili e i sistemi dotati di struttura interna, la teoria delle vibrazioni. Nel suo trattato del 1962 \"Mathematical theory of elastic equilibrium: recent results\", Grioli approfond\u00ec gli studi del matematico Antonio Signorini sulla teoria dell'elasticit\u00e0 non lineare, gettando le basi della teoria delle microstrutture, che successivamente avrebbe avuto un notevole sviluppo. Una delle numerose applicazioni di questa teoria \u00e8 la possibilit\u00e0 di previsione dei meccanismi di collasso di materiali tradizionali e, di conseguenza, la capacit\u00e0 di progettare materiali innovativi nel campo dell'ingegneria strutturale e civile.\nPer i suoi risultati nel 1973 gli \u00e8 stato conferito il Premio linceo per la matematica, la meccanica e le applicazioni.\n\u00c8 scomparso nel 2015 all'et\u00e0 di 102 anni."}
{"id": "46643", "revid": "697352", "url": "https://it.wikipedia.org/wiki?curid=46643", "title": "Stanley Donen", "text": "Biografia.\nEx ballerino con Gene Kelly, firm\u00f2 insieme a lui la regia di \"Un giorno a New York\" (1949) e \"Cantando sotto la pioggia\" (1952).\nDiresse poi da solo diversi musical, tra cui \"Sette spose per sette fratelli\" (1954), \"Cenerentola a Parigi\" (1957), \"Il boxeur e la ballerina\" (1978); commedie brillanti e sofisticate (\"Sciarada\", 1964; \"Quel giorno a Rio\", 1984), psicologiche (\"Quei due\", 1969) e fantascientifiche (\"Saturno 3\", 1980).\nCome riconoscimenti alla carriera, nel 1998 ricevette il premio Oscar e nel 2004 il Leone d'oro alla Mostra del Cinema di Venezia.\n\u00c8 morto a New York il 21 febbraio 2019 all\u2019et\u00e0 di 94 anni\nVita privata.\nDopo essere stato fidanzato con le attrici Judy Holliday e Elizabeth Taylor, si spos\u00f2 cinque volte: dal 1948 al 1951 con la ballerina Jeanne Coyne; dal 1952 al 1959 con l'attrice Marion Marshall; dal 1960 al 1971 con Adelle O'Connor Beatty; dal 1972 al 1985 con l'attrice Yvette Mimieux; infine dal 1990 al 1994 con Pamela Braden.\nEbbe tre figli: Peter (1953-2003, morto a 50 anni per un attacco di cuore) e Joshua (1955) dalla seconda moglie e Mark (1962) dalla terza.\nDal 1999 alla morte fu compagno della regista e sceneggiatrice Elaine May."}
{"id": "46657", "revid": "48344", "url": "https://it.wikipedia.org/wiki?curid=46657", "title": "Michail Aleksandrovic Bakunin", "text": ""}
{"id": "46660", "revid": "124740524", "url": "https://it.wikipedia.org/wiki?curid=46660", "title": "Storia della Scozia", "text": "La storia della Scozia ha inizio poco dopo la fine dell'ultima glaciazione (Glaciazione W\u00fcrm, circa 10.000 anni fa) con l'insediamento di popolazioni dedite alla caccia e raccolta provenienti da est e presumibilmente alla ricerca di nuovi territori liberi dai ghiacci.\nLa Preistoria.\nEt\u00e0 della pietra.\nTra il sesto e il quarto millennio a.C. (mesolitico) si insediarono nell'area popolazioni di cacciatori e raccoglitori provenienti dall'Europa continentale, vissero soprattutto sulle isole come ad esempio R\u00f9m, Oronsay oppure nei pressi delle coste, in prossimit\u00e0 degli estuari o in luoghi protetti sulle pendici dei rilievi.\nIl neolitico port\u00f2 con s\u00e9 rilevanti novit\u00e0, la coltivazione e l'allevamento. Insediamenti di quest'epoca si hanno sulle isole Orcadi e sulle Ebridi esterne, arcipelaghi accomunati dal ritrovamento di reperti di ceramiche di Unstan. Di poco successivo \u00e8 il sito di Skara Brae (3000 a.C. - 2500 a.C.) sulle Orcadi. In quest'epoca si svilupparono forme pi\u00f9 complesse di religiosit\u00e0, di esse permangono numerosi luoghi di sepoltura, i \"cairns\", come ad esempio quello di Maes Howe, sempre sulle Orcadi.\nAllo stesso periodo risalgono i cerchi di megaliti come ad esempio quelli del Ring of Brodgar o gli Stones of Stenness (entrambi sulle Orcadi) oppure la formazione di Callanish sull'isola di Lewis e Harris. Non \u00e8 del tutto chiaro lo scopo di queste costruzioni ma \u00e8 probabile che servissero come osservatori astronomici e per la misurazione delle fasi lunari.\nEt\u00e0 del bronzo.\nLa costruzione di \"cairns\" e di monumenti megalitici prosegu\u00ec anche nell'et\u00e0 del bronzo quando apparvero le prime fortificazioni sulle sommit\u00e0 delle colline (i cosiddetti \"hill forts\", rimasti in uso fino all'et\u00e0 del ferro) come ad esempio Eildon Hill nei pressi di Melrose che risale intorno al 1000 a.C. e che comprendeva diverse centinaia di abitazioni circondate da una fortificazione. Meno spettacolari erano i \"Crann\u00f3g\", insediamenti costruiti su piccole isole artificiali.\nEt\u00e0 del ferro.\nVerso la met\u00e0 del primo millennio a.C. i conflitti si intensificarono con l'arrivo di ondate di popolazioni celtiche provenienti da sud. Intorno al 400 a.C. i Celti introdussero il ferro. La continua diffusione, anche in quest'epoca, dei tipi di fortificazioni gi\u00e0 esistenti alle quali si aggiunsero i \"brochs\", le torri circolari diffuse soprattutto sulla costa atlantica, trasmettono l'immagine di un territorio diviso fra innumerevoli trib\u00f9 in lotta fra di loro. Questo \u00e8 anche quanto descrissero i romani, la cui prima incursione risale al 55 a.C.; ispirandosi ai numerosi tatuaggi in uso presso i locali, definirono le popolazioni usando il termine collettivo \"Picti\", da cui pitti.\nL'invasione romana.\nLe prime notizie scritte sulla storia della Scozia risalgono all'epoca romana. Sebbene le popolazioni locali avessero fatto occasionale uso di testi scritti per scopi commemorativi era di gran lunga pi\u00f9 diffusa la trasmissione orale. Con lo scomparire della tradizione druidica gran parte di questo patrimonio and\u00f2 perduto. Gli unici resoconti scritti risalenti ad epoche pre-romane sono quelli di Pitea che circumnavig\u00f2 le isole britanniche (da lui chiamate \"Pretanik\u00e9\") nel 325 a.C.\nLa conquista della Gran Bretagna da parte dei romani avvenne nel 43 d.C., oltre un secolo dopo le prime invasioni da parte di Giulio Cesare. Nel 77 Gneo Giulio Agricola fu nominato governatore della provincia romana di Britannia insediandosi nel sud dell'isola. In seguito a diversi successi militari nelle aree meridionali le truppe romane si insinuarono nei territori settentrionali giungendo in Scozia nel 79 e incontrando una forte opposizione da parte dei caledoni. Tra l'82 e l'83 d.C. Agricola invi\u00f2 una flotta che circumnavig\u00f2 le coste settentrionali giungendo fino alle Orcadi e nell'84, nella Battaglia del monte Graupio, sconfisse infine le trib\u00f9 caledoni guidate da Calgaco. La battaglia ebbe luogo in una localit\u00e0 non identificata, che Tacito chiama \"Mons Graupius\", nella quale fa pronunciare a Calgaco il famoso discorso che termina con \"ubi solitudinem faciunt, pacem appellant\".\nCome ha tramandato ai posteri il genero Tacito, Agricola port\u00f2 i confini dell'impero fino a una linea che attraversa la Scozia dal Firth of Clyde al Firth of Forth. I Romani non penetrarono nelle Highlands, ma raggiunsero lungo la costa del mar del Nord il Moray Firth con una serie di fortificazioni.\nSotto Antonino fu eretto un vallo dal \"Clyde\" al \"Forth\" (Vallo di Antonino); la sua costruzione dur\u00f2 12 anni, ma venne abbandonato verso il 160. I Romani si ritirarono dalla Caledonia (l'attuale Scozia) attorno al 155 e vi ritornarono per un breve periodo dal 159 al 163. Successivamente, con l'imperatore Settimio Severo nel periodo 208 - 211, tentarono per l'ultima volta la completa conquista della Caledonia.\nScozia medievale.\nDopo il ritiro di Roma.\nNell'epoca successiva al definitivo ritiro dei romani (circa nel 410), la popolazione della Scozia era composta da due gruppi principali:\nEntrambe queste popolazioni parlavano lingue celtiche britanniche (P-Celtic) da cui originarono il gallese, il cornico e il bretone.\nNella stessa epoca affluirono alcune popolazioni di invasori:\nVichinghi.\nGli attacchi vichinghi ebbero inizio nel 793 con la distruzione del monastero di Lindisfarne. Iona fu assalita nel 794 e le Isole Orcadi, le Shetland e le Ebridi divennero colonie scandinave.\nI secoli successivi furono caratterizzati dalla costante conflittualit\u00e0 fra le popolazioni, in parte a causa delle invasioni alla conquista di terre e in parte per far mostra delle proprie virt\u00f9 militari: in tutte le popolazioni presenti nell'area la casta dominante era infatti quella dei guerrieri.\nI rimescolamenti dovuti alle varie invasioni furono un primo elemento collante fra le varie popolazioni ma il fattore pi\u00f9 importante fu la diffusione del Cristianesimo.\nCristianizzazione.\nGran parte dei Britanni era, fin dai tempi dell'invasione romana, di religione cristiana, e britannico era il primo santo scozzese, San Ninian, che si adoper\u00f2 per convertire i Pitti. Secondo gli scritti di San Patrizio e San Columba, i Pitti avevano per\u00f2 abbandonato il cristianesimo dopo la morte di Ninian (432). Tocc\u00f2 quindi a San Columba, uno Scotto di lingua gaelica arrivato in Scozia nel 563, riprendere l'opera di conversione. Columba si insedi\u00f2 nell'isola di Iona con dodici compagni, dove fond\u00f2 un monastero che divenne la roccaforte della cultura cristiana nella regione. La diffusione del Cristianesimo apr\u00ec la strada a rapporti pi\u00f9 pacifici fra i Pitti e gli Scotti; si diffusero i matrimoni misti, tanto che nell'843 il sovrano scotto Kenneth MacAlpin, che un\u00ec D\u00e0l Riata con il regno di Pictavia, era figlio di una principessa dei Pitti.\nMacAlpin, con l'unione dei due regni, diede vita al regno di Alba che tramite conquiste e matrimoni si estese fino a comprendere, nel 1034, gran parte del territorio dell'attuale Scozia. Con la vittoria nella battaglia di Carham (1018) Malcolm II di Scozia si assicur\u00f2 il possesso del Lothian.\nIl regno di Alba.\nIl 1034 \u00e8 l'anno della morte di M\u00e1el Coluim mac Cin\u00e1eda, mentre \u00e8 controversa la definizione che gli viene talvolta attribuita di \"primo sovrano di Scozia\". Certo \u00e8 che a lui si deve l'abolizione dell'antico sistema di trasmissione del titolo basato sulla \"tanistry\": uccidendo infatti un possibile \"tanist\" fece s\u00ec che il titolo passasse ad un suo nipote (Donnchad mac Cr\u00edn\u00e1in) facendo divenire il titolo a tutti gli effetti ereditario.\nIl regno di Donnchad I (salito al trono per discendenza in linea femminile, sua madre era figlia di M\u00e1el Coluim II) fu un fallimento da un punto di vista militare, fu infatti sconfitto dagli inglesi a Durham nel 1040. In una localit\u00e0 chiamata \"Bothgofnane\" Donnchad fu ucciso da Mac Bethad mac Findl\u00e1ich, il Mormaer di Moray, che prese il potere, nonostante nell'iconografia Mac Bethad venga spesso descritto come un personaggio negativo fu in grado di assicurare al regno un periodo di pace.\nMac Bethad fu sconfitto nel 1057 da M\u00e1el Coluim III, figlio di Donnchad, che assunse il soprannome di \"Cenn M\u00f3r\" (inglesizzato in Canmore, significa \"grande capo\").\nIl suo regno fu caratterizzato da profondi cambiamenti nella struttura sociale, Malcom III aveva trascorso 17 anni presso la corte inglese, si era sposato due volte, la prima con la norvegese Ingibiorg Finnsdottir e in seguito con la principessa anglo-ungherese Margaret \u00c6theling. Quest'ultima, in seguito canonizzata, inizi\u00f2 una profonda riforma religiosa. Malcolm introdusse nella regione il feudalesimo, con cui la fedelt\u00e0 legata al concetto di consanguineit\u00e0 (clan) su cui era basata la societ\u00e0 scozzese venne sostituita (anche solo in parte) dalla fedelt\u00e0 garantita dalla cessione di propriet\u00e0 terriere.\nIl processo di diffusione della religione prosegu\u00ec sotto il regno di Davide I che fece arrivare nell'area molti monaci, a quest'epoca risale la fondazione di diverse abbazie come Melrose, Kelso, Jedburgh e Dryburgh. Nel 1200 la Scozia era suddivisa in 11 diocesi, fatta eccezione per la zona delle Highlands dove le strutture religiose erano piuttosto rade. Nello stesso periodo furono istituite le \"royal burgh\", citt\u00e0 con uno statuto particolare che accordava una certa autonomia di governo e vantaggi commerciali (Edimburgo, Stirling e Berwick-upon-Tweed).\nDurante quest'epoca si cre\u00f2 una differenza fra l'area delle Highlands e la zona delle Lowlands ma prima che questo potesse rappresentare un problema si pose la questione della discendenza al trono...\nLa \"Auld Alliance\" e le guerre d'indipendenza scozzese.\nNel 1175 la Scozia viene assoggettata (almeno formalmente) da Enrico II Plantageneto, re d'Inghilterra. Alla fine del XIII secolo la Scozia \u00e8 completamente assoggettata all'Inghilterra dopo le vittorie inglesi a Dunbar e Berwick. La pietra del destino (Stone of Scone o Stone of Destiny), su cui erano incoronati i re scozzesi \u00e8 trasferita da Scone a Londra. Edoardo I nomina Giovanni di Warenne governatore di Scozia.\nNel 1286 mor\u00ec Alessandro III. Nel decennio precedente vi era stata una serie di decessi nella linea di successione e l'unica erede rimasta era la nipote, Margherita ancora in fasce. Edoardo I d'Inghilterra, prozio di Margherita, sugger\u00ec l'opportunit\u00e0 di un matrimonio fra questa e il suo altrettanto giovane figlio, nel 1290 i tutori di Margherita acconsentirono ma nel viaggio dalla Norvegia alla Scozia la piccola perse la vita sulle isole Orcadi.\nNel 1291 Edoardo I presiedette una \"conferenza\" in cui i due pretendenti pi\u00f9 forti al trono, da un lato John Balliol dall'altro Robert Bruce di Annandale, ebbero modo di presentare le loro rivendicazioni. Edoardo scelse il primo obbligandolo a rendere omaggio alla corona inglese rendendo quindi la Scozia uno stato vassallo. Nel tempo Edoardo impose una serie di vessazioni, inducendo John Balliol alla ricerca di un'alleanza con la Francia (1295). In questo periodo ha inizio l'influsso culturale francese nell'architettura, nella legge, nel vocabolario. \u00c8 l'inizio di quella che sar\u00e0 in seguito chiamata \"Auld Alliance\", rinnovata da Robert Bruce nel 1326 col Trattato di Corbeil.\nNel 1296 l'Inghilterra invase la Scozia e John Balliol venne deposto da Edoardo I. Gli scozzesi si ribellarono al dominio inglese sotto la guida di William Wallace e conseguirono una grande vittoria a Stirling Bridge nel 1297. Wallace riconquist\u00f2 Berwick e comp\u00ec varie incursioni nel Northumberland. Nel 1298 venne nominato Guardiano del Regno. Il 22 luglio 1298 Wallace fu sconfitto a Falkirk e successivamente venne imprigionato, torturato ed impiccato.\nNel 1306 Robert Bruce venne incoronato re di Scozia. Nel 1314 il sovrano inglese Edoardo II pass\u00f2 il confine con una grande armata, ma nella battaglia di Bannockburn venne sconfitto da Robert Bruce. Con la Dichiarazione di Arbroath del 1320, fatta da alcuni nobili scozzesi a Papa Giovanni XII, venne sostanzialmente sancita l'indipendenza scozzese. Con il Trattato di Northampton del 1328 re Edoardo III d'Inghilterra riconosceva formalmente l'indipendenza del Regno di Scozia. Tuttavia, nel 1333, solo quattro anni dopo la morte di Roberto I di Scozia (Robert Bruce), l'Inghilterra tent\u00f2 di invadere nuovamente la Scozia con il pretesto di mettere sul trono Edward Balliol, figlio di John Balliol. Iniziava per la Scozia la Seconda Guerra d'Indipendenza e, nonostante le vittorie riportate dagli inglesi a Dupplin Moor e a Halidon Hill, la resistenza scozzese fu tenace, cos\u00ec fall\u00ec l'intento inglese di mettere Balliol sul trono della Scozia. Nel frattempo scoppiava la guerra dei cento anni tra Inghilterra e Francia per questioni di tipo dinastico, ed Edoardo III perse interesse per la Scozia, lasciando Balliol al suo destino. Nel 1341, Davide II, figlio ed erede di Roberto I, fu in grado di ritornare in Scozia dal suo temporaneo esilio in Francia. Nel 1356 Edward Balliol rinunci\u00f2 definitivamente alle sue rivendicazioni sul trono scozzese.\nLa Scozia degli Stuart.\nRoberto II.\nNel 1371 ascese al trono di Scozia Roberto II, figlio di Marjorie Bruce e Walter Stewart.\nRoberto III.\nNel 1390 divenne re di Scozia Giovanni Stuart, figlio di Roberto II, che prese il nome regale di Roberto III. Durante il regno di Roberto III il potere reale era nelle mani del Duca d'Albany Roberto, fratello del sovrano. Dopo la morte sospetta del principe Davide, nel 1406 Roberto III non esit\u00f2 a mettere a riparo Giacomo, l'altro figlio, inviandolo in Francia. Durante il viaggio Giacomo venne catturato ed imprigionato per diciotto anni dagli inglesi.\nGiacomo I.\nDopo la morte di Roberto III il Duca d'Albany divenne reggente della Scozia fino a quando Giacomo Stuart non venne liberato nel 1424 all'et\u00e0 di trentadue anni. Ripreso il potere Giacomo I riasser\u00ec l'autorit\u00e0 regia in Scozia.\nGiacomo II.\nSotto Giacomo II, succeduto al padre nel 1437 continu\u00f2 la politica di centralizzazione monarchica a danno della famiglie nobili scozzesi.\nGiacomo III.\nCon il regno di Giacomo III le Orcadi e le Shetland, norvegesi da sei secoli, sono portate in dote nel 1468 grazie al matrimonio con Margherita, figlia di Cristiano I, re di Danimarca e Norvegia. \nGiacomo IV.\nCon Giacomo IV venne posto fine all'indipendenza del Signore delle isole, cos\u00ec anche le Isole Ebridi furono incorporate nel Regno di Scozia. Nel 1503 Giacomo IV spos\u00f2 Margherita Tudor, figlia di Enrico VII d'Inghilterra. Nel 1512 la Auld Alliance venne rinnovata, cos\u00ec quando la Francia venne attaccata da Enrico VIII, il Regno di Scozia entr\u00f2 in guerra invadendo l'Inghilterra. Nonostante ci\u00f2 le armate scozzesi vennero fermate nella battaglia di Flodden Field dove trov\u00f2 la morte anche re Giacomo IV. Successore di Giacomo IV fu il figlio Giacomo V.\nGiacomo V.\nQuando sal\u00ec al trono nel 1513 Giacomo V aveva solo un anno. Il governo della Scozia venne affidato a reggenti, in un primo momento alla madre Margherita Tudor, sorella di Enrico VIII d'Inghilterra, e successivamente a Giovanni Stewart, Duca di Albany. Arrivato alla maggiore et\u00e0, Giacomo V assunse effettivamente il potere nel 1524. Come il padre, Giacomo V cerc\u00f2 di attuare, bench\u00e9 fallendo, una politica di rafforzamento della monarchia scozzese. Nel 1538 Giacomo V prese in sposa Maria di Guisa, una nobile francese imparentata con i Valois. Nel frattempo i rapporti con il re inglese Enrico VIII peggiorarono, arrivando allo scontro nella battaglia Solway Moss dove gli scozzesi furono pesantemente battuti.\nMaria (I).\nNata l'8 dicembre 1542, Maria Stuarda, figlia di Giacomo V Stuart, diventa regina a sei giorni di vita. La reggenza della Scozia and\u00f2 alla madre Maria di Guisa. Dopo una serie di campagne vittoriose condotte dagli inglesi, Maria Stuarda venne mandata in Francia all'et\u00e0 di cinque anni. Dopo aver scacciato gli inglesi dalla Scozia, Maria di Guisa prese ufficialmente la reggenza della Scozia. In quel periodo la Scozia sub\u00ec una forte influenza culturale francese. Nel 1558 Maria, che \u00e8 cattolica, spos\u00f2 il Delfino di Francia. Nel 1557 un gruppo di nobili protestanti si oppone alle nozze di Maria con un \"papista\": viene contratto una sorta di patto \"tra Dio e il popolo\". Tra i firmatari del \"patto\" si trovano i conti di Argyll, Morton, Glencairn e John Erskine di Dun. Nel 1560 la regina madre mor\u00ec, e fin\u00ec anche la Auld Alliance tra Francia e Scozia con la firma del Trattato di Edimburgo. Poco dopo il parlamento scozzese abol\u00ec la Chiesa cattolica in Scozia. Nel 1559 John Knox, un ex-prete cattolico, \u00e8 ordinato ministro della Chiesa di Scozia nella Cattedrale di St. Giles a Edimburgo. Knox fu il personaggio pi\u00f9 influente nello sforzo di imporre il presbiterianesimo e di cacciare i cattolici dalla Scozia.\nAl ritorno dal Continente, Maria Stuarda trov\u00f2 un paese protestante. Sebbene di fede cattolica, la regina non volle imporre il cattolicesimo ai suoi sudditi protestanti. I suoi sei anni di regno furono caratterizzati da una serie di crisi, in gran parte causati da intrighi di corte. Nel 1567 Maria venne imprigionata nel Castello di Loch Leven, poi dovette abdicare a favore del figlio Giacomo, divenuto poi Giacomo VI di Scozia. Maria riusc\u00ec a fuggire dal Castello di Loch Leven e, dopo aver tentato di riprendere il trono senza successo, ripar\u00f2 in Inghilterra dalla cugina Elisabetta. In Inghilterra Maria divenne un bastione per i cospiratori cattolici, i quali speravano di scalzare Elisabetta Tudor dal trono inglese. Accusata di tradimento, Maria venne giustiziata nel 1587.\nGiacomo VI.\nIl figlio di Maria Stuarda e di Lord Darnley, Giacomo, divent\u00f2 re di Scozia dopo l'abdicazione forzata della madre nel 1567. Giacomo aveva appena tredici mesi al momento della sua ascesa al trono e crebbe in un ambiente protestante. Dopo l'esecuzione di Maria e la morte di Elisabetta I, che non aveva figli, la corona d'Inghilterra and\u00f2 a Giacomo che diventa cos\u00ec Giacomo VI di Scozia e Giacomo I d'Inghilterra (Unione delle Corone, 1603). Giacomo si trasfer\u00ec in Inghilterra e non fece pi\u00f9 ritorno in Scozia.\nCarlo I.\nBench\u00e9 unite dallo stesso re, l'Inghilterra e la Scozia mantennero le loro proprie istituzioni. Anche la riforma protestante si era evoluta in modo differente in Scozia dall'Inghilterra. Mentre in Inghilterra restavano le antiche pratiche liturgiche cattoliche, in Scozia la riforma protestante fu pi\u00f9 radicale. Dopo i tentativi falliti di Giacomo VI di introdurre la forma anglicana nella chiesa scozzese, nel 1637 Carlo I volle imporre una sorta di Prayer Book alla Chiesa scozzese. La mossa del re provoc\u00f2 una serie di rivolte in Scozia e, in contrapposizione alla politica religiosa imposta dal sovrano, nacque il movimento politico dei Covenanti, i quali si prefiggevano di divulgare il presbiterianesimo. I Covenanti arrivarono a formare un esercito per combattere le riforme religiose fortemente volute da Carlo I. Negli anni Quaranta i Covenanti furono \"de facto\" i padroni della Scozia. L'esercito dei Covenanti arriv\u00f2 a combattere in Irlanda, in particolare per proteggere i coloni protestanti dell'Ulster, e in Inghilterra, durante la Guerra civile inglese a fianco della fazione parlamentarista.\nTuttavia non tutti i sudditi scozzesi andarono contro re Carlo I. Nel 1644 il Duca di Montrose si sollev\u00f2 a favore del sovrano. Aiutato da truppe irlandesi e delle Highlands scozzesi, il tentativo di Montrose ebbe inizialmente successo, ma venne sconfitto nel 1646. Nel 1649 re Carlo I venne decapitato.\nCarlo II.\nDopo la morte di Carlo I venne proclamato re Carlo II. La Scozia venne invasa dalle armate di Oliver Cromwell. Tra il 1652 e il 1660 la Scozia fece parte del Commonwealth inglese. Con la fine del Commonwealth, e la relativa restaurazione monarchica, torn\u00f2 il confine tra Inghilterra e Scozia. Durante il regno di Carlo II la Scozia venne gestita da nobili locali. Alla fine degli anni Settanta e all'inizio degli anni Ottanta nelle Lowlands scoppiarono ancora rivolte per questioni religiose, per\u00f2 brutalmente represse. Carlo II mor\u00ec nel 1685.\nGiacomo VII.\nIl futuro Giacomo VII si convert\u00ec al cattolicesimo intorno al 1672. Dopo l'incoronazione, avvenuta nel 1685, si cre\u00f2 una situazione paradossale per cui il re \u00e8 al tempo stesso cattolico e capo della Chiesa d'Inghilterra. Nel 1688 arriv\u00f2 dai Paesi Bassi Guglielmo d'Orange che conquist\u00f2 il trono inglese, e conseguentemente anche quello scozzese, eliminando Giacomo VII, che si rifugi\u00f2 in Francia, nonch\u00e9 il principe Giacomo Francesco Edoardo Stuart, noto come il \"Vecchio Pretendente\". Coloro che rimasero fedeli alla linea dinastica di Giacomo fuggirono o combatterono: sono conosciuti come giacobiti.\nRivolte giacobite.\nNel 1704 il parlamento scozzese eman\u00f2 l\"Act of Security\" con il quale venne interdetto il trono a un pretendente di fede cattolica.\nDopo l'Atto di Unione con l'Inghilterra (1707), il \"Vecchio pretendente\" Giacomo Stuart (detto Giacomo VIII per i legittimisti) tent\u00f2, con l'aiuto dei francesi, di sbarcare in Gran Bretagna, ma venne fermato dalla marina britannica. Nel 1715 scoppi\u00f2 un'altra rivolta giacobita, promossa da John Erskine, ma venne soffocata dal Duca di Argyll.\nNel 1745, Carlo Edoardo Stuart, figlio di Giacomo Edoardo, detto il \"Giovane pretendente\", sbarc\u00f2 in Scozia, ottenne alcune vittorie e si autonomin\u00f2 Giacomo VIII di Scozia. Carlo venne per\u00f2 sconfitto nel 1746 dagli inglesi nella battaglia di Culloden. Carlo Edoardo torn\u00f2 in Italia, dove era nato, e vi rimase fino alla morte nel 1788.\nIl parlamento di Londra eman\u00f2 nuove leggi che mirarono a demolire l'identit\u00e0 e le strutture economiche dei clan con l\"Highland Dress Proscription Act\" del 1746 poi abolito nel 1782.\nUnione con l'Inghilterra.\nCon la stagnazione economica dei primi anni del Settecento la Scozia divenne dipendente dall'Inghilterra nella vendita di lino e bestiame. Da parte inglese ci fu una forte pressione per giungere ad un'effettiva fusione dei due regni. Nel 1707 il parlamento scozzese, congiuntamente a quello inglese, vot\u00f2 la fusione tra Inghilterra e Scozia. Nacque cos\u00ec un nuovo regno: il regno di Gran Bretagna.\nCon l'Atto di Unione del 1707 la storia della Scozia si confonde con quella della Gran Bretagna. In questo periodo nacque la bandiera britannica (\"Union Jack\") dalla fusione della croce di San Giorgio (Inghilterra) e della croce di Sant'Andrea (Scozia).\nAll'interno del sistema dei clan la terra era considerata possesso della comunit\u00e0. Col passare delle generazioni i capi-clan tendevano ad accumulare ricchezza e ad allontanarsi dagli altri membri. Nel XVIII secolo i diritti dei membri del clan non vennero pi\u00f9 rispettati. Il capo-clan anglicizzato non parlava nemmeno pi\u00f9 la stessa lingua di quelli che per lui non sono pi\u00f9 suoi congiunti. Quando nelle Lowlands divent\u00f2 economicamente vantaggioso sostituire esseri umani con animali da allevamento, nessun nobile esit\u00f2 pi\u00f9 un attimo, poich\u00e9 le pecore Cheviot e Blackface generavano molto pi\u00f9 reddito di qualsiasi coltivatore. Il grande \"successo\" dei proprietari terrieri attraverso tutta la Scozia a partire dal 1785 \u00e8 conosciuto come \"The Highland Clearances\", ossia \"gli sgombramenti\". Con le \"Clearances\" i contadini vennero trapiantati in aree costali e invitati a dedicarsi alla pesca e alla coltivazione di alcuni tipi di alghe che venivano ricercate per la colorazione di tessuti. Questi prodotti per la colorazione, alternativi rispetto ai prodotti tradizionalmente utilizzati, erano diventati particolarmente redditizi perch\u00e9 le guerre napoleoniche impedivano l'importazione dei prodotti tradizionalmente utilizzati per la colorazione. Con la fine delle guerre napoleoniche, le aree costiere delle Highlands non fornivano pi\u00f9 grossi mezzi di sussistenza. Molti abitanti di queste zone si videro costretti a lasciare ancora una volta le loro terre per cercare lavoro nelle nascenti industrie scozzesi (particolarmente Glasgow e Paisley in Scozia) o al di l\u00e0 del mare, in Irlanda (particolarmente a Belfast, che stava divenendo un centro industriale importante), o nel Nordamerica.\nLa Scozia nell'et\u00e0 Contemporanea.\nOttocento.\nNell'Ottocento la Scozia vide il rapido sviluppo delle sue prime industrie. Nei primi anni del secolo fiorirono le industrie tessili della costa occidentali che per\u00f2 andarono in crisi dopo lo scoppio della guerra civile americana. Allo stesso tempo iniziava lo sfruttamento del ferro e del carbone. Nel 1831 venne aperta la prima linea ferroviaria in Scozia. Alla fine del secolo la Scozia aveva un capillare servizio ferroviario, dedicato principalmente allo sviluppo delle industrie metallurgiche.\nNell'Ottocento la popolazione scozzese ebbe una crescita demografica considerevole, poich\u00e9 in un secolo quadruplic\u00f2. Questo periodo vide anche la forte emigrazione di scozzesi, in cerca di nuove opportunit\u00e0, verso il Nordamerica, l'Australia, il Sudafrica e in Inghilterra. Intanto dall'Irlanda, colpita dalla carestia degli anni Quaranta, giunsero numerosi immigranti di fede cattolica diretti nella nascente citt\u00e0 industriale di Glasgow.\nNel corso dell'Ottocento, seppur lentamente, iniziava la riabilitazione della cultura delle Highlands. I romanzi di Walter Scott, nonch\u00e9 di altri scrittori scozzesi, contribuirono a squarciare il velo, in tutta Europa, sull'identit\u00e0 scozzese, romantica, tradizionale e folcloristica, in contrapposizione a quella inglese, capitalista e modernista. Nonostante questi fervori culturali, il territorio delle Highlands restava una regione povera. Il potere politico, economico e giurisdizionale era ancora in mano a poche famiglie nobili, integrate tra l'altro con i ceti dominanti inglesi. La diseguale distribuzione delle terre rimase un forte problema emotivo nelle Highlands e divenne una delle battaglie per i nuovi movimenti religiosi radicali che si affacciarono a partire dagli anni Quaranta, cos\u00ec gli affittuari delle Highlands iniziarono ad abbracciare tali movimenti. I predicatori, provenienti essi stessi dagli strati pi\u00f9 poveri della popolazione, si opponevano all'ordine costituito. Dopo un periodo di violenze, il governo si accorse delle vittime delle Clearances e dell'ingiusta distribuzione terriera nella Scozia. Col Crofters Act del 1886 il governo britannico garant\u00ec ai contadini il possesso della loro terra col diritto a lasciarla in eredit\u00e0, e riconobbe il diritto a un risarcimento per chi era stato espulso.\nNovecento.\nCon lo scoppio della Grande Guerra la Scozia contribu\u00ec allo sforzo bellico del Regno Unito, inviando quasi settecentomila uomini al fronte. Durante la guerra, l'industria navale scozzese ebbe un boom che svan\u00ec agli inizi degli anni venti. La crisi economica degli anni venti-trenta port\u00f2 al risorgere del nazionalismo scozzese. Nel 1934 fu fondato lo Scottish National Party (SNP). La politica dello SNP consiste nello sfruttare tutte le possibilit\u00e0 offerte dal sistema politico britannico, soprattutto la partecipazione alle elezioni - amministrative, politiche, europee \u2013 per ottenere sempre pi\u00f9 autonomia. In questo periodo di stagnazione economica, riprese in gran vigore l'emigrazione, in particolare verso gli Stati Uniti, il Canada e l'Australia.\nDurante la seconda guerra mondiale la Scozia sub\u00ec alcuni pesanti bombardamenti dalla Luftwaffe, tuttavia l'industria bellica e navale tornarono a prosperare. Dopo il conflitto mondiale l'economia industriale scozzese peggior\u00f2 fino ad arrivare alla deindustralizzazione. Negli anni settanta l'economia scozzese torn\u00f2 a prosperare grazie alla scoperta del petrolio del Mare del Nord. Inoltre iniziarono a fiorire le istituzioni finanziarie.\nPoliticamente la Scozia, nell'immediato dopoguerra si dimostr\u00f2 ad essere un buon serbatoio di voti per il Partito laburista. A fianco dei laburisti prosperavano anche i partiti indipendentisti. Nel 1945 l'SNP riesce a ottenere un seggio alla Camera dei Comuni. Nel 1974 ottenne undici seggi. Nel 1979 venne indetto un primo referendum sulla devoluzione, ma non ebbe successo perch\u00e9 non raggiunse il quorum dei votanti.\nIntanto si formarono anche gruppi radicali poich\u00e9 nel 1980 venne fondata la Scottish National Liberation Army (SNLA), gruppo armato che lottava per l'indipendenza, il quale non ottenne la stessa vetrina internazionale dell'organizzazione omologa irlandese.\nL'11 settembre 1997 gli elettori scozzesi approvarono il progetto di autonomia del governo laburista. Il testo fu approvato col 74,3% di s\u00ec. Venne costituito un parlamento autonomo secondo gli accordi di devoluzione politica. In un secondo referendum si chiede se dare al parlamento un limitato potere di imposizione fiscale. Il s\u00ec vince col 63,5% dei voti.\nDuemila.\nNel maggio 1999, per la prima volta dopo tre secoli, si sono tenute le prime elezioni per il parlamento scozzese (Holyrood) e, in quell'occasione, il Labour ottenne la maggioranza dei seggi. In pochi anni, tuttavia, il Partito Nazionale Scozzese riusc\u00ec a conquistare la maggioranza dei seggi. Nelle elezioni generali del 2007, il partito di Alex Salmond ottenne ben 47 seggi, diventando cos\u00ec il maggiore partito scozzese e avere la maggioranza relativa al parlamento.\nLe performance elettorali dello SNP non sembravano conoscere crisi: alle elezioni europee del 2009 si conferm\u00f2 primo partito scozzese con 2 seggi all'europarlamento, nel 2011, invece, increment\u00f2 i propri parlamentari a Holyrood di ben 22 seggi, sancendo di fatto il primo governo dello SNP a maggioranza assoluta.\nNonostante l'innegabile successo elettorale dello SNP, l'opinione pubblica scozzese \u00e8 divisa tra gli unionisti e i repubblicani indipendentisti. Diversi sondaggi sono stati effettuati per saggiare il supporto della comunit\u00e0 ad un'ipotetica indipendenza scozzese da Londra: a novembre 2006 il 52 % degli scozzesi desiderava la scissione. Pi\u00f9 recentemente, nel settembre 2011, la fazione a favore dell'indipendenza sembra ancora riscuotere maggiore successo della sua controparte unionista.\nIl 18 settembre del 2014 si \u00e8 svolto il referendum per la secessione della Scozia dal Regno Unito. Con il 55,3% dei voti, la Scozia resta a far parte del Regno Unito."}
{"id": "46661", "revid": "7", "url": "https://it.wikipedia.org/wiki?curid=46661", "title": "L'Astichello", "text": ""}
{"id": "46680", "revid": "818367", "url": "https://it.wikipedia.org/wiki?curid=46680", "title": "Larus argentatus", "text": "Il gabbiano reale nordico (Larus argentatus Pontoppidan 1763) \u00e8 un gabbiano marino, che nidifica solitamente su scogliere in colonie, occasionalmente in coppie solitarie.\nIl becco giallo ha negli adulti una macchia rossa. Il passaggio dal piumaggio giovanile al piumaggio adulto dura 4 anni.\nSimile superficialmente al \"Larus michahellis\", al punto che secondo alcuni autori costituisce una variante geografica della stessa specie, se ne distingue tuttavia per una serie di caratteristiche sia fisiche che comportamentali, alcune delle quali difficili da rilevare a un'osservazione superficiale.\nLa differenza pi\u00f9 evidente \u00e8 costituita dal colore delle zampe (rosa in \"L. argentatus\" e gialle in \"L. michahellis\"); inoltre la testa di \"L. argentatus\" in piumaggio invernale \u00e8 molto pi\u00f9 vistosamente macchiettata di grigio (in \"L. michahellis\" la macchiettatura \u00e8 minima, quasi invisibile se non da molto vicino, ed appare solo per un brevissimo periodo di tempo).\nAnche le vocalizzazioni sono diverse: la voce di \"L. argentatus\" \u00e8 infatti sensibilmente pi\u00f9 acuta e meno nasale di quella del congenere mediterraneo.\nInoltre il \"L. argentatus\" \u00e8 diffuso in Europa settentrionale e il \"L. michahellis\" nel Mare Mediterraneo. Condividono ampi territori (Spagna settentrionale, Francia occidentale, Canale della Manica) a volte solo durante l'estate (Inghilterra meridionale, Germania settentrionale, Polonia settentrionale). In inverno pu\u00f2 essere avvistato lungo le coste italiane (soprattutto nell'alto Adriatico) fino alla Sicilia e pi\u00f9 difficilmente lungo i corsi d'acqua delle regioni pi\u00f9 interne (recenti osservazioni in Piemonte).\nNelle zone in cui convivono, nonostante le superficiali somiglianze, le due specie, pur condividendo a volte gli stessi siti di nidificazione, tendono a non incrociarsi.\nSistematica.\nHa due sottospecie:"}
{"id": "46681", "revid": "200568", "url": "https://it.wikipedia.org/wiki?curid=46681", "title": "Gabbiano reale", "text": ""}
{"id": "46684", "revid": "125612362", "url": "https://it.wikipedia.org/wiki?curid=46684", "title": "ISBN", "text": "Il codice ISBN (dall'inglese International Standard Book Number, \"numero di riferimento internazionale del libro\") \u00e8 una sequenza numerica di 13 cifre usata internazionalmente per la classificazione dei libri (\u00e8 ancora utilizzata anche la codifica antecedente il 2007, costituita da un numero di cifre pari a 10, in cui l'ultima cifra pu\u00f2 eventualmente contenere la lettera maiuscola X). \u00c8 definito da uno standard dell'ISO, derivato dalla codifica SBN inglese del 1967. Sebbene non obbligatorio, il suo uso per\u00f2 \u00e8 ormai diventato essenziale per l'immissione del prodotto librario nei canali della grande distribuzione.\nOgni codice ISBN identifica in modo univoco ogni specifica edizione di un libro (non per\u00f2 le semplici ristampe, che mantengono lo stesso codice dell'edizione cui si riferiscono) e, una volta assegnato, non pu\u00f2 pi\u00f9 essere riutilizzato.\nEsistono anche analoghi codici numerici per la classificazione di pubblicazioni periodiche come i quotidiani o le riviste (l'ISSN) e per gli spartiti musicali (l'ISMN).\nStoria.\nNel 1965 la Smith's, la pi\u00f9 estesa catena inglese della grande distribuzione specializzata in libri e giornali, annunci\u00f2 di voler passare nel giro di un paio d'anni alla gestione computerizzata dei propri magazzini e depositi e, per creare un adeguato sistema di catalogazione, ne commission\u00f2 lo studio al professor Gordon Foster. In effetti, la codifica Standard Book Numbering (SBN) a 9 cifre fu elaborata nel 1966 in accordo con altri venditori di libri e attuata nel 1967.\nL'ISO (International Organization for Standardization) convoc\u00f2 allora una commissione per discutere della possibilit\u00e0 di ampliare questo metodo all'uso internazionale, possibilit\u00e0 per altro gi\u00e0 contemplata e auspicata nello studio di Foster (compreso il passaggio da 9 a 10 cifre). Il primo incontro si tenne a Londra nel 1968 con i rappresentanti di Danimarca, Francia, Germania, Irlanda, Paesi Bassi, Norvegia, Regno Unito, USA e un osservatore dell'UNESCO. Altri paesi contribuirono con suggerimenti scritti e dichiarazioni d'interesse. Una relazione dell'incontro venne distribuita a tutti i membri dell'ISO e le varie osservazioni furono discusse nei successivi incontri di Berlino e Stoccolma del 1969, fino all'approvazione dell'ISBN a 10 cifre come standard nel 1970 con l'ISO 2108.\nDal 1\u00ba gennaio 2007 si sono aggiunte 3 cifre (978 o 979) davanti al \"vecchio\" ISBN, portando cos\u00ec le cifre che compongono l'ISBN da 10 a 13; l'algoritmo che genera il carattere di controllo \u00e8 cambiato, per cui l'ultima cifra generalmente non coincide nelle due versioni.\nIl codice \u00e8 normalmente rappresentato tramite il font OCR-B.\nFormato.\nL'attuale codice ISBN \u00e8 formato da una stringa di 13 cifre, suddivise in 5 settori. Generalmente, ma non sempre, i vari settori del codice ISBN sono separati l'uno dall'altro da un trattino (\u00e8 il metodo consigliato) o da uno spazio.\nSolo il primo e l'ultimo settore hanno un numero fisso di cifre (rispettivamente 3 e 1), mentre per gli altri tre settori centrali il numero di cifre varia in modo complementare fra loro. I tre settori centrali, nel loro insieme, hanno dunque a disposizione le nove cifre restanti; ci\u00f2 significa che, meno cifre sono utilizzate dal gruppo linguistico e dall'editore, pi\u00f9 cifre sono disponibili per la sua produzione editoriale (il settore titolo). In altre parole, le lingue e gli editori che hanno meno cifre nel codice ISBN dovrebbero essere anche quelli che pubblicano una maggior quantit\u00e0 di libri.\nEsemplificando, se consideriamo il codice ISBN riportato nell'immagine all'inizio di questa voce, 978-3-16-148410-0, ed escludiamo il primo e l'ultimo settore (978 e 0), le nove cifre dei tre settori centrali sono 3-16-148410. Come si vede, il gruppo linguistico (3 = tedesco) e l'editore (16 = Mohr Siebeck) usano solo tre cifre, per cui rimangono 6 cifre per il settore titolo: in altri termini, l'editore tedesco Mohr Siebeck ha a propria disposizione un milione di codici titolo.\nSe consideriamo invece il codice ISBN riportato nell'immagine qui sopra a destra, 978-81-7525-766-5, ed escludiamo il primo e l'ultimo settore (978 e 5), le nove cifre dei tre settori centrali sono 81-7525-766. In questo caso il gruppo linguistico (81 = indiano) e l'editore (7525) usano sei cifre, per cui ne rimangono solo tre per il settore titolo; il che significa che quell'editore indiano ha a propria disposizione solo mille codici titolo.\nPrefisso EAN.\nIl primo settore del codice ISBN \u00e8 costituito da tre cifre, per ora limitate a 978 o 979. Esse indicano che il prodotto esaminato \u00e8 un libro e dipendono dall'adattamento del sistema ISBN a quello EAN. Poich\u00e9 l'EAN \u00e8 un codice a barre utilizzato per l'identificazione univoca di prodotti destinati al consumatore finale, dal 1\u00ba gennaio 2007 la codifica ISBN a 10 cifre (ISBN-10) \u00e8 stata modificata per presentarne 13 (ISBN-13) e coincidere cos\u00ec con il numero del codice a barre EAN-13, sfruttandone tutti i vantaggi nelle diverse fasi della produzione, distribuzione e commercio dei libri.\nTuttavia, nel codice EAN per gli altri prodotti non librari, le prime tre cifre identificavano il paese di provenienza del prodotto, elemento invece gi\u00e0 presente nell'ISBN-10. Per non stravolgere la precedente codifica ISBN e poterla comunque convertire facilmente in quella EAN, per tutti i libri, di qualsiasi paese, lingua o area geografica, si \u00e8 deciso di creare uno stato fittizio, il cosiddetto \"Bookland\" (il \"Paese del libro\", gi\u00e0 in uso presso alcuni editori fin dagli anni ottanta), a cui \u00e8 stato assegnato il prefisso 978. In tal modo i codici ISBN a 10 cifre gi\u00e0 esistenti sono rimasti immutati (esclusa l'ultima cifra, il carattere di controllo) ed \u00e8 stato loro semplicemente anteposto il prefisso 978.\nAnalogamente sono stati individuati i prefissi EAN 977 per la conversione a 13 cifre dei codici ISSN (periodici) e 979 per quella dei codici ISMN (spartiti musicali). Una parte del prefisso 979 \u00e8 anche utilizzata per aumentare la disponibilit\u00e0 di codici per i prodotti librari.\nGruppo linguistico.\nIl secondo settore del codice ISBN identifica il gruppo nazionale, linguistico o geografico da cui proviene il libro e pu\u00f2 utilizzare da 1 a 5 cifre. Nel seguito sono elencati i codici dei gruppi linguistici o geografici.\nEditore.\nIl terzo settore del codice ISBN identifica, all'interno del rispettivo gruppo linguistico, la casa editrice (o il marchio editoriale) che ha pubblicato il libro. Pu\u00f2 utilizzare da 2 a 7 cifre. Come detto, agli editori con una produzione editoriale ampia generalmente viene assegnato un codice editore di poche cifre in modo da averne a disposizione di pi\u00f9 per il settore del titolo. In ogni caso, l'editore che abbia esaurito tutte le possibilit\u00e0 di titoli, connesse con un determinato codice editore, pu\u00f2 sempre richiederne un secondo, un terzo ecc.\nOltre agli editori veri propri, rientrano in questo settore anche tutti quegli enti, fondazioni e istituti, sia pubblici sia privati, che hanno una qualche forma di produzione editoriale. Dal 2015 \u00e8 anche possibile ottenere uno specifico codice ISBN anche per l'autore che non desideri avvalersi di un editore e che intenda pubblicare in proprio.\nTitolo.\nIl quarto settore del codice ISBN \u00e8 quello che identifica il titolo o, meglio, una specifica edizione (o coedizione) di un certo titolo, diversa dalle precedenti per il formato, il numero di pagine, la presenza o meno di illustrazioni e naturalmente il contenuto, come un ampliamento del testo o una nuova traduzione. Pu\u00f2 utilizzare da 1 fino a 6 cifre.\nOltre ai tradizionali libri cartacei, il codice titolo identifica anche i libri stampati su pergamena, tessuto, materie plastiche e altri materiali, in Braille, le carte geografiche, i libri-gioco e i libri game, i video didattici, gli audiolibri su musicassetta, i CD, i DVD, i software educativi e didattici, le pubblicazioni elettroniche o multimediali.\nCarattere di controllo.\nL'ultimo settore del codice ISBN \u00e8 costituito da una sola cifra, chiamata appunto cifra o carattere di controllo, perch\u00e9 verifica che non vi siano errori nel codice che la precede.\nCalcolo della cifra di controllo nell'ISBN-10.\nLa cifra di controllo nell'ISBN-10 si calcola dalle altre nove cifre con il seguente algoritmo numerico:\nSe il resto \u00e8 0:\nAltrimenti:\nEsempio: dato un codice 88-515-2159-\nLa cifra di controllo \u00e8 X.\nVerifica di un codice ISBN-10.\nPer verificare la correttezza di un codice ISBN-10:\nEsempio: dato un codice 88-515-2159-X\nIl codice \u00e8 valido.\nEfficacia.\nVerifichiamo quanto \u00e8 affidabile la cifra di controllo. Supponiamo di avere il codice \"ai = a1, a2, ... ,a9\". Siano \"pi\" i pesi associati. Se si verifica uno scambio, ossia vengono invertiti due numeri, diciamo il j-esimo e il k-esimo, la somma differir\u00e0. Per dar luogo alla stessa cifra di controllo, la differenza tra le somme dovrebbe essere un multiplo di 11. Ossia, \"ceteris paribus\",\ncio\u00e8\nOra, visto che n\u00e9 l'uno n\u00e9 l'altro termine della moltiplicazione possono essere divisibili per undici, visto che i \"pi\" vanno da 2 a 10, e gli \"ai\" da 0 a 9, uno scambio singolo non pu\u00f2 mai dare la stessa somma, a meno che il secondo termine non sia nullo, ossia i due numeri scambiati siano uguali. Ma questo non \u00e8 uno scambio, a tutti gli effetti pratici.\nSe invece abbiamo un errore, ossia si legge un numero al posto di un altro, fatto possibile con i lettori ottici, avremo che un \"ai\" sar\u00e0 invece letto come \"b \u2260 ai\". La stessa considerazione fatta sopra ci d\u00e0\nPoich\u00e9 \"pi\" non \u00e8 mai multiplo di 11, e \"b - ai\" pu\u00f2 andare al massimo da -9 a +9, l'unico \"multiplo\" di 11 \u00e8 0, ossia i due numeri sono uguali, cio\u00e8 nessun errore. \u00c8 possibile che ci sia un \"doppio\" errore, o anche di pi\u00f9, nel qual caso potrebbe verificarsi che due codici diversi abbiano la stessa cifra di controllo. Tuttavia la probabilit\u00e0 che ci siano due errori \u00e8 molto inferiore a quella di un singolo errore, e la probabilit\u00e0 che il doppio errore causi proprio una differenza multipla di 11 o nulla \u00e8 di circa il 9% (accade infatti mediamente una volta su 11). Perci\u00f2 oltre ad identificare tutti gli scambi e gli errori singoli, \u00e8 anche molto efficace nell'individuare gli errori multipli: inserendo due numeri a caso, questi daranno la stessa cifra di controllo una volta su 11, in media.\nCalcolo della cifra di controllo nell'ISBN-13.\nLa cifra di controllo nell'ISBN-13 si calcola in modo differente. Il relativo algoritmo numerico \u00e8 il seguente:\nEsempio: dato un codice 978-88-430-2534-\nLa cifra di controllo \u00e8 3.\nVerifica di un codice ISBN-13.\nLa prova della correttezza di un codice ISBN-13 si ottiene rieseguendo il calcolo iniziale, stavolta con tutte e 13 le cifre. Il risultato dell'addizione dovr\u00e0 essere divisibile per 10.\nEsempio: dato un codice 978-88-430-2534-3\nIl codice \u00e8 valido.\nISBN A.\nL'ISBN A (Isbn Azionabile) \u00e8 un ulteriore strumento relativo al codice ISBN, il cui utilizzo \u00e8 prettamente riservato alle applicazioni Internet. Restituisce infatti all'utente le informazioni e i servizi che l'editore ha associato al libro. Non \u00e8 quindi un nuovo codice, ma un servizio aggiuntivo dell'ISBN. Si distingue formalmente soltanto per l'ulteriore prefisso 10, e per la lieve modifica di formato. Esempio:ISBN 978-88-89637-41-8ISBN A 10.978.8889637/418"}
{"id": "46689", "revid": "599013", "url": "https://it.wikipedia.org/wiki?curid=46689", "title": "Lx", "text": ""}
{"id": "46698", "revid": "599013", "url": "https://it.wikipedia.org/wiki?curid=46698", "title": "Rh", "text": ""}
{"id": "46703", "revid": "289247", "url": "https://it.wikipedia.org/wiki?curid=46703", "title": "VtM", "text": ""}
{"id": "46708", "revid": "6923", "url": "https://it.wikipedia.org/wiki?curid=46708", "title": "Genere (scienze sociali)", "text": "Il genere (in inglese gender), in sociologia, \u00e8 l\u2019appartenenza all\u2019uno o all\u2019altro sesso, non in base alle differenze di natura biologica o fisica, ma su componenti di natura sociale, culturale e comportamentale, quindi l'appartenenza a uno dei due sessi dal punto di vista culturale e non biologico.\nLa maggior parte delle culture usa un binarismo di genere, con due generi (genere maschile e genere femminile); coloro al di fuori di questi due generi rientrano nel termine generico non binario (o genderqueer).\nLe caratteristiche che definiscono i generi sono variabili a seconda dei contesti storico-sociali e possono includere il sesso biologico (cio\u00e8 lo stato di essere maschio, femmina o intersessuale), strutture sociali basate sul sesso (cio\u00e8 ruoli di genere) o identit\u00e0 di genere.\nAlcune culture hanno specifici ruoli di genere che sono distinti da \"uomo\" e \"donna\", come gli hijra dell'Asia meridionale. Questi sono spesso indicati come terzo genere.\nEtimologia e utilizzo.\nIl termine deriva dal latino \"genus\" e, a partire dall'antico francese \"gendre\" diffusosi in inglese nella forma \"gender\" viene utilizzato per riferirsi ai ruoli di genere come modelli di relazione, aspettative, vincoli ed opportunit\u00e0 diverse. Il termine \"genere\" si distingue da sesso, che invece rimanda alla natura biologica del maschile e del femminile e quindi alla dimensione genotipica e fisiologica.\nIl sessuologo John Money ha introdotto la distinzione terminologica tra sesso biologico (maschio genotipicamente XY/femmina genotipicamente XX) e genere (uomo/donna) come modelli di comportamento nel 1955. Prima del suo lavoro, il termine era usato principalmente per le categorie grammaticali. Tuttavia, il significato corrente della parola non \u00e8 diventato molto diffuso fino agli anni settanta, periodo in cui alcune autrici femministe come Gayle Rubin hanno approfondito l'analisi relativa alla distinzione tra sesso biologico e costruzione sociale del genere. Oggi la distinzione \u00e8 rigorosamente rispettata in alcuni contesti, in particolare le scienze sociali e documenti scritti dalla Organizzazione Mondiale della Sanit\u00e0 (OMS).\nLe scienze sociali hanno un ramo dedicato agli studi di genere. Anche altre scienze, come la sessuologia e le neuroscienze, sono interessate al tema. Mentre le scienze sociali hanno un approccio al genere come un costrutto sociale, la ricerca nelle scienze naturali indaga se, quanto e come alcune differenze biologiche nei maschi e nelle femmine possono influenzare lo sviluppo del genere negli esseri umani cercando di aggiornare il dibattito in corso. Nella letteratura inglese, si \u00e8 analizzata una tripartizione tra sesso biologico, identit\u00e0 di genere, e ruolo di genere sociale. Questo analisi \u00e8 apparsa per la prima volta in un articolo sul transessualismo nel 1978.\nTeorie sulla non-conformit\u00e0 di genere e \"transgender\".\nCisessuale (o, in inglese, \"cisgender\") \u00e8 il termine talvolta utilizzato per coloro che si riconoscono pienamente nel sesso assegnato alla nascita e si conformano al relativo ruolo di genere.\nPer indicare le diverse condizioni dei \"transgender\" e di coloro che, per identit\u00e0 di genere e/o ruolo di genere, non si conformano al sesso o al genere assegnato alla nascita, i movimenti LGBT e alcuni ricercatori hanno proposto diversi termini, alcuni dei quali sono ormai stati ufficialmente accettati dalla American Psychological Association, come quelli riportati nel seguente elenco:"}
{"id": "46730", "revid": "648716", "url": "https://it.wikipedia.org/wiki?curid=46730", "title": "Curie (unit\u00e0 di misura)", "text": "Il curie (simbolo Ci) \u00e8 un'unit\u00e0 di misura dell'attivit\u00e0 di un radionuclide. Esso venne adottato come unit\u00e0 di misura della radioattivit\u00e0 durante il \"Congresso Internazionale di Radiologia\" che si tenne a Bruxelles nel 1910, presieduto proprio da Marie Curie.\nUn curie \u00e8 pari approssimativamente all'attivit\u00e0 di un grammo dell'isotopo radio-226 (226Ra), un materiale scoperto dai pionieri dello studio della radioattivit\u00e0 Marie e Pierre Curie, da cui l'unit\u00e0 prende il nome, ed equivale a 37 miliardi di decadimenti al secondo.\nIl curie \u00e8 stato sostituito dal becquerel nel sistema SI:"}
{"id": "46733", "revid": "1305772", "url": "https://it.wikipedia.org/wiki?curid=46733", "title": "Lari", "text": ""}
{"id": "46737", "revid": "123920901", "url": "https://it.wikipedia.org/wiki?curid=46737", "title": "Rad (unit\u00e0 di misura)", "text": "Il rad (acronimo dall'inglese \"Radiation Absorbed Dose\") \u00e8 un'unit\u00e0 di misura della dose assorbita di radiazione, definita come 100 erg al grammo. Il rad \u00e8 stato sostituito dal gray nel sistema internazionale di unit\u00e0 di misura:\nPer determinare accuratamente gli effetti biologici provocati sulla vittima, deve essere moltiplicata da un 'fattore di qualit\u00e0' che dipende dal tipo di radiazione ionizzante e dal tipo di organismo, diventando la dose equivalente, e viene misurata in modo corrispondente in rem (dall'inglese \"roentgen equivalent mammal\", acronimo \"man\"). 100 rem = 1 sievert (Sv)."}
{"id": "46745", "revid": "1123126", "url": "https://it.wikipedia.org/wiki?curid=46745", "title": "Lete", "text": ""}
{"id": "46753", "revid": "22475", "url": "https://it.wikipedia.org/wiki?curid=46753", "title": "Licaone", "text": ""}
{"id": "46761", "revid": "1745361", "url": "https://it.wikipedia.org/wiki?curid=46761", "title": "Lino", "text": ""}
{"id": "46764", "revid": "599013", "url": "https://it.wikipedia.org/wiki?curid=46764", "title": "Ci", "text": ""}
{"id": "46768", "revid": "465169", "url": "https://it.wikipedia.org/wiki?curid=46768", "title": "Encyclop\u00e9die", "text": "L'Enciclopedia o Dizionario ragionato delle scienze, delle arti e dei mestieri (\"Encyclop\u00e9die ou Dictionnaire raisonn\u00e9 des sciences, des arts et des m\u00e9tiers\" nel titolo originale) \u00e8 una vasta enciclopedia pubblicata nel XVIII secolo, in lingua francese, da un consistente gruppo di intellettuali sotto la direzione di Denis Diderot e con la collaborazione di Jean-Baptiste Le Rond d'Alembert.\nEssa rappresenta un importante punto di arrivo di un lungo percorso teso a creare un compendio \"universale\" del sapere, nonch\u00e9 il primo esempio di moderna enciclopedia di larga diffusione e successo, cui guarderanno e si ispireranno nella struttura quelle successive.\nLa sua introduzione, il \"Discorso Preliminare\", \u00e8 considerata un'importante esposizione degli ideali dell'Illuminismo, nel quale viene altres\u00ec esplicitato l'intento dell'opera di incidere profondamente sul modo di pensare e sulla cultura del tempo.\nProdromi del progetto.\nL\"Encyclop\u00e9die\" di Diderot e D'Alembert rappresent\u00f2 il prototipo per eccellenza cui richiamarsi per quanti intrapresero in seguito la compilazione di opere enciclopediche e fu il punto di arrivo pi\u00f9 completo e significativo di un percorso di ricerca sviluppatosi sin dal XVII e proseguito nella prima met\u00e0 del XVIII secolo. Essa costitu\u00ec, inoltre, il pi\u00f9 ponderoso e consapevole compendio - in un certo senso un vero e proprio \"manifesto\" - rappresentativo della visione del mondo promossa dal movimento filosofico e culturale passato alla Storia come \"Illuminismo\" e fin\u00ec per incarnare il concetto stesso di enciclopedia come \"summa\" complessiva e sistematica delle conoscenze di un'intera cultura, laddove l'impiego di una lingua nazionale si afferma definitivamente come mezzo di descrizione ordinata dell'intero universo del sapere.\nSe l'uso della lingua nazionale e l'ordinamento rigoroso delle materie trattate sono due dei pi\u00f9 importanti fattori che contraddistinguono le moderne enciclopedie dai tentativi condotti in precedenza, possiamo dire che la prima compilazione di una moderna enciclopedia spetta all'italiano Vincenzo Maria Coronelli, celebre cartografo veneziano e generale dei Francescani minoriti, il quale nel 1701 inizi\u00f2 la pubblicazione della sua \"Biblioteca universale sacro-profana\", un'opera ordinata alfabeticamente e scritta in lingua italiana. L'ambizioso progetto di Coronelli rivela l'ampiezza e la maturit\u00e0 in senso enciclopedico della concezione della sua \"Biblioteca\": l'opera avrebbe dovuto contare infatti ben 45 volumi e trecentomila voci. Ben al di sopra della possibilit\u00e0 di un sol uomo, rimase tuttavia incompiuta: solo sette volumi (con 32.000 voci) videro la luce sino al 1706, quando il tentativo intrapreso fu abbandonato.\nFu invece concluso felicemente ed ebbe grande successo internazionale il meno vasto - ma non meno importante e completo - progetto intrapreso da Ephraim Chambers, che nel 1728 pubblic\u00f2 a Londra, in due soli volumi, la sua \"Cyclopaedia, or an Universal Dictionary of Art and Sciences\" (\"Cyclopaedia\", o il dizionario universale delle arti e delle scienze). Sebbene mancasse del tutto di voci biografiche e non trattasse n\u00e9 di Storia, n\u00e9 di Geografia, la \"Cyclopaedia\" era un'opera compilata molto accuratamente e, per questo, s'impose immediatamente come molto attendibile, divenendo rapidamente oggetto di progetti di traduzione e di imitazione in altri Paesi europei.\nIl progetto di traduzione francese della \"Cyclopaedia\" inglese.\nNel 1739, un anno prima della sua morte, Chambers rifiut\u00f2 l'offerta di pubblicare in Francia un'edizione tradotta della sua \"Cyclopaedia\", da dedicare a Luigi XV. Negli anni immediatamente successivi, tuttavia, la traduzione in francese fu iniziata da John Mills, un letterato inglese, autore di pubblicazioni sull'agricoltura, da tempo residente in Francia, il quale prese come assistente il professore tedesco Gottfried Sellius, originario di Danzica, ma stabilitosi da diverso tempo a Parigi.\nSecondo alcune versioni nel 1743 essi si sarebbero rivolti al tipografo reale, il libraio ed editore Andr\u00e9 Le Breton, perch\u00e9 ottenesse per loro conto il permesso di pubblicazione ed i relativi privilegi di stampa; questi, invece, se li sarebbe fatti concedere a proprio nome, provocando il risentimento di Mills. Pi\u00f9 tardi Le Breton si sarebbe mostrato estremamente insoddisfatto del lavoro svolto da Mills, accusandolo di avere un'insufficiente padronanza del francese. La tensione sfoci\u00f2 quindi in un'aggressione fisica condotta dal Le Breton ai danni del Mills. Mills ruppe i rapporti con Le Breton e lo trascin\u00f2 in tribunale, ma la Corte concluse la causa in favore del Le Breton, accreditando le tesi che l'aggressione fosse stata provocata dall'incompetenza dello stesso Mills.\nStando invece a quanto riferito da altre fonti, la traduzione sarebbe stata conclusa dal Mills e dal Sellius tra il 1743 e il 1745 e offerta dai due a Le Breton, il quale avrebbe ottenuto per s\u00e9 il permesso di pubblicazione ed il privilegio reale nel febbraio del 1745. L'opera, che doveva constare di cinque volumi, uno dei quali di tavole, avrebbe dovuto essere intitolata \"Encyclop\u00e9die, ou Dictionnaire universel des arts ed des sciences\u2026 traduit del l'Anglois d'Ephraim Chambers\" secondo quanto annunciato nel piano dell'opera stampato e distribuito dal Le Breton per pubblicizzare l'enciclopedia. A seguito di una lite con Mills, Le Breton ottenne l'annullamento del contratto che aveva stretto con Sellius e Mills ed espanse i suoi piani, coinvolgendo altri 3 editori e puntando a realizzare l'opera in 10 volumi, due dei quali di tavole. Mills torn\u00f2 in Inghilterra, mentre Sellius continu\u00f2 il suo lavoro di traduttore professionale, non solo di voci provenienti dall'opera di Chambers, ma anche da un altro lavoro enciclopedico, il \"Lexicon technicum\" di John Harris.\nLe Breton, una volta rotti definitivamente i rapporti con Mills e Sellius, e non essendo in grado di curare aggiornamento e correzione della traduzione personalmente, nel 1745 ne affid\u00f2 l'incarico all'abate e matematico Jean Paul de Gua de Malves. Questi accett\u00f2, concependo un ampliamento notevole dell'opera; tuttavia anch'egli fin\u00ec per entrare in forte contrasto con il tipografo e per abbandonare il progetto nel 1747.\nLa prima traduzione della \"Cyclopaedia\", in italiano, precede quella francese.\nNegli stessi anni nei quali, come abbiamo visto, tenta faticosamente di prendere avvio la traduzione in francese della \"Cyclopaedia\", tra il 1748 e il 1749 viene completata e pubblicata - in nove volumi \"in quarto\" - a Venezia quella in lingua italiana, nella stessa citt\u00e0 ove, con la \"Biblioteca universale sacro-profana\" di Coronelli, avevano visto la luce i primi volumi enciclopedici dell'Et\u00e0 moderna.\nCronologia dell'impresa editoriale.\nAl fine di portare avanti il loro progetto, Diderot e d'Alembert, che sar\u00e0 condirettore sino al 1759, si circondano di una \"societ\u00e0 di letterati\", visitano gli studi letterari allora in piena fioritura, seguono i lavori d'edizione e, in parte, anche quelli di commercializzazione. Inizialmente prevista per constare di dieci volumi, la loro Encyclop\u00e9die finir\u00e0 per comprenderne 35 (dei quali tredici di tavole) e richieder\u00e0 ventiquattro anni di duro lavoro.\nL\"Encyclop\u00e9die\" \u00e8 anche un'opera militante che si propone di \u00absommuovere tutto, senza eccezioni e senza riguardi\u00bb, e per ottenere tale scopo, Diderot dovr\u00e0 lottare contro la censura. I Gesuiti rimproverano alla tesi dell'abate Prades di contenere delle proposizioni eretiche e riescono ad organizzare un autodaf\u00e9. Madame de Pompadour, favorita di Luigi XV, appoggia Diderot.\nIl seguito dell'impresa dopo Diderot.\nAll'originale seguirono rapidamente riedizioni, adattamenti e copie non autorizzate. Cos\u00ec, sebbene la prima edizione fosse stata tirata in 4.225 esemplari, se ne contano quasi 24.000 tra tutte le diverse edizioni vendute all'epoca della Rivoluzione francese. Tra il 1776 e il 1777, Charles-Joseph Panckoucke e Jean-Baptiste-Ren\u00e9 Robinet pubblicarono un \u00abSupplemento all'Enciclopedia\u00bb in quattro volumi, pi\u00f9 uno di tavole. Una \"Tabella alfabetica\" apparve in due volumi nel 1780. Dal 1782 al 1832 fu pubblicata una edizione completa in 166 volumi.\nA cura di Panckouche furono pubblicate prima il Tableau encyclop\u00e9dique et m\u00e9thodique e successivamente il monumentale progetto enciclopedico Encyclop\u00e9die M\u00e9thodique, evoluzione di quella di Diderot e d'Alembert.\nL'impresa economica.\nIl Piano dell'opera (Prospectus) del 1750 ottenne un migliaio di sottoscrizioni e le condizioni di acquisto, dettagliate nell'ultima pagina, prevedevano: per dieci volumi \"in folio\" dei quali 2 di tavole: 60 lire d'acconto, 36 lire alla consegna del primo volume, prevista per il giugno 1751, 24 lire alla consegna dei successivi, scaglionati di sei mesi in sei mesi, 40 lire alla consegna dell'ottavo volume e dei due tomi di tavole. In tutto, 372 lire.\nL'opera, per i tempi di enorme portata, occup\u00f2 circa mille operai nell'arco di 24 anni. Ci furono 2.250 sottoscrittori per una tiratura di 4.250 copie (numero risibile oggi, ma durante il XVIII secolo, una tiratura \u00abnormale\u00bb non andava oltre i 1.500 esemplari).\nVisto l'elevato prezzo d'acquisto, si pu\u00f2 supporre che il lettore tipico dell'opera facesse parte della classe borghese, dell'esercito, dell'amministrazione statale o della Chiesa..\nDal momento che i salotti di lettura si moltiplicavano, \u00e8 possibile ipotizzare l'opera sia stata consultata da un pubblico significativamente pi\u00f9 esteso di quello costituito dai diretti acquirenti.\nIl temporaneo divieto imposto alla diffusione dei tomi primo e secondo, lungi dalle intenzioni dei censori, accese la curiosit\u00e0 del pubblico attorno all'opera, stimolando proprio in quel periodo pi\u00f9 di 4.000 ordinazioni. A seguito dei sommovimenti generati dalla pubblicazione de \"De l'esprit\", al ritiro del privilegio di stampa e al divieto papale, Le Breton fu condannato, quale pena accessoria, a rimborsare i sottoscrittori, ma nessuno di essi si fece mai avanti per ottenere materialmente alcuna somma.\nIn conclusione, l'impresa fu un vero successo editoriale: per 1.158.000 lire spese, ne furono guadagnate 2.162.000, praticamente raddoppiando l'investimento.\nLa prima edizione italiana.\nLe prime ristampe italiane dell\"Encyclop\u00e9die\" in lingua francese apparvero nella Repubblica di Lucca (tra il 1758 e il 1776) e a Livorno (1770-1778).\nAll'impresa dell'edizione lucchese, curata da Ottaviano Diodati, parteciparono tra gli altri anche l'erudito ecclesiastico locale Giovan Domenico Mansi, in qualit\u00e0 di revisore per conto della curia arcivescovile, e l'archeologo Filippo Venuti di Cortona. Il primo e il secondo volume uscirono con l'imprimatur di papa Benedetto XIV. Il successivo papa, Clemente XIII, fece ammonire Mansi perch\u00e9 desistesse dalla collaborazione. Il Mansi continu\u00f2 per\u00f2 a stendere, in modo anonimo, le note al testo e suo \u00e8 un elogio di Montesquieu, pubblicato nell'introduzione al quinto volume. Secondo alcune fonti il Mansi, che anni dopo divenne arcivescovo di Lucca, si vide preclusa, a causa di questa collaborazione, la nomina a cardinale, ma la notizia \u00e8 priva di qualunque riscontro documentale.\nL'edizione di Livorno fu curata dall\u2019Abate Michelangiolo Serafini e da Filippo Gonnella, col beneplacito del Granduca Pietro Leopoldo di Toscana.\nLo spirito enciclopedico.\nSpirito filosofico.\nNel secolo dei lumi che pone le basi del pensiero moderno, l'evoluzione del pensiero \u00e8 legata all'evoluzione dei costumi. I racconti di viaggi, per esempio quelli di Bougainville, incitano al confronto fra le diverse forme di civilt\u00e0: l'etica e gli usi si dimostrano relativi nello spazio e nel tempo. La borghesia bussa alla porta della nobilt\u00e0, diventando nobilt\u00e0 di denaro contrapposta alla nobilt\u00e0 di spada. Da questo nasce la contrapposizione fra le logiche del determinismo (ereditario) e del libero arbitrio. Molti borghesi si sentono frustrati dal fatto che la situazione (cio\u00e8 la mobilit\u00e0 fra le classi sociali) sia totalmente bloccata, particolarmente in confronto con quanto avviene nella Gran Bretagna.\nSi impongono nella societ\u00e0 nuovi valori: la \"natura\" che determina il divenire dell'uomo, \"il benessere in terra\" che diventa uno scopo, il \"progresso\" per cui tutte le epoche si sforzano di realizzare il massimo benessere collettivo. Il nuovo spirito filosofico che si stabilisce \u00e8 basato sull'amore per la scienza, la tolleranza ed il benessere materiale, in opposizione a tutti i vincoli derivanti dal regime monarchico e dalla religione che non vanno messi in discussione\nContemporaneamente l'ateismo, che debutta ufficialmente come una posizione sociale, viene perseguito dalla legge e pu\u00f2 comportare la condanna a morte.\nSpirito scientifico.\nQuesto sviluppo si ispira allo spirito scientifico. Il metodo sperimentale, applicato a questioni filosofiche, conduce all'empirismo, per il quale tutta la nostra conoscenza deriva, in via pi\u00f9 o meno diretta, dall'esperienza dei sensi, senza intervento dello spirito.\nInoltre, lo spirito scientifico manifesta un suo carattere enciclopedico: nel XVIII secolo non si specializza, ma tocca tutti i domini della conoscenza, dalla scienza alla filosofia, dall'arte, alla politica e alla religione. Si spiega cos\u00ec la produzione di dizionari e di altre opere letterarie generaliste che caratterizzano questo secolo, e di cui l\"Encyclop\u00e9die\" \u00e8 l'esempio forse meglio rappresentativo. Basti pensare ai 31 libri de \"L'Esprit des lois\" di Montesquieu, o ai 36 volumi de l\"Histoire naturelle\" di Buffon, come al saggio di Condillac \"Essai sur les origines des connaissances humaines\" o al \"Dizionario filosofico\" di Voltaire (che conta 614 voci).\nGi\u00e0 sul finire del XVII secolo, Fontenelle, nel suo \"Entretiens sur la pluralit\u00e9 des mondes\" (1686), e Pierre Bayle, nel \"Dizionario storico e critico\" (1697), avevano iniziato l'opera di volgarizzazione di tale forma di pensiero fondata sui fatti sensibili, l'esperienza e la curiosit\u00e0 per le innovazioni.\nSpirito critico.\nLo spirito critico viene espresso principalmente contro le istituzioni. Il modello inglese (monarchia costituzionale) viene preferito alla monarchia assoluta. La critica storica dei testi sacri attacca le certezze della fede, il potere del clero e le religioni rivelate. I filosofi si orientano verso il \"deismo\" che contempla l'esistenza di un dio senza chiesa. Essi criticano allo stesso modo la persecuzione degli Ugonotti da parte della monarchia francese come ad esempio nella voce \"R\u00e9fugi\u00e9s\", Rifugiati.\nIl risvolto positivo di questa critica \u00e8 lo spirito riformistico che l'accompagna. Gli enciclopedisti prendono infatti posizione in modo marcato a favore dello sviluppo dell'istruzione, dell'utilit\u00e0 delle belle lettere, della lotta contro l'Inquisizione e la schiavit\u00f9, della valorizzazione delle arti \"meccaniche\" o \"tecniche\", per l'uguaglianza dei diritti naturali e per lo sviluppo economico, che viene visto come sorgente di ricchezza e di benessere.\nPer difendere le loro idee, gli autori si mossero tra il tono polemico (impiegato ad esempio nella voce \"Pr\u00eatres\", Preti, scritta dal Barone d'Holbach) e diversi momenti di \"autocensura\", che consistevano nell'appoggiarsi a precisi esempi storici al fine di far passare obliquamente determinate idee. L'esame scientifico delle fonti permetteva agli autori di rimettere in questione alcune idee ereditate dal passato e l'abbondanza di note storiche scoraggiava una censura alla ricerca di idee sovversive. Alcuni enciclopedisti preferirono far passare punti di vista iconoclasti all'interno di voci apparentemente anodine. In tal modo, la voce dedicata al \"Capuchon\" (cappuccio) fu utilizzata per ridicolizzare i monaci.\nAnche se la grande quantit\u00e0 di voci prodotte ha talvolta nuociuto alla loro qualit\u00e0 e obiettivit\u00e0, \u00e8 giusto evidenziare la singolarit\u00e0 dell'avventura collettiva che fu l\u2032\"Encyclop\u00e9die\": per la prima volta conoscenze di ogni tipo vengono programmaticamente equiparate ai saperi \"nobili\" e cos\u00ec vi si trovano voci legate alle arti del fornaio, dell'arrotino, del magnano, del pellaio. Questa importanza accordata all'esperienza umana \u00e8 una delle chiavi per il pensiero del secolo: la \"ragione\" si volge verso l'uomo, il quale - in fin dei conti - ne \u00e8 il fine.\nSpirito borghese.\nGli apporti positivi recati dai \"Lumi\" alla civilt\u00e0 occidentale hanno avuto anche un loro \"prosaico\" prezzo. Voltaire, titolare di una delle maggiori fortune del Regno di Francia, ispirandosi al modello inglese, fece di s\u00e9 stesso uno dei primi capitalisti francesi. I valori promossi da questi filosofi, pertanto, sono sovente coincidenti con quelli della classe sociale che li esprimeva e che si avviava a conquistare il potere: la borghesia. La voce \"R\u00e9fugi\u00e9s\", Rifugiati, ne \u00e8 un esempio perfetto: vi si valorizzano il lavoro, la ricchezza e l'industria in opposizione ai valori tradizionali della nobilt\u00e0 dedita non gi\u00e0 al lavoro, ma ai fatti d'arme e caratterizzata dal rifiuto di occuparsi degli affari cos\u00ec come della terra e dell'agricoltura.\nPer la corretta comprensione dei testi \u00e8 dunque indispensabile sottolineare come la gran parte dei filosofi impegnati nell'opera fossero d'estrazione borghese e come essi si rivolgessero a persone del loro stesso stato sociale, a dispetto di quanto dichiarato nella voce \"Zzu\u00e9n\u00e9 et Gens de lettre\", Zzeuene e i letterati, che chiude il diciassettesimo ed ultimo volume dell'opera.\nAncora Voltaire - per non citare altri - ha spesso manifestato in modo netto un certo disprezzo verso il \"popolino\" (d'altra parte scrisse un poema sull'indispensabilit\u00e0 del lusso al benessere che dipinge la miseria del popolo in termini davvero negativi per quest'ultimo) e cos\u00ec da parte sua come da quella di altri, la difesa delle minoranze prende spesso la forma di una metafora della difesa della minoranza borghese in contrapposizione all'onnipotenza della nobilt\u00e0.\nStruttura.\nPer sfuggire ai limiti imposti dall'ordinamento alfabetico, l\"Encyclop\u00e9die\" di Diderot introdusse una significativa innovazione utilizzando quattro diversi tipi di rinvii:\nTali rinvii, su cui si basano oggi, ad esempio, i collegamenti ipertestuali, consentono al lettore curioso di costruire egli stesso il proprio percorso di conoscenza ed il suo stesso sapere. I rinvii permettono inoltre - attraverso l'associazione di idee o di voci dal contenuto sovversivo celate sotto un titolo anodino (come ad esempio la voce intitolata \"cappuccio\") - di accrescere e rendere pi\u00f9 incisivo il carattere illuminista e critico dell\"Encyclop\u00e9die\".\nCitazioni.\nAlcune delle voci dell\"Encyclop\u00e9die\" redatte da Diderot sono disponibili in WikiSource.\nPrincipali contributori.\n\u00c8 impossibile elencare tutti i contributori dell\"Enciclop\u00e9die\", che furono assai numerosi e talvolta anonimi. Tuttavia, possono essere citate alcune personalit\u00e0 celebri \u2013 almeno all'epoca\u00a0\u2013 che hanno fornito un loro contributo.\nElogi.\nSono contenuti nell'ultimo volume di discorso dell'Enciclopedia due Elogi rivolti a Montesquieu e Dumarsais.\nL\"Encyclop\u00e9die\" in cifre.\nDell\"Encyclop\u00e9die\" sono stati stampati 4.250 esemplari. Questi i numeri concernenti l'opera:"}
{"id": "46769", "revid": "77358", "url": "https://it.wikipedia.org/wiki?curid=46769", "title": "Lira (astronomia)", "text": ""}
{"id": "46771", "revid": "1718925", "url": "https://it.wikipedia.org/wiki?curid=46771", "title": "Giuseppe Gibilisco", "text": "Primatista nazionale del salto con l'asta sia outdoor che indoor, in carriera \u00e8 stato dodici volte finalista in manifestazioni internazionali di atletica leggera: tre Giochi olimpici, sei Mondiali (tre outdoor e tre indoor) e tre Europei.\nBiografia.\nGli inizi.\nSi \u00e8 avvicinato all'atletica leggera grazie alle lezioni di educazione fisica alle scuole medie. Ha iniziato a praticare il salto con l'asta a 13 anni sotto la guida di Silvio Lentini. A 17 anni si \u00e8 trasferito dalla sua citt\u00e0 natale, Siracusa, al centro federale di Formia per allenarsi sotto la guida di Vitalij Petrov, il tecnico che ha seguito per tutta la carriera Serhij Bubka, il pi\u00f9 grande saltatore con l'asta di tutti i tempi, e che ha allenato anche la primatista mondiale Elena Isinbaeva.\nA livello giovanile vanta due bronzi ai Mondiali juniores del 1998 e agli Europei under 23 del 2001.\n2003: l'oro ai mondiali di Parigi.\nNel suo palmar\u00e8s, il risultato pi\u00f9 prestigioso ottenuto \u00e8 il titolo di campione del mondo, che si \u00e8 aggiudicato a Parigi 2003 migliorando per ben due volte il record personale e italiano.\nDopo due tentativi sbagliati alla quota di 5,75\u00a0m, Gibilisco decise di passare e tenere l'ultimo salto rimasto per i 5,80\u00a0m. La mossa azzardata si rivel\u00f2 vincente: non solo Gibilisco riusc\u00ec a saltare 5,80 alla prima prova, ma super\u00f2 senza errori anche la quota successiva, 5,85\u00a0m, migliorando il suo precedente limite personale (e record italiano) di 5,82\u00a0m.\nLa quota di 5,90\u00a0m risult\u00f2 invalicabile per tutti i concorrenti in gara tranne che per Gibilisco che cos\u00ec ottenne titolo mondiale, primato personale e record italiano.\n2004-2006.\nAi Giochi olimpici di Atene 2004, nonostante un grave infortunio che ne ha condizionato la stagione, ha vinto la medaglia di bronzo, arrivando terzo in finale con la misura di 5,85\u00a0m.\nNel 2005 a Firenze ha vinto la sua prova in Coppa Europa, contribuendo in modo decisivo al 3\u00ba posto finale dell'Italia. Ha preso parte ai Campionati del mondo di atletica leggera 2005 a Helsinki, dove si \u00e8 classificato quinto con 5,50\u00a0m e agli Europei del 2006 di G\u00f6teborg concludendo la prova al 7\u00ba posto.\n2007: l'accusa di doping e la successiva assoluzione.\nIl 18 luglio 2007 la commissione giudicante della FIDAL, condanna in primo grado Gibilisco a due anni di squalifica, il massimo della pena, a seguito della sua implicazione nell'inchiesta \"Oil for Drugs\", ma due mesi dopo la commissione d'appello ribalta la sentenza e si pronuncia per l'assoluzione.\nIl 26 ottobre il Giudice di Ultima Istanza del CONI conferma la sentenza di primo grado e squalifica in via definitiva l'atleta per 2 anni. Il gruppo sportivo della Guardia di Finanza, di cui Gibilisco fa parte, decide la conclusione del rapporto con l'astista.\nDopo aver presentato appello al Tribunale Arbitrale dello Sport di Losanna, il 9 maggio 2008 viene assolto.\n2008-2009.\nAnnullata la squalifica il 6 giugno torna a gareggiare. Viene tesserato dall'Atletica Jaeger Vittorio Veneto. Il 13 luglio ottiene, con 5,65\u00a0m, il minimo per gareggiare ai Giochi olimpici di Pechino 2008 dove si qualifica per la finale saltando la misura di 5,65 metri, suo record stagionale. In finale viene per\u00f2 subito eliminato non riuscendo a superare la prima misura di gara: 5,45 metri.\nNel 2009 passa alla societ\u00e0 abruzzese Bruni Pubblicit\u00e0 Atletica Vomano, prima societ\u00e0 civile alla \"Coppa Italia di atletica leggera\" 2008 e 2009. L'8 agosto dello stesso anno, saltando 5,50\u00a0m al meeting internazionale di Cottbus, ma fallendo di un soffio i 5,65\u00a0m, convince i tecnici azzurri a convocarlo per la spedizione che affronta i Mondiali a Berlino dove si classifica settimo con la misura di 5,65\u00a0m.\n2010-2011.\nAi Campionati europei 2010 di Barcellona Gibilisco conclude una buona prova al quarto posto. Successivamente viene riammesso nel gruppo sportivo della Guardia di Finanza.\nNel 2011 non riesce a raggiungere i limiti fissati per la partecipazione ai Mondiali di Taegu (i 5,60 del minimo B e i 5,72 del minimo A).\n2013.\nNel 2013 finisce secondo, miglior piazzamento azzurro, al Campionato europeo per nazioni a Gateshead, dietro a Renaud Lavillenie. Qualche giorno dopo vince la medaglia d'oro ai Giochi del Mediterraneo a Mersin con un salto di 5,70 m.\nIl ritiro.\nIl 14 agosto 2014, al termine delle qualificazioni agli europei di Zurigo, che hanno visto Gibilisco concludere senza misura con tre errori la misura di entrata a 5,40 metri, annuncia il suo ritiro dalle competizioni.\nIl 2 dicembre 2015 viene nuovamente indagato per doping, venendo infine assolto nell'aprile 2016.\nBob.\nNel 2016 decise di dedicarsi al bob, gareggiando in alcune tappe di Coppa del Mondo negli equipaggi pilotati da Patrick Baumgartner nel ruolo di frenatore. Fece il suo esordio nella seconda parte della stagione 2016/17, il 29 gennaio 2017 ad Igls classificandosi 25\u00ba nel bob a quattro."}
{"id": "46772", "revid": "5", "url": "https://it.wikipedia.org/wiki?curid=46772", "title": "Lupercali", "text": ""}
{"id": "46773", "revid": "1305887", "url": "https://it.wikipedia.org/wiki?curid=46773", "title": "Maia", "text": ""}
{"id": "46778", "revid": "1983214", "url": "https://it.wikipedia.org/wiki?curid=46778", "title": "Mani", "text": ""}
{"id": "46782", "revid": "1318658", "url": "https://it.wikipedia.org/wiki?curid=46782", "title": "Primo triumvirato", "text": "Primo Triumvirato \u00e8 il nome con cui solitamente ci si riferisce all'alleanza politica non ufficiale, nella Roma antica, di Gaio Giulio Cesare, Marco Licinio Crasso, e Gneo Pompeo Magno nel 60 a.C. Al contrario del Secondo triumvirato, il Primo Triumvirato fu caratterizzato da un accordo strettamente privato e non ebbe valore ufficiale\u00a0\u2013 il suo potere nello Stato romano deriv\u00f2 dall'influenza personale dei Triumviri nella politica della Repubblica\u00a0\u2013 e fu di fatto mantenuto segreto per un po' di tempo come parte del progetto politico dei Triumviri stessi.\nContesto storico.\nCrasso e Pompeo erano stati colleghi consoli nel 70 a.C., quando avevano emanato una legge per il completo ripristino dei poteri dei tribuni della plebe (Lucio Cornelio Silla aveva di fatto tolto tutti i poteri ai tribuni della plebe ad eccezione dello \"ius auxiliandi\", il diritto di aiutare un plebeo in caso di persecuzioni da parte di un magistrato patrizio).\nTuttavia, fino a quel momento, i due uomini avevano avuto una notevole antipatia reciproca, giacch\u00e9 ognuno riteneva che l'altro avesse superato i propri limiti per aumentare la sua reputazione a spese del collega.\nL'alleanza tra Cesare, Crasso e Pompeo.\nCesare prima riusc\u00ec a riconciliare i due uomini e poi un\u00ec la loro influenza alla sua per essere eletto console nel 59 a.C.; lui e Crasso erano gi\u00e0 buoni amici e consolid\u00f2 la sua alleanza con Pompeo dandogli in moglie la propria figlia Giulia. L'alleanza un\u00ec l'enorme popolarit\u00e0 di Cesare e la sua reputazione giuridica assieme all'enorme ricchezza di Crasso e la sua influenza nell'ordine equestre e con l'ugualmente spettacolare ricchezza e fama militare di Pompeo.\nIl Triumvirato fu mantenuto segreto finch\u00e9 il Senato non fece opposizione alla legge agraria proposta da Cesare che fondava colonie di cittadini Romani e distribuiva parti dell'\"ager publicus\" ai veterani di Pompeo.\nCesare subito port\u00f2 la sua proposta di legge di fronte all'assemblea della plebe (\"Concilium Plebis\") con un discorso che lo vide fiancheggiato da Crasso e Pompeo, rivelando in questo modo la loro alleanza. La legge agraria di Cesare fu approvata, e i Triumviri in seguito procedettero a sostenere l'elezione del demagogo Publio Clodio Pulcro a tribuno della plebe, sbarazzandosi con successo sia di Marco Tullio Cicerone che di Marco Porcio Catone, entrambi fieri oppositori dei Triumviri.\nAccordi del triumvirato.\nIl triumvirato prosegu\u00ec con gli accordi di Lucca. Cesare ebbe, in qualit\u00e0 di proconsole, il governo della Gallia cisalpina e di quella transalpina, oltre all'Illiria ed al comando di quattro legioni, per cinque anni; Pompeo e Crasso ebbero un secondo consolato nel 55 a.C.. Una volta divenuti consoli, Crasso ricevette la provincia di Siria e la direzione della campagna contro i Parti, mentre Pompeo l'Africa, le due Spagne e quattro legioni, due delle quali cedette a Cesare per la guerra gallica.\nEcco come descrive Plutarco l'accordo tra i tre a Lucca:\nSappiamo inoltre che al nuovo suocero di Cesare, Lucio Calpurnio Pisone Cesonino, ottenne il consolato per il 58 a.C..\nAllora Pompeo e Crasso prolungarono il governo proconsolare di Cesare in Gallia per altri cinque anni e si assicurano come proconsoli il governo di entrambe le parti della Spagna (\"Hispania Citerior\" e \"Hispania Ulterior\") e della Siria, per cinque anni.\nFine del triumvirato.\nL'alleanza aveva permesso ai Triumviri di dominare la politica romana completamente, ma non poteva farsi indefinitamente carico delle ambizioni, degli egoismi e delle gelosie dei tre; Cesare e Crasso erano molto vicini, ma a Pompeo non piaceva Crasso; Pompeo divenne sempre pi\u00f9 invidioso dei successi spettacolari che Cesare aveva in Gallia, dove aveva conquistato ed annesso a Roma tutto il territorio dell'attuale Francia ed una parte dell'Africa settentrionale. La morte della figlia Giulia, moglie di Pompeo, durante un parto e l'ignominiosa sconfitta e morte di Crasso alla Battaglia di Carre per mano dei Parti nel 53 a.C.(nella quale al ricco cittadino romano fu fatto bere oro fuso e successivamente gli fu tagliata la testa) posero di fatto termine all'alleanza.\nPompeo era rimasto a Roma \u2013 aveva governato le sue province Spagnole per mezzo di legati \u2013 ed aveva avuto il controllo virtuale della citt\u00e0 per tutto questo tempo. Gradualmente si allontan\u00f2 sempre pi\u00f9 dalla sua alleanza con Cesare, sposando la figlia di Quinto Cecilio Metello Pio Scipione Nasica, uno dei \"boni\", la fazione pi\u00f9 conservatrice del Senato e strenuo avversario di Cesare. Pompeo fu eletto console senza collega nel 52 a.C. e prese parte all'opposizione politica che spinse Cesare, di ritorno dalla Gallia, ad attraversare il Rubicone nel 49 a.C., iniziando cos\u00ec la guerra civile romana. Pompeo fu nominato comandante in capo delle forze del Senato ma fu sconfitto dall'ex alleato Cesare nella Battaglia di Farsalo, dopo essere inizialmente uscito vincitore in un'altra battaglia contro le truppe di Cesare.\nIl successivo assassinio di Pompeo ad opera di Tolomeo XIII in Egitto lasci\u00f2 solo a Cesare il potere nel mondo romano."}
{"id": "46783", "revid": "154326", "url": "https://it.wikipedia.org/wiki?curid=46783", "title": "Anna II di Russia", "text": ""}
{"id": "46785", "revid": "1873017", "url": "https://it.wikipedia.org/wiki?curid=46785", "title": "Pinus pinea", "text": "Il pino domestico (\"P\u012bn\u016ds p\u012bnea\" ) \u00e8 un albero della famiglia delle Pinacee, diffuso nel bacino del Mediterraneo, specialmente sulle coste settentrionali, in particolare lungo le coste italiane, dove forma vasti boschi (pinete). Questo albero \u00e8 stato insignito dell'Award of Garden Merit da parte della Royal Horticultural Society.\nDescrizione.\nPortamento.\nArboreo; alto fino a 25 metri, solitamente 12\u201320 m. Ha un portamento caratteristico, con un tronco corto e una grande chioma espansa a globo, che col tempo diventa sempre pi\u00f9 simile a un ombrello.\nIl fusto pu\u00f2 esser rettilineo o lievemente curvo, il pi\u00f9 delle volte si biforca a varie altezze in rami secondari, determinando anche cos\u00ec la dimensione del fusto alla base: maggiori biforcazioni corrispondono, solitamente, a una base pi\u00f9 ampia. Spesso, infatti, potature massicce corrispondono a tronchi estremamente sottili e snelli, flessibili ai venti ma incapaci di resistrere a carichi pesanti, come la neve.\nRitidoma.\nIl ritidoma \u00e8 spesso, marrone-rossiccio, fessurato in placche verticali.\nFoglie.\nSono costituite da aghi, flessibili e di consistenza coriacea per la cuticola spessa, in coppie di due e sono lunghi da 10 a 20\u00a0cm (eccezionalmente 30\u00a0cm).\nSporofilli.\nLe gimnosperme tutte, e cos\u00ec il Pino domestico, non producono fiori, ma sporofilli. Il Pino domestico vede maturare gli sporofilli tra aprile e maggio.\nStrobili.\nGli strobili, anche detti pigne, sono lunghi 8\u201315\u00a0cm, ovoidali e grandi. Impiegano 36 mesi per maturare, pi\u00f9 di qualsiasi altro pino. Si aprono a maturit\u00e0 per far uscire i semi. Questi ultimi, i pinoli (chiamati in inglese \"pine nuts\" e in spagnolo \"pi\u00f1ones\"), sono grandi, lunghi 2\u00a0cm, di color marrone chiaro con un guscio coperto da una guaina scura che si gratta con facilit\u00e0 e hanno una rudimentale aletta di 5\u00a0mm che va via facilmente. Il vento non ha effetto per trasportare i semi, che vengono dispersi dagli animali, tipicamente dagli uccelli, ma oggi perlopi\u00f9 dall'uomo.\nDistribuzione e habitat.\nVive nelle zone costiere mediterranee; l'areale originario si trovava probabilmente in Corsica e Sardegna, ma \u00e8 stato coltivato da quasi 6000 anni per i semi che sono anche diventati merce di scambio. Forma boschi litoranei dette \"pinete\", dove vive in associazione con altre piante della macchia mediterranea. Predilige terreni rocciosi vulcanici a reazione acida, anche scogliere in zone litoranee o interne. Diffuso in terreni vulcanici planiziari e collinari profondi (terreni pozzolanici a Roma e Napoli), ricchi e ben drenanti dove ha un tasso di crescita molto elevato. Non si adatta bene in zone troppo umide e con terreni argillosi e pesanti (rischio di clorosi ferrica e crescita stentata) dove l'apparato radicale non si adatta sufficientemente ed \u00e8 pi\u00f9 soggetto a cadute in seguito a venti forti. Seppur resistente ai geli la sua struttura e il legno tenero dei rami non permettono a questa specie di sorreggere carichi nevosi sulla chioma con rischio di rotture di rami o, nei casi pi\u00f9 gravi, con la caduta dell'albero stesso.\nIn Italia \u00e8 coltivato ovunque, ad eccezione delle zone montuose.\nSi \u00e8 naturalizzato in Africa meridionale, dov'\u00e8 considerato invasivo, e piantato comunemente in California, Australia e Europa occidentale, fino alla Scozia meridionale."}
{"id": "46788", "revid": "7077", "url": "https://it.wikipedia.org/wiki?curid=46788", "title": "Advanced Dungeons &amp; Dragons", "text": ""}
{"id": "46789", "revid": "834", "url": "https://it.wikipedia.org/wiki?curid=46789", "title": "ACLU", "text": ""}
{"id": "46793", "revid": "33689", "url": "https://it.wikipedia.org/wiki?curid=46793", "title": "Scala", "text": ""}
{"id": "46796", "revid": "46291", "url": "https://it.wikipedia.org/wiki?curid=46796", "title": "Specie di Pinus", "text": "Elenco delle specie del genere \"Pinus\" "}
{"id": "46801", "revid": "1543377", "url": "https://it.wikipedia.org/wiki?curid=46801", "title": "Fair use", "text": "Il fair use (in italiano, \"uso\" o \"utilizzo\" \"leale\", \"equo\" o \"corretto\") \u00e8 una disposizione legislativa dell'ordinamento giuridico degli Stati Uniti d'America che regolamenta, sotto alcune condizioni, la facolt\u00e0 di utilizzare materiale protetto da copyright per scopi d'informazione, critica o insegnamento, senza chiedere l'autorizzazione scritta a chi detiene i diritti.\nIstituti simili sono tuttavia previsti anche da altre legislazioni statali a livello mondiale.\nCaratteristiche dell'istituto.\nLa dottrina del \"fair use\" \u00e8 per tradizione considerata una esclusiva della legislazione degli Stati Uniti. In altre legislazioni di tradizione anglosassone \u00e8 in vigore un principio simile: il \"fair dealing\", pi\u00f9 orientato agli usi didattici. Secondo tale tradizione, nelle legislazioni dell'Europa continentale il \"fair use\" non trovava applicazione. Tuttavia, anche su pressione statunitense, molti concetti del copyright anglosassone col tempo sono stati recepiti nel diritto dei singoli stati europei (la durata, ad esempio, si \u00e8 innalzata dai 50 anni dalla morte dell'autore a 70 anni).\nAllo stesso modo, i precetti del \"fair use\" hanno cominciato a farsi strada sia nella normativa dell'Unione europea, sia in quella dei singoli paesi. In Italia, l'unica norma assimilabile al \"fair use\" \u00e8 l'articolo 70 della legge 633 del 1941, ma di essa la giurisprudenza d\u00e0 un'interpretazione restrittiva.\nStoria.\nLa prima legge sul copyright, lo Statuto d'Anna del 1709, non prevedeva specifiche sull'utilizzo legale di materiale protetto senza autorizzazione del titolare dei diritti, il che port\u00f2 al caso \"Gyles v Wilcox\" del 1740, che introdusse la dottrina del \"fair abridgement\", che prevedeva che un'opera, che sintetizzava materiale protetto, poteva essere considerata materiale originale se venivano dimostrati lo sforzo e l'originalit\u00e0 di quest'ultima. Questa dottrina, con il tempo, mut\u00f2 nei moderni concetti di \"fair use\" e \"fair dealing\": la sentenza del caso americano di \"Folsom v. Marsh\" del 1841 introdusse quello che sarebbe diventato il concetto di \"uso trasformativo\", che si sarebbe rivelato fondamentale per distinguere la violazione di copyright dall'utilizzo leale.\nIl concetto di \"fair use\" rest\u00f2 soltanto una pratica legale nel Common Law fino a quando non fu incorporata nell'ordinamento statunitense con il Copyright Act del 1976, che prevedeva \"la riproduzione di materiale protetto\" per la preparazione di \"materiale derivativo basato su suddetto materiale\". Negli anni a seguire, specialmente negli anni Novanta, il \"fair use\" divenne una tattica legale utilizzata per combattere l'estensione dell'utilizzo del copyright (nel 1998 venne introdotto il Copyright Term Extension Act), ritenuta eccessiva da molte associazioni delle libert\u00e0 civili in materia elettronica.\nNel mondo.\nAfrica.\nNei paesi dove la trasmissione della cultura locale avviene principalmente in forma orale, come i paesi africani, lo stesso concetto di copyright viene percepito come un retaggio dei tempi coloniali o come un tentativo dei paesi \"ricchi\" di perpetuare i propri privilegi. Il fair use viene pertanto letto come una possibilit\u00e0 di attenuazione del problema della diffusione della alfabetizzazione e della cultura.\nItalia.\nIl senatore Mauro Bulgarelli ha interrogato il governo italiano sull'opportunit\u00e0 di estendere anche in Italia l'utilizzabilit\u00e0 del concetto del \"fair use\" per le attivit\u00e0 didattiche e scientifiche. La deputata Anna Maria Cardano ha presentato analoga interrogazione presso la Camera dei deputati. Al parlamento sono stati presentati diversi disegni di legge per l'introduzione del \"fair use\".\nIn risposta, il governo ha affermato che a seguito dell'entrata in vigore del decreto legislativo 9 aprile 2003, n. 68 (\u00abAttuazione della direttiva 2001/29/CE sull'armonizzazione di taluni aspetti del diritto d'autore e dei diritti connessi nella societ\u00e0 dell'informazione\u00bb), il testo dell'articolo 70 della legge italiana sul diritto d'autore riprodurrebbe sostanzialmente il regime del \"fair use\" statunitense.\nIl comma 1-bis, art. 70.\nNel dicembre 2007, il Parlamento italiano, su proposta della Commissione Cultura della Camera presieduta da Pietro Folena, ha approvato il contestato comma 1 bis in estensione dell'art. 70 della Legge sul diritto d'autore effettivamente introdotto dalla Legge 9 gennaio 2008, n. 2, intitolata \u201c\"Disposizioni concernenti la Societa\u2019 italiana degli autori ed editori\"\u201c:\nIniziativa per il comma 1-bis.\nNel marzo 2008, il giurista Guido Scorza e l'editorialista Luca Spinelli hanno promosso un'iniziativa nazionale per definire il comma 1-bis e introdurre alcune ingenti liberalizzazioni nel diritto d'autore italiano.\nL'iniziativa, sostenuta da personalit\u00e0 della ricerca e della politica italiana (Elio Veltri, Fiorello Cortiana, Mauro Bulgarelli, Salvatore Gaglio, Bruno Mellano e altri), ha portato a una proposta di Decreto attuativo presentata ai ministri per i beni e le attivit\u00e0 culturali, della pubblica istruzione e dell'universit\u00e0 e della ricerca.\nLa posizione dell'AGCOM.\nNella proposta di direttiva sul diritto d'autore sul web l'Agcom ha chiarito che essa non si applicher\u00e0 ai casi previsti dal fair use, che in tal modo, avrebbe un indiretto esempio di applicazione nel diritto italiano. L'indirizzo \u00e8 stato ribadito dal presidente Calabr\u00f2.\nStati Uniti d'America.\nDisposizioni sono contenute nel titolo 17, \u00a7 107, del \"Copyright Act\" sotto forma di clausola (la legge sul copyright statunitense). Il principio del \"fair use\" rende le opere protette da copyright disponibili al pubblico come materiale grezzo senza la necessit\u00e0 di autorizzazione, a condizione che tale libero utilizzo soddisfi le finalit\u00e0 della legge sul copyright, che la costituzione degli Stati Uniti d'America definisce come promozione \"del progresso della scienza e delle arti utili\" (I.1.8), .\nLa dottrina tenta con ci\u00f2 di equilibrare gli interessi dei titolari di diritti esclusivi con i benefici sociali o culturali che derivano dalla creazione e dalla distribuzione delle opere derivate. Nella misura in cui questa dottrina protegge forme di espressione che potrebbero diversamente venire a configurarsi come infrazioni del copyright, \u00e8 stata posta in relazione con la protezione della libert\u00e0 di parola sancita dal primo emendamento della costituzione statunitense.\nTesi a favore di un restringimento del \"fair use\" sono state sostenute dalla Copyright Alliance, che raggruppa molti dei soggetti che difendono interessi economici importanti. Per contro, la Computer &amp; Communication Industry Association (CCIA) ha fatto richiesta alla Federal Trade Commission di chiarire la definizione di \"fair use\", al fine di evitare la confusione esistente anche sul piano legale. Secondo la tesi della CCIA, ci\u00f2 che rende illecito il copiare non \u00e8 l'attivit\u00e0 in s\u00e9, ma il copiare a scopo di lucro.\nI quattro fattori alla base del \"fair use\".\nLa giurisprudenza statunitense ha elaborato quattro fattori, da valutare congiuntamente, per determinare un \"fair use\", con l'avvertenza che un solo fattore non \u00e8 da solo sufficiente per ammettere o escludere a priori gli altri:\nLa giurisprudenza.\nNegli Stati Uniti ha suscitato grande eco il caso di un video amatoriale che aveva come sottofondo un celebre brano musicale. Dopo un'aspra contesa, la magistratura ha ritenuto che fosse un caso legittimo di applicazione del principio del fair use.\nUnione europea.\nNell'aprile 2007, il Parlamento europeo, riunito in seduta plenaria, ha votato una relazione che accoglie la proposta della Commissione europea di una nuova direttiva sul diritto d'autore (Ipred2) e, nello stesso tempo, introduce una serie di emendamenti.\nUno, in particolare, ricalcato sostanzialmente sul \"fair use\" statunitense, stabilisce che la riproduzione in copie, o su supporto audio, o con qualsiasi altro mezzo, a fini di critica, recensione, informazione, insegnamento (compresa la produzione di copie multiple per l'uso in classe), studio o ricerca, \u00abnon debba essere qualificato come reato\u00bb (nella versione inglese del testo si adopera proprio l'espressione \u201c\"fair use\"\u201d.\nCasi celebri.\nIl caso Google Books \"vs\" Microsoft.\nUno degli esempi pi\u00f9 celebri di diversa lettura della normativa sul \"fair use\" \u00e8 tra due colossi statunitensi della comunicazione sul web. Per Google, il \"fair use\" \u00e8 la lecita riproduzione di stralci consistenti in qualche pagina di testi sotto copyright, come avviene nel suo servizio Google Books, rilanciato con la collaborazione di molte universit\u00e0 statunitensi. L'iniziativa \u00e8 invece contestata da Microsoft.\nIl caso tra Universal e Disney \"vs\" Sony.\nUn altro caso molto celebre nella giurisprudenza nordamericana \u00e8 relativo all'applicazione del fair use relativo al video registratore Betamax (che permetteva all'utente di videoregistrare liberamente un programma radiotelevisivo o un film). La corte suprema, riformando la sentenza d'appello con una storica pronuncia nel 1984, afferm\u00f2 che il criterio del fair use dovesse essere interpretato come possibilit\u00e0 concessa ad un autore di fare un \"uso ragionevole dei risultati realizzati da altri autori al fine di creare opere nuove\"\"; sulla stregua di tale massima, concluse che l'utente che videoregistra deve essere considerato come un consumatore del materiale depositato e non come utilizzatore (nel senso del \"fair use\").\nIl caso Napster.\nAlla fine degli anni '90, un sistema di condivisione di file peer-to-peer conosciuto come Napster divenne disponibile al grande pubblico. Questo nuovo rivoluzionario servizio ha stabilito connessioni tra i singoli computer e ha permesso loro di condividere file da tutto il mondo. Napster era unico al momento, siccome non controllava mai direttamente i file trasferiti ma forniva un mezzo attraverso il quale le persone potevano connettersi tra loro. Naturalmente le case discografiche hanno reagito negativamente alla condivisione delle loro canzoni e hanno fatto causa a Napster per violazione del copyright. Riprendendo il caso Sony, concluso con la decisione che la registrazione di un programma televisivo per la visione successiva non violava il copyright poich\u00e9 il \"time shifting\" dello spettacolo era un uso trasformativo in uso corretto, Napster ha permesso ai proprietari di musica il \"time shifting\" dei propri file in un'altra posizione per far s\u00ec che le persone potessero avere un'anteprima dei brani acquistabili. Inoltre Napster ha messo in guardia gli utenti dalla violazione dei diritti d'autore e ha permesso il download di molti file che non erano protetti da copyright, come ha sottolineato Patricia Jacobis nel suo articolo di CNET \"Prova di Napster sulla nuova legge sul copyright\". Gli avvocati di Napster hanno sottolineato tutti questi argomenti e altri, ma alla fine la sentenza del tribunale ha riscontrato che Napster era in violazione di quattro fattori di fair use. In primo luogo, il carattere e lo scopo sono stati giudicati ingiusti a causa del ripetuto download di file molte migliaia di volte, nonostante il fatto che non si siano verificate vendite. Inoltre sul sito sono stati in genere scaricati interi brani protetti da copyright, il che era pi\u00f9 che sufficiente a violare l'importo consentito dal fair use. Alla fine, il tribunale ha stabilito che Napster potrebbe ridurre le vendite record dei brani scaricati, violando il quarto fattore di fair use.\nIl caso YouTube.\nMolti dei filmati posti sul noto sito YouTube invocano il fair use per legittimare l'uso di brani coperti da copyright. Nelle stesse linee guida dettate da YouTube, dopo aver elencato i casi in cui si \u00e8 di fronte ad una chiara violazione del copyright, sono indicati casi particolari nei quali si potrebbe legittimamente invocare il \"fair use\", ma viene lasciata la responsabilit\u00e0 della scelta all'utente.\nIl programma Content ID tuttavia permette ai titolari dei contenuti di verificarne l'effettivo rispetto del copyright; d'altro canto YouTube permette anche agli autori al quale \u00e8 stata notificata una rivendicazione di Content ID la contestazione della stessa, previa verifica della effettiva legittimit\u00e0 di utilizzo del contenuto rivendicato, in linea con la tutela del \"fair use\" sulla piattaforma.\nPer le proprie linee guida, YouTube \u00e8 stata oggetto di alcuni processi intentati da autori che reputavano violati i propri diritti d'autore."}
{"id": "46804", "revid": "7", "url": "https://it.wikipedia.org/wiki?curid=46804", "title": "Benaco", "text": ""}
{"id": "46806", "revid": "287204", "url": "https://it.wikipedia.org/wiki?curid=46806", "title": "Verbano", "text": ""}
{"id": "46807", "revid": "1305772", "url": "https://it.wikipedia.org/wiki?curid=46807", "title": "Lario", "text": ""}
{"id": "46811", "revid": "7", "url": "https://it.wikipedia.org/wiki?curid=46811", "title": "Promessi sposi", "text": ""}
{"id": "46821", "revid": "726373", "url": "https://it.wikipedia.org/wiki?curid=46821", "title": "Libri deuterocanonici", "text": "I libri deuterocanonici (ovvero del \"secondo canone\") sono quei libri dell'Antico Testamento che sono stati accolti nel canone della Chiesa latina e dalla Chiesa greca, ma che sono stati parzialmente o totalmente respinti dalla Comunione anglicana e dalle chiese protestanti che non li ritengono validi per la formazione di articoli dottrinali, ma solo per l'edificazione personale. Dai Protestanti sono chiamati apocrifi. Il termine \"deuterocanonici\" viene anche utilizzato per alcuni libri del Nuovo Testamento, detti pi\u00f9 comunemente antilegomena.\nNell'Antico Testamento.\nI libri deuterocanonici dell'Antico Testamento sono inclusi nella versione greca della Bibbia detta dei Settanta (che costituirebbe il cosiddetto canone alessandrino), mentre non fanno parte dell'elenco dei libri considerati ispirati dagli Ebrei, definito nel I secolo d.C. (il canone ebraico). Questi libri vennero esclusi perch\u00e9 successivi ad Esdra e non scritti in ebraico, sebbene di alcuni di questi siano stati ritrovati nel XX secolo edizioni in ebraico tra i manoscritti del Mar Morto che risalgono a prima del II secolo.\nNella tradizione cristiana sono esplicitamente considerati canonici a partire dal Decreto di Damaso o \"De explanatione fidei\", promulgato da papa Damaso I nel 382 (testo latino). Seguendo Martin Lutero, che peraltro li tradusse in tedesco, la tradizione protestante li considera non canonici. Lutero credette di ravvisare in questi libri gli apocrifi di cui parlava la tradizione patristica. Proprio in contrasto a questa visuale il frate domenicano Sisto da Siena, ebreo converso e profondo conoscitore di ebraico e di lingue bibliche, nella sua monumentale opera \"Bibliotheca Sancta\", introdusse il termine \"deuterocanonico\" (dal greco \u03b4\u03b5\u1f50\u03c4\u03b5\u03c1\u03bf\u03c2 \"de\u00fateros\", 'secondo') per indicare che i libri cos\u00ec identificati erano stati considerati canonici in un secondo tempo.\nNel Nuovo Testamento.\nIl termine viene talvolta utilizzato anche per alcuni libri del Nuovo Testamento per i quali in antico erano sorti dei dubbi sull'autenticit\u00e0, ma che alla fine sono stati ritenuti canonici. Alcuni di questi erano in antico detti antilegomena. Anche in questo caso, nel XVI secolo risorsero delle discussioni sulla loro validit\u00e0.\nEssi sono:\nI libri apocrifi o pseudoepigrafi.\nI libri invece che non fanno parte di alcun canone perch\u00e9 di dottrina o attribuzione incerta vengono detti apocrifi (ad esempio il protovangelo di Giacomo). Poich\u00e9 in ambito protestante i deuterocanonici sono chiamati apocrifi, tali libri sono invece indicati come pseudoepigrafi (cio\u00e8 di falsa attribuzione). Si riconosce, non di meno, che questa nomenclatura sia carente dato che \u00e8 oramai ampiamente riconosciuto dagli studiosi di ogni denominazione che anche numerosi libri, o parti di libri, (proto-canonici) sono pseudoepigrafici, cio\u00e8 sono falsamente attribuiti agli autori di cui portano il nome (p. es. il libro di Daniele, Isaia 40-66, molta parte del Pentateuco).\nNell'arte.\nI libri deuterocanonici (o apocrifi) dell'Antico Testamento ebbero una grande eco nel XVIII secolo, quando se ne trassero libretti per opere e oratori in musica composti da artisti come Vivaldi e H\u00e4ndel."}
{"id": "46832", "revid": "78273", "url": "https://it.wikipedia.org/wiki?curid=46832", "title": "Wolfgang Goethe", "text": ""}
{"id": "46845", "revid": "599013", "url": "https://it.wikipedia.org/wiki?curid=46845", "title": "Emiliano Brembilla", "text": "Stileliberista specializzato nelle medie e lunghe distanze, \u00e8 stato competitivo ad altissimo livello dai 200 ai 1500 metri rimanendo per molti anni tra i migliori nuotatori italiani ed europei della disciplina, avendo vinto quindici titoli continentali e cinque tra medaglie mondiali e olimpiche tra il 1996 e il 2008.\nProgressione e primati personali.\n\"E = primato europeo\"\nI suoi record personali in vasca da 50 metri sono:\nI suoi record personali in vasca da 25 metri sono:\nPalmar\u00e8s.\n\"E = primato europeo\"\nCampionati italiani.\n43 titoli individuali e 11 in staffette, cos\u00ec ripartiti:\n\"nd = non disputata\"\nFilmografia.\nTelevisione"}
{"id": "46852", "revid": "149485", "url": "https://it.wikipedia.org/wiki?curid=46852", "title": "Simone Cercato", "text": "Carriera.\n\u00c8 arrivato ad alto livello relativamente tardi, debuttando alle Universiadi con la nazionale gi\u00e0 ventiduenne ed arrivando sul podio dei campionati italiani solo nel 1998. Per\u00f2 nello stesso anno \u00e8 stato convocato come staffettista (gara in cui ha avuto il maggiore successo) ai mondiali di Perth, in cui ha nuotato nella finale della 4\u00d7100\u00a0m stile giunta ottava con Lorenzo Vismara, Mauro Gallo e Massimiliano Rosolino, mentre ha subito la squalifica nella 4\u00d7200\u00a0m in batteria.\nNell'estate del 1999 \u00e8 tornato alle Universiadi di Palma di Maiorca dove ha vinto le sue prime medaglie con la nazionale nelle staffette a stile libero: argento con la 4\u00d7100\u00a0m e Bronzo con la 4\u00d7200\u00a0m. Ai successivi campionati europei di Istanbul la 4\u00d7100 stile ha mancato il podio di quattro decimi in finale.\nHa partecipato nel marzo del 2000 ai mondiali in vasca corta di Atene arrivando in finale con la 4\u00d7100\u00a0m stile, settimo con Gallo, Klaus Lanzarini e Rosolino e quinto con la 4\u00d7200\u00a0m assieme a Moreno Gallina, Lanzarini e Rosolino. Tre mesi dopo, agli europei di Helsinki, \u00e8 arrivato quarto con la 4\u00d7100\u00a0m ma ha vinto il suo primo oro europeo vincendo con Rosolino, Matteo Pelliciari ed Emiliano Brembilla la staffetta 4\u00d7200\u00a0m. Si \u00e8 meritato la convocazione olimpica per i Giochi di Sydney, scelto per nuotare con la staffetta breve composta da Vismara, Lanzarini, Rosolino e Cercato che ha ottenuto la qualificazione per la finale in cui \u00e8 giunta quinta.\nAnche il 2001 \u00e8 stato un anno positivo per Cercato: ha vinto il suo unico titolo italiano individuale nei 100\u00a0m stile e il primo in staffetta, e con la nazionale \u00e8 stato convocato ai mondiali di Fukuoka di luglio (anche nella gara individuale); in Giappone ha contribuito a qualificare la 4\u00d7200\u00a0m che in finale ha vinto l'argento, meritandosi cos\u00ec la medaglia mondiale. Ha nuotato in finale con la 4\u00d7100\u00a0m: con Vismara, Pelliciari e Lanzarini \u00e8 arrivato quinto. Tra la fine di agosto e l'inizio di settembre ha avuto il doppio impegno universiadi - Giochi del Mediterraneo. Nel primo in Cina ha avuto la soddisfazione di nuotare la sua unica finale individuale a quel livello in carriera, mentre nel secondo disputato a Tunisi \u00e8 salito sul podio con tutte le tre staffette, vincendo l'oro con le 4\u00d7100\u00a0m a stile e mista e l'argento con la 4\u00d7200\u00a0m.\nDal 2005 al 2010 \u00e8 stato assessore allo sport nel comune di Dolo.\nPalmar\u00e8s.\nCampionati italiani.\n1 titolo individuale e 2 in staffette, cos\u00ec ripartiti:\n\"nd = non disputata\""}
{"id": "46855", "revid": "149485", "url": "https://it.wikipedia.org/wiki?curid=46855", "title": "Filippo Magnini", "text": "Considerato, con Giorgio Lamberti, il miglior stileliberista italiano di sempre nelle distanze brevi, \u00e8 stato due volte campione mondiale nei 100\u00a0m nel 2005 e nel 2007. Ha vinto anche due titoli mondiali in vasca corta e complessivamente diciassette ori europei.\nCarriera.\nGli inizi e l'affermazione in Italia.\nHa incominciato la sua carriera come mistista e ranista, nuotando per il Pesaro Nuoto, ottenendo buoni risultati a livello nazionale;\nTrasferitosi a Torino per studiare, continua a nuotare e qui viene cambiata la sua specialit\u00e0, che diventa lo stile libero. La scelta si rivela azzeccata, visto che nel 2002 \u00e8 salito per la prima volta sul podio ai campionati italiani estivi.\nAgli invernali disputati subito dopo gli europei in vasca corta (a cui non ha partecipato) ha vinto i suoi primi tre titoli e nei 100 e 200\u00a0m stile libero ha nuotato tempi che una settimana prima lo avrebbero portato sul podio europeo Nel 2003 ha ottenuto la sua prima convocazione nella nazionale assoluta, solo come staffettista, per i Campionati mondiali di Barcellona.\nNella rassegna iridata ha ben figurato nella staffetta 4x100\u00a0m stile libero, dove ha nuotato una prima frazione in batteria da 49\"41, e un'ultima frazione in finale da 48\"13, portando l'Italia al 6\u00ba posto in 3'15\"99; inoltre ha nuotato la prima frazione della 4x200 stile libero in batteria in 1'49\"40, ma in finale non \u00e8 stato schierato. Due settimane dopo nei successivi campionati estivi in un tentativo isolato ha migliorato il primato italiano dei 100\u00a0m detenuto da Lorenzo Vismara.\n2004 - 2005: I Giochi olimpici e il primo titolo mondiale.\nLa stagione 2003-2004, quella olimpica, \u00e8 cominciata per Filippo Magnini con i Campionati europei in vasca corta di Dublino, dove \u00e8 secondo solo a Pieter van den Hoogenband nei 100\u00a0m stile (47\"32, primato italiano, contro il 46\"81 dell'olandese), gara nella quale ha conquistato la sua prima medaglia a livello internazionale. Il suo cammino di avvicinamento agli europei e ai Giochi \u00e8 passato per i Campionati italiani primaverili nel marzo 2004, dove ha vinto i 200\u00a0m stile libero nuotando in 1'47\"20 e i 100\u00a0m in 49\"09, altro primato italiano. In maggio si sono svolti i Campionati europei di nuoto a Madrid: l'Italia ha sfruttato a pieno le sue possibilit\u00e0 nella 4\u00d7100 stile libero, vincendo l'oro in 3'15\"66 con Lorenzo Vismara, Christian Galenda e Giacomo Vassanelli e grazie anche al contributo di Magnini nell'ultima frazione (48\"28).\nIl pesarese \u00e8 uno tra i favoriti nei 100 stile libero assieme all'olimpionico Van den Hoogenband: qualificatosi con il 1\u00ba tempo (49\"19), nella finale, dopo una prima vasca d'attesa (passaggio ai 50\u00a0m in 23\"93), ha sorpassato l'olandese ai 75 metri e si \u00e8 involato verso il titolo continentale, conquistato col primato italiano di 48\"87 (chiusura in 24\"94). Magnini alla vigilia era considerato uno dei favoriti anche nella distanza doppia, i 200\u00a0m, ma, a differenza dei 100 metri, qui non \u00e8 riuscito a impensierire Van den Hoogenband, e ha dovuto accontentarsi del bronzo a pari merito con Massimiliano Rosolino in 1'48\"69. Nella 4\u00d7200 stile libero ha contribuito assieme a Emiliano Brembilla, Matteo Pelliciari e Rosolino al trionfo dell'Italia con una frazione da 1'48\"19.\nCon i 3 ori e il bronzo di Madrid Magnini si presenta ai giochi di Atene come uno tra i migliori e i pi\u00f9 attesi nuotatori europei, ma la condizione non \u00e8 la stessa degli europei, e ha rinunciato a disputare i 200\u00a0m stile libero. In staffetta la squadra azzurra composta da Vismara, Magnini, Michele Scarica e Galenda \u00e8 rimasta ai piedi del podio (4\u00ba a pari merito con la Russia, frazione di Magnini da 48\"30); nei 100\u00a0m stile libero Magnini, nonostante una condizione non ottimale, \u00e8 deciso a far bene, e si \u00e8 qualificato per la finale con il 3\u00ba tempo (48\"91). In finale si \u00e8 presentato come uno dei favoriti per il podio, ma a causa di un passaggio troppo lento (23\"84, contro i 22\"80 del sudafricano Schoeman) ha dovuto accontentarsi del 5\u00ba posto (48\"99) in una gara stellare, vinta da Van den Hoogenband (48\"17) su Roland Schoeman (48\"23) e Ian Thorpe (48\"56). Nella 4\u00d7200 stile libero con Brembilla, Rosolino e Cercato ha conquistato la medaglia di bronzo nuotando l'ultima frazione in 1'47\"58.\nIl successivo appuntamento internazionale di Magnini in un 2004 in cui ha vinto anche sei titoli italiani sono gli europei in vasca corta di Vienna: Magnini perde i 100\u00a0m da Fr\u00e9d\u00e9rick Bousquet (47\"66 contro 47\"52), ma si riscatta prontamente battendo Rosolino sui 200\u00a0m (1'44\"57). Il grande appuntamento del 2005 sono i Campionati mondiali di nuoto 2005 di Montreal; Magnini si presenta in ottima condizione, ma non riesce a disputare la finale della 4x100 stile libero per via dell'eliminazione della squadra azzurra in batteria. Esordisce allora nei 200 stile libero, ma viene eliminato per un soffio nelle semifinali (9\u00ba in 1'48\"34). Determinato, centra la finale dei 100 stile libero in 48\"73, 3\u00ba tempo di qualificazione dietro ai sudafricani Schoeman e Neethling, grandi favoriti, proponendosi come possibile outsider per la finalissima.\nIn finale Schoeman \u00e8 velocissimo al passaggio dei 50 (22\"42), ma anche Magnini spinge ottenendo a met\u00e0 gara un ottimo tempo di passaggio per il suo standard (23\"14, -0\"03 rispetto al record mondiale di Pieter van den Hoogenband). I secondi 50 metri di Magnini sono irresistibili, e sorpassa prima Ryk Neethling (terzo in 48\"34), poi, negli ultimi 10 metri, Roland Schoeman (argento in 48\"28), conquistando una storica medaglia d'oro per l'Italia con il tempo clamoroso di 48\"12, seconda miglior prestazione di tutti i tempi, a soli 0\"28 dal record di Pieter van den Hoogenband. Magnini \u00e8 il primo italiano a vincere il titolo mondiale sui 100 stile libero, ed \u00e8 il quarto uomo italiano a vincere un oro mondiale dopo Giorgio Lamberti, Massimiliano Rosolino e Alessio Boggiatto. Il giorno dopo questo storico trionfo, nuota una frazione nella 4x200 stile libero da 1'47\"23, ma il suo apporto non basta alla squadra azzurra per salire sul podio.\nDal 2005 al 2007: ancora ai vertici mondiali.\nMagnini, ormai campione affermato, si presenta ai Campionati europei in vasca corta di Trieste, a dicembre 2005, con la responsabilit\u00e0 di dover portare all'Italia due medaglie d'oro. E il pesarese non tradisce: sui 100 stile libero, dopo una semifinale a suon di record europeo (46\"55), in finale conduce una gara d'attacco (1\u00ba al passaggio in 22\"49) e chiude con un nuovo record europeo (46\"52). Queste prestazioni clamorose lo spingono a forzare a dismisura il passaggio ai 100\u00a0m nella finale dei 200 stile libero (49\"31, al di sotto del record del mondo di Thorpe), per poi cedere un poco nel finale, chiudendo comunque con l'oro in 1'42\"89, tempo eccezionale.\nImportante nel 2006 la sua partecipazione alla tappa di Coppa del Mondo di New York (a febbraio), nella quale, dopo essere stato battuto sui 100 stile libero, mette in scena un duello spettacolare con il campionissimo statunitense Michael Phelps, duello dal quale esce sconfitto con onore (1'42\"94 contro 1'42\"78). Abbastanza sottotono la sua partecipazione ai Campionati mondiali in vasca corta di Shanghai (aprile 2006), nei quali viene battuto sia sui 100\u00a0m sia sui 200\u00a0m, con tempi relativamente modesti, dal campione sudafricano Ryk Neethling; comunque \u00e8 decisivo il contributo del campione pesarese alle due staffette italiane (4x100 e 4x200) che ottengono due prestigiosi titoli mondiali in vasca corta.\nL'appuntamento clou dell'estate 2006 sono gli Europei di Budapest, dove Magnini riuscir\u00e0 a confermare tutte le medaglie vinte a Madrid: \u00e8 oro nei 100 stile libero, nella 4x100 e nella 4x200 stile libero; bronzo nei 200 stile libero. La finale dei 100 \u00e8 molto tesa, con un passaggio lento di Magnini (23\"82); nonostante i suoi secondi 50 metri non siano brillanti ed efficaci come al solito, riesce comunque a vincere in un \"modesto\" 48\"79 battendo di misura l'arrembante svedese Stefan Nystrand e l'esperto fuoriclasse olandese Pieter van den Hoogenband. Simpatica la scenetta a fine gara del pesarese, che indossa una corona portata dai suoi amici: da quel momento Magnini \u00e8 \"Re Magno\".\nLa stagione 2006-2007 \u00e8 diversa dalle altre, in quanto ci sono i mondiali a marzo, con un titolo da confermare, che richiedono una preparazione mirata. Nonostante una condizione non ancora massimale, Magnini conferma la sua tenacia ai Campionati Europei in vasca corta di Helsinki (dicembre 2006), dove, dopo aver trascinato l'Italia al bronzo nella 4x50 mista con una frazione nei 50 stile da 21\"10, vince la tiratissima finale dei 100 stile libero grazie alla sua grande concentrazione. Infatti lo svedese Nystrand partiva favorito, in virt\u00f9 di una migliore condizione, ma in finale Magnini fa valere tutte le sue doti, battendolo con un ottimo tempo di 46\"81; a fine gara esplode la gioia del campione pesarese, che dall'entusiasmo si strappa il costumone.\nIl giorno dopo la finale dei 100 domina i 200 con una prestazione impressionante: passa ai 100 in 51\"03, chiude in 51\"51, per un 1'42\"54 complessivo che \u00e8 il nuovo record italiano. I campionati mondiali di Melbourne 2007 chiamano Magnini a una difficile riconferma: gli avversari sono tanti e agguerriti. Gi\u00e0 durante il primo giorno di gare, Magnini lancia un segnale chiarissimo: nuota l'ultima frazione della 4x100 stile italiana sia in batteria (47\"39), sia in finale (47\"18), conducendo l'Italia a uno storico argento a suon di record europeo. Disertati i 200\u00a0m, come programmato, Magnini si concentra sui 100\u00a0m, anche se un problemino alla spalla gli impedisce di rendere al meglio.\nQualificatosi agevolmente per la finale (48\"60), Magnini \u00e8 l'uomo da battere per la finale. E la finale \u00e8 tesissima; Magnini riesce a produrre un passaggio molto veloce (23\"24), ma manca di sufficiente brillantezza negli ultimi 50\u00a0m per fare il vuoto. Il finale \u00e8 incertissimo, con tutti gli otto concorrenti racchiusi in un soffio. Magnini la spunta di carattere (48\"43), anche se deve condividere il primo gradino del podio con il bravo canadese Brent Hayden. Magnini diventa cos\u00ec il terzo nuotatore della storia a confermarsi campione del mondo sui 100 stile libero; in precedenza ci erano riusciti solo due campionissimi del calibro di Matt Biondi e Aleksandr Popov. Ormai \u00e8 la consacrazione definitiva per il pesarese.\nDal 2008 al 2014.\nL'obiettivo centrale della stagione 2007-2008 \u00e8 l'Olimpiade di Pechino, dove Magnini pu\u00f2 scrivere un'altra pagina importantissima della storia del nuoto italiano. Questa importantissima stagione comincia con gli Europei in corta di Debrecen, appuntamento non preparato al massimo, dove Magnini \u00e8 chiamato a scontrarsi con atleti molto in forma sia sui 100\u00a0m (Nystrand, autore poche settimane prima di uno stratosferico record del mondo, e il francese Bernard) sia sui 200\u00a0m (il tedesco Paul Biedermann). I 100 stile libero sono vinti da Alain Bernard, che in una gara tesissima precede con 46\"39 Nystrand e Magnini, autore di una buona prestazione (46\"90). Sui 200 stile libero \u00e8 ancora una volta il carattere del pesarese a fare la differenza: Magnini \u00e8 oro in 1'43\"50 e batte per soli 10 centesimi Biedermann; per \"Re Magno\" si tratta del quarto titolo consecutivo agli europei in vasca corta sui 200 stile libero.\nIl secondo grande appuntamento della stagione 2007-2008 \u00e8 il Campionato europeo in vasca lunga di Eindhoven, nei Paesi Bassi. La condizione di Magnini non \u00e8 quella dei giorni migliori, e nella staffetta 4x100 stile libero, pur conducendo l'Italia all'argento (3'15\"77), nuota una frazione sottotono (48\"20). Nei 200 stile libero viene eliminato in batteria (7\u00ba in 1'48\"87, ma fuori perch\u00e9 ultimo tra gli italiani). Anche nei 100 stile libero deve abdicare: in finale si classifica terzo in 48\"53, alle spalle del francese Bernard (record mondiale con 47\"50) e dello svedese Nystrand (48\"40). Alle Olimpiadi dello stesso anno a Pechino, ottiene due quarti posti rispettivamente con la staffetta 4x100 stile libero e con la 4x200 stile libero.\nTerminata l'esperienza estiva de \"L'isola dei famosi\", Magnini torna e vince: il 27 novembre 2008 si aggiudica i \"100 metri stile libero\" ai campionati italiani in vasca corta nuotando in un buon 47\"15. Il 29 luglio 2009, ai Mondiali di Roma in vasca lunga, stabilisce il nuovo primato italiano dei 100 stile libero, un 48\"04 che non gli basta per\u00f2 per conquistare l'ingresso in finale. Nel 2011 ai Campionati mondiali di nuoto 2011 a Shanghai non si qualifica per un soffio alla finale dei 100\u00a0m, ma chiude quarto e ottavo rispettivamente con la 4\u00d7100 e con la 4\u00d7200\u00a0m.\nIl 2012 \u00e8 l'anno del ritorno alla vittoria, durante i Campionati europei di Debrecen, sempre sotto la guida tecnica del suo allenatore Claudio Rossetto che nel frattempo ha fatto anche di Federica Pellegrini una sua atleta, vince due medaglie d'oro nei 100 metri s.l. e nella staffetta 4x100 mista, la quale \u00e8 la prima in assoluto nella storia dei Campionati europei di nuoto e due medaglie d'argento rispettivamente con le staffette 4x100 e 4x200 stile libero. Nelle Olimpiadi di Londra 2012 invece non ottiene nessuna prestazione di rilievo. Nel dicembre del 2012 partecipa ai Campionati mondiali in vasca corta di Istanbul in cui ottiene un argento nella staffetta 4x100 m stile libero.\nL'appuntamento principale di Filippo per la stagione 2013 sono i Campionati mondiali di nuoto 2013; Re Magno non riesce a brillare e non va oltre un ultimo posto in semifinale dei 100m stile libero non riuscendo a scendere sotto i 49' secondi e un quinto posto in finale della staffetta 4x100m stile libero. Riesce a ottenere risultati convincenti agli Europei in vasca corta di Herning a dicembre, ottenendo una medaglia di bronzo nei 200m stile libero vinti da Danila Izotov e l'argento nella staffetta 4x50m stile libero.\nNel 2014 Magnini si prepara al meglio per i Campionati europei di Berlino che si tengono ad agosto. In questa edizione riesce a entrare in finale dei 200m stile libero, chiusa all'ottavo posto, mentre viene escluso dalle semifinale dei 100m poich\u00e9 c'erano gi\u00e0 due italiani prima di lui; con la staffetta 4x100m sl centra comunque un buon terzo posto, mentre con la 4x200m sl chiude al sesto posto. Ai Campionati mondiali di Doha in vasca corta Magnini non entra in finale dei 200m stile libero, ma centra due podi con le staffette 4x50m e 4x200m stile libero, ottenendo rispettivamente un terzo e un secondo posto.\nL'assoluzione dalle accuse di doping.\nIl procuratore anti-doping di Nado Italia, Pierfilippo Laviani, ha promosso un procedimento nei suoi confronti al Tribunale Nazionale Antidoping (TNA), che si \u00e8 concluso con la squalifica dell'atleta per 4 anni per aver violato l'articolo 2.2 del codice dell'Agenzia mondiale antidoping (Uso o tentato uso di sostanze dopanti). La condanna, confermata in appello il 6 novembre 2018, \u00e8 stata impugnata davanti al Tribunale Arbitrale dello Sport (TAS) di Losanna.\nIl 27 febbraio 2020 il TAS ha accolto integralmente il ricorso proposto da Magnini, annullando le sentenze del TNA, revocando la sanzione disciplinare e disponendo il proscioglimento dell'atleta dalle accuse. L'ente antidoping italiano \u00e8 stato condannato a risarcire le spese processuali.\nVita privata.\nDopo essere stato fidanzato per un lungo periodo con la collega Federica Pellegrini, il 12 maggio 2021 si sposa con Giorgia Palmas, dalla quale ha avuto una figlia, Mia.\nPrimati personali.\nI suoi primati personali in vasca da 50 metri sono:\nI suoi primati personali in vasca da 25 metri sono:\nProgressione.\nE = primato europeo\nPalmar\u00e8s.\nNota:\nM = primato mondiale\nE = europeo\nCampionati italiani.\n26 titoli individuali e 10 in staffette, cos\u00ec ripartiti:\nnd = non disputata\nFilmografia.\nTelevisione"}
{"id": "46856", "revid": "33689", "url": "https://it.wikipedia.org/wiki?curid=46856", "title": "Macintosh SE/30", "text": "Il Macintosh SE/30 \u00e8 un personal computer prodotto da Apple. \u00c8 stato presentato il 19 gennaio 1989 come sostituto del Macintosh SE e del Macintosh Plus ed \u00e8 rimasto in commercio fino al 21 ottobre 1991. \u00c8 stato il primo computer commercializzato da Apple ad offrire la nuova unit\u00e0 floppy SuperDrive, in grado di leggere i dischi da 3,5\" e 1,44 MB di capacit\u00e0. Al momento della sua introduzione il Macintosh SE/30 era il pi\u00f9 veloce ed espandibile computer della serie Macintosh.\nDescrizione.\nIl Macintosh SE/30 era essenzialmente un Macintosh IIx inserito nel case del Macintosh SE con un monitor in bianco e nero ed un singolo slot di espansione di tipo PDS al posto degli slot NuBus dei computer della serie Macintosh II. Inoltre, rispetto al predecessore Macintosh SE era stato sacrificato uno degli slot destinati ad accogliere le unit\u00e0 floppy SuperDrive per recuperare un alloggiamento per installare un disco rigido interno da 40 MB. Il computer di base era venduto sui 4.400 dollari, prezzo che saliva a 4.900 dollari optando per il disco rigido da 80 MB.\nIl Macintosh SE/30 offriva 8 slot SIMM per installare diversi tagli di memoria: di serie era offerto con configurazioni da 1 a 4 MB ma l'utente poteva espandere il computer solo fino a 8 MB, il massimo gestibile dal firmware originale. Nonostante la CPU avesse la capacit\u00e0 di gestire indirizzi a 32 bit, il firmware del computer conteneva porzioni di codice a 24 bit e per questo motivo non era in grado di usare tutto lo spazio di indirizzi del 68030. Per poter gestire tagli superiori di memoria l'utente doveva acquistare un particolare software denominato MODE32, prodotto da \"Connectix\", che permetteva di utilizzare fino a 128 MB di RAM (il computer pu\u00f2 supportare fino a 8 moduli SIMM da 16 MB, per un totale di 128 MB di RAM). Alternativamente alcuni utenti provvedevano alla sostituzione del chip ROM che conteneva il firmware del computer con quello montato sui Macintosh IIsi e Macintosh IIfx, grazie al quale era possibile non solo accedere ai 128 MB di RAM ma anche caricare fino al Mac OS 8.1, l'ultima versione del sistema di Apple che supportasse le CPU 68k. Il Macintosh SE/30 di serie supportava il Classic Mac OS fino alla versione 7.5.5 perch\u00e9 dalla 7.6 in poi il sistema operativo richiedeva un firmware completamente a 32 bit.\nL'adozione della CPU 68030 operante a 16\u00a0MHz, la stessa del Macintosh IIx, lo rese il pi\u00f9 veloce modello della serie di macchine derivate dal Macintosh originale: il computer risultava fino a 4 volte pi\u00f9 prestazionale dei precedenti sistemi. Inoltre, Apple introduceva per la prima volta in un suo computer un coprocessore matematico: il Macintosh SE/30 integrava infatti un Motorola 68882 per aiutare la CPU nei calcoli con i numeri in virgola mobile.\nNonostante il computer fosse stato dotato della capacit\u00e0 di supportare la grafica a colori, per contenere il costo era stato deciso di adottare lo stesso monitor in bianco e nero dei precedenti modelli della serie Macintosh. Il monitor integrato era comunque in grado di visualizzare immagini in scala di grigi: ci\u00f2 era possibile acquistando schede grafiche di terzi da inserire nello slot di espansione, come la Micro Xceed che permetteva di pilotare un monitor a colori esterno oppure visualizzare appunto sul monitor interno le immagini con 256 tonalit\u00e0 di grigio. Un'altra alternativa per la grafica a colori era la ScuzzyGraph, una periferica SCSI esterna che permetteva di ottenere su un monitor esterno immagini con 8 colori e fino a 1.280\u00d71.024 pixel, a seconda del modello acquistato.\nLa macchina venne sostituita nel 1991 dal Macintosh Classic II, un computer pi\u00f9 lento del Macintosh SE/30, nonostante l'uso della stessa CPU, e senza slot di espansione ma sensibilmente pi\u00f9 economico.\nEsiste una curiosit\u00e0 inerente alla scelta del nome. Apple aveva iniziato ad indicare la presenza della CPU Motorola 68030 apponendo una \"x\" al nome del computer, come nel caso del Macintosh IIx e del Macintosh IIcx. Quando fu la volta del Macintosh SE, la dirigenza Apple decise prudentemente di scegliere \"SE/30\" al posto di \"SEx\", non reputando quest'ultima una buona scelta commerciale (\"Sex\" in inglese significa \"sesso\").\nCaratteristiche tecniche.\nQueste sono le caratteristiche tecniche principali del computer:"}
{"id": "46864", "revid": "767487", "url": "https://it.wikipedia.org/wiki?curid=46864", "title": "Macintosh Classic II", "text": "Il Macintosh Classic II \u00e8 un personal computer prodotto da Apple e commercializzato dal 21 ottobre 1991 al 13 settembre 1993. \u00c8 stato progettato come sostituto del Macintosh SE/30 e come evoluzione del Macintosh Classic. Dal 14 settembre 1992 al 18 ottobre 1993 \u00e8 stato commercializzato anche come Performa 200: rispetto al Classic II questo modello si differenzia per un fax/modem integrato e per un pacchetto di programmi compresi nel prezzo d'acquisto. Fa parte della serie dei Macintosh Classic.\nDescrizione.\nIl Macintosh Classic II era tutto ci\u00f2 che avrebbe dovuto essere il suo predecessore Macintosh Classic. Quando i dirigenti Apple decisero di sostituire il Macintosh SE con un altro computer all-in-one, per il Classic scelsero di utilizzare la stessa CPU del Macintosh originale, l'ormai datato processore Motorola 68000. Il Macintosh Classic riusc\u00ec a vendere bene grazie al prezzo inferiore ai 1.000 dollari ma risult\u00f2 comunque un computer lento. Per sostituire il Classic fu scelto di utilizzare la pi\u00f9 prestazionale CPU Motorola 68030, la stessa del Macintosh SE/30, con una frequenza di 16\u00a0MHz, rendendo il computer molto pi\u00f9 veloce del suo predecessore (anche se non tanto quanto il modello SE/30). Fu deciso anche di dotarlo di una RAM base doppia rispetto al Classic, 2 MB anzich\u00e9 1 MB. La massima memoria utilizzabile dal computer fu fissata a 10 MB.\nIl monitor era il solito CRT da 9\" in bianco e nero che caratterizzava tutti i modelli della serie. Volendo l'utente poteva acquistare la ScuzzyGraph II, una periferica esterna che si collegava al computer tramite la porta SCSI posteriore e che permetteva di visualizzare immagini a colori su un monitor esterno."}
{"id": "46870", "revid": "365417", "url": "https://it.wikipedia.org/wiki?curid=46870", "title": "Macintosh Color Classic", "text": "Il Macintosh Color Classic \u00e8 un personal computer prodotto da Apple. \u00c8 stato il primo Macintosh all-in-one con grafica a colori ma anche l'ultimo computer compatto commercializzato da Apple sul mercato americano. \u00c8 stato commercializzato in alcuni mercati anche come Performa 250. Il computer fa parte della serie dei Macintosh Classic.\nUna versione con la frequenza della CPU pi\u00f9 elevata ed il doppio della RAM \u00e8 stata commercializzata in Canada, Europa e Giappone come Macintosh Color Classic II (ma anche come Performa 275).\nDescrizione.\nIl Color Classic \u00e8 il primo Macintosh compatto a offrire il colore grazie ad un monitor Sony Trinitron da 10\" capace di una risoluzione di 512\u00d7384 pixel e 256 colori. Internamente \u00e8 sostanzialmente un Macintosh LC II: la CPU \u00e8 la stessa, un Motorola 68030 a 16 MHz, con la stessa limitazione del bus dati, ridotto dai 32 bit supportati dal processore a soli 16 bit. Anche la quantit\u00e0 massima di RAM gestibile dal Color Classic \u00e8 limitata come nel caso del Macintosh LC II a 10 MB (in teoria \u00e8 possibile installare fino a 12 MB di RAM ma il computer non vede pi\u00f9 di 10 MB di memoria). Il Color Classic offre uno slot per montare un coprocessore matematico opzionale, il Motorola 68882.\nIl Color Classic presenta inoltre lo slot PDS compatibile con il Macintosh LC cos\u00ec che l'utente pu\u00f2 utilizzare le schede di espansione sviluppate per questo computer, ad esempio la scheda Apple IIe che permette di emulare l'omonimo computer ad 8 bit. \u00c8 presente anche un microfono, posto sopra al monitor.\nUna peculiarit\u00e0 del Color Classic \u00e8 la facilit\u00e0 con cui \u00e8 apribile, cosa che ha permesso a molti utenti di modificare il proprio computer. A differenza dei precedenti modelli, per i quali Apple aveva utilizzato delle viti che richiedevano uno strumento apposito in dotazione solo ai centri di assistenza autorizzati, il Color Classic presenta delle viti svitabili con un comune cacciavite. Grazie a questo, molti utenti aprivano il case per installare RAM aggiuntiva o una scheda di espansione ma anche per cambiare la scheda madre con quella di un altro modello Apple. Una modifica hardware molto in voga era quella che permetteva di portare la risoluzione video a 640\u00d7480 pixel, lo standard di molti giochi dell'epoca: se questi non erano eseguiti a questa risoluzione, molti si rifiutavano di funzionare.\nMacintosh Color Classic II.\nIn Canada, Europa e Giappone Apple rilasci\u00f2 anche una versione del computer denominata Color Classic II. In realt\u00e0 si trattava di una macchina basata sul Macintosh LC 550/Performa 550, con il processore operante a 33\u00a0MHz, con 36 MB di RAM massima gestibile e con il bus dati a 32 bit. Questa versione \u00e8 anche chiamata Performa 275."}
{"id": "46878", "revid": "287204", "url": "https://it.wikipedia.org/wiki?curid=46878", "title": "Swinford", "text": "Swinford (\"B\u00e9al \u00c1tha na Muice\" in gaelico irlandese) \u00e8 una movimentata \"market-town\" della Contea di Mayo, nella Repubblica d'Irlanda. Oltre al centro abitato, la comunit\u00e0 \u00e8 divisa in varie aree come Midfield, Meelick e Killasser, oltre il vicino villaggio di Bohola.\nPosizione.\nPur essendo poco pi\u00f9 che un paese, Swinford \u00e8 uno dei centri principali della propria contea: situata sulla strada nazionale N5, \u00e8 a poca distanza anche dall'Ireland West Airport Knock (prima conosciuto come \"Knock International Airport\"), ed a 20 minuti di macchina da Castlebar, che \u00e8 la \"county town\" della propria contea. Le attivit\u00e0 principali sono di tipo commerciale, proprio per questo viene definita spesso una \"market town\".\nLa sua posizione su un affluente del fiume Moy, la rende una meta ambita da molti pescatori, dato che le acque dei fiumi circostanti, dei laghi Callow e dei vicini Conn e Cullin sono molto ricchi di trote brune e salmoni.\nCultura.\nSwinford ospita i primi giorni d'agosto (solitamente in coincidenza col \"bank holiday\") uno dei festival musicali estivi maggiori della propria contea, che si tiene sin da met\u00e0 degli anni 1980, chiamato \"Siamsa Sraide Swinford\", (letteralmente traducibile in \"Divertimento nelle strade di Swinford). Oggetto del festival sono le danze tradizionali celtiche (C\u00e9ilidh), la fiera, ma soprattutto le vecchie tradizioni del posto, che trovano la loro massima espressione in quel che viene chiamato \"Beal Atha na Muice, Fado Fado\", una giornata nella quale la gente vive come secoli fa, circolando con vestiti e automobili d'epoca e sistemando botteghe e negozi in stile antico. Ultimamente il primo giorno del festival prevede il Lovefest, una rassegna musicale gratuita di 12 ore..\nFino a met\u00e0 degli anni 1980 il villaggio aveva 3 scuole di secondo livello: Il \"St. Patrick's College\", il \"St. Mary's Convent\" e la \"Vocational school\". Tutti e tre gli istituti sono stati riuniti nel 1992.\nSwinford \u00e8 stata inserita in una commedia televisiva irlandese, \"The Panel\", dopo un attacco di un ignoto che sostenne, tra le altre cose, che il villaggio era stato infestato dai lupi mannari.\nComunit\u00e0 vicine.\nDelle comunit\u00e0 vicine, sicuramente degne di nota sono Meelick e Killasser.\nMeelick \u00e8 una zona rurale situata vicino al villaggio di Bohola, importante per il cimitero e l'omonima torre. Questo piccolo edificio, alto circa 21 metri, \u00e8 stato tramandato ai giorni d'oggi avvolto nel mistero, non rinvenendosi alcuna traccia delle sue origini: probabilmente torre campanaria di un antico monastero, come per altre torri circolari irlandesi, non si ha alcuna notizia per\u00f2 di eventuali strutture vicine passate n\u00e9 rimane alcun resto. La torre, ormai senza tetto e senza antro per le campane, \u00e8 formata principalmente di arenaria ed ha sei finestre. Tra le parti pi\u00f9 interessati l'arcata d'entrata, una volta ben scolpita come si nota in alcune parti rimaste intatte, ed una croce attaccata alla struttura, sulla quale c'\u00e8 l'iscrizione \"Or do gricour\" che significa \"una preghiera per Gricour\". Molto gradevoli i giochi di luce dell'edificio, che a volte di giorni brilla per i numerosi licheni formatisi sulle pareti, e di notte illuminata di un arancio acceso da dei riflettori installati per celebrare il nuovo millennio.\nKillasser era una volta un importante centro ecclesiastico che governava la parrocchia omonima delle zone circostanti. Oggi sono conservate l'antica chiesa e una \"slab\", una pietra incisa molto antica."}
{"id": "46879", "revid": "365417", "url": "https://it.wikipedia.org/wiki?curid=46879", "title": "Macintosh Color Classic II", "text": "Il Macintosh Color Classic II \u00e8 un modello di personal computer prodotto da Apple e commercializzato dal 1993 al 1994: si tratta di una versione modificata del Macintosh Color Classic offerto solo in Canada, Europa e Giappone. \u00c8 stato venduto anche come Performa 275. \u00c8 l'ultimo modello della serie dei Macintosh Classic.\nDescrizione.\nMesso in commercio solo in alcuni mercati, il Color Classic II migliorava l'originale Color Classic, un modello compatto derivato dal Macintosh LC II basato sulla CPU Motorola 68030 a 16\u00a0MHz ed un quantitativo massimo di RAM gestibile di 10 MB. Il Color Classic II era invece derivato dal pi\u00f9 potente Macintosh LC 550/Performa 550: utilizzava sempre il Motorola 68030 ma ad una frequenza pi\u00f9 che doppia, 33\u00a0MHz, ed il massimo quantitativo di RAM utilizzabile era di 36 MB. Altra differenza tecnica riguardava il bus dati del processore, qui a 32 bit invece che a 16 come sul Color Classic. Era presente anche un'uscita audio stereo, che invece era di tipo mono sul precedente modello.\nIl comparto video restava immutato, con un monitor Sony Trinitron da 10\" capace di visualizzare immagini a 256 colori con una risoluzione di 512\u00d7384 pixel. L'espandibilit\u00e0 era garantita da una porta PSD compatibile con le schede dei computer Macintosh LC. Il Color Classic II fu l'ultimo computer all-in-one della serie Macintosh ad essere commercializzato."}
{"id": "46882", "revid": "767487", "url": "https://it.wikipedia.org/wiki?curid=46882", "title": "Batman (film 1989)", "text": "Batman \u00e8 un film del 1989, diretto da Tim Burton. Basato sull'omonimo personaggio della DC Comics, \u00e8 interpretato da Michael Keaton, con Jack Nicholson nel ruolo del supercriminale Joker, Kim Basinger in quello di Vicki Vale, e Jack Palance nel ruolo del potentissimo boss mafioso Carl Grissom.\nFu il primo della serie di film su Batman prodotti dalla Warner Bros. e fu un successo critico e finanziario, ottenendo ai tempi il pi\u00f9 alto incasso per una pellicola basata su un fumetto della DC Comics. Batman ricevette moltissime nomination ai Golden Globe, ai BAFTA e ai Saturn Award. Inoltre, nel 1990, Peter Young e Anton Furst furono premiati con l'Oscar alla migliore scenografia. Il film ispir\u00f2 l'omonima serie animata vincitrice di un Emmy, nonch\u00e9 diversi altri film di supereroi prodotti successivamente.\nLa Warner acquis\u00ec i diritti su Batman dalla DC Comics nel 1979, grazie al lavoro di Michael E. Uslan e Benjamin Melniker, e affid\u00f2 la produzione a Jon Peters e Peter Guber. Dopo l'ingaggio di Tim Burton alla regia, Steve Englehart e Julie Hickson contribuirono al trattamento della storia, mentre Sam Hamm lavor\u00f2 alla sceneggiatura. Il greenlight per Batman fu dato solo dopo il successo ottenuto da Burton con \"Beetlejuice - Spiritello porcello\" nel 1988. Per il ruolo del protagonista erano stati inizialmente presi in considerazione diversi attori famosi; Michael Keaton venne alla fine scelto tra lo scetticismo di molti; il ruolo di Joker fu accettato da Jack Nicholson dopo una lunga trattativa, grazie a decisive circostanze contrattuali che dettavano un alto compenso, specifici orari di ripresa e alcuni profitti dal botteghino.\nLe riprese del film ebbero luogo presso i Pinewood Studios dall'ottobre del 1988 al gennaio del 1989, dove lo scenografo Anton Furst disegn\u00f2 Gotham City con stili architettonici metallici per rendere la metropoli il pi\u00f9 fredda possibile. Il budget, inizialmente stabilito sui 20 milioni di dollari, pass\u00f2 poi a 48 milioni a causa di alcuni inconvenienti, soprattutto dopo che Hamm fu forzato dallo sciopero degli sceneggiatori del 1988 a lasciare il set, lasciando cos\u00ec il solo Warren Skaaren (non accreditato) a effettuare un rimaneggiamento del copione, che includeva l'eliminazione del personaggio di Robin inizialmente previsto.\nIn Italia \u00e8 uscito al cinema venerd\u00ec 20 ottobre 1989 distribuito dalla Warner Bros. Italia.\nNel 1992 usc\u00ec il sequel \"Batman - Il ritorno\".\nTrama.\nIn vista del duecentesimo anniversario della fondazione della citt\u00e0 il sindaco di Gotham City intende organizzare un grande festival, motivo per cui vuole ripulire l'ambiente dal crimine imperante, insieme al procuratore distrettuale Harvey Dent e al commissario Gordon; il loro potere congiunto, sebbene grande, viene annullato dalla corruzione gestita dal boss mafioso di Gotham City Carl Grissom, e la citt\u00e0 resta preda dei teppisti, dei rapinatori e dei poliziotti corrotti.\nNelle ultime settimane per\u00f2 sta facendo la sua apparizione nei quartieri pi\u00f9 malfamati un personaggio sfuggente, oscuro e misterioso travestito da pipistrello: \"Batman\", figura ancora sconosciuta a Gotham, che terrorizza i criminali e li consegna alla polizia dopo averli malmenati. Sul suo conto indaga il giovane reporter Alexander Knox, insieme all'affascinante fotocronista Vicki Vale, giunta in citt\u00e0 dopo alcuni impressionanti servizi fotografici in pericolose zone del mondo.\nUna sera Batman fa la sua apparizione all'industria chimica \"AXIS\", una societ\u00e0 di copertura di Grissom, il boss ha mandato il suo fido braccio destro, Jack Napier, a far sparire i documenti dimostranti la reale natura della compagnia. La missione \u00e8 in realt\u00e0 una trappola, poich\u00e9 Grissom ha scoperto la relazione di Napier con la sua donna, Alicia Hunt, e intende punirlo con la morte; a tale scopo informa Max Eckhardt, un tenente di polizia corrotto, che giunge sul posto dando l'ordine alla sua squadra di sparargli a vista. Jack e i suoi uomini danno del filo da torcere agli agenti, ma all'improvviso giunge Batman, che abbatte i criminali presenti. Napier riesce ad uccidere Eckhardt, ma poi viene affrontato da Batman. Al termine di una colluttazione cade accidentalmente in un vascone pieno di acido bollente. Il misterioso figuro, circondato dagli uomini di Gordon, si ritira, mentre Napier viene creduto morto.\nGiorni dopo, Vicki avvia una relazione con il miliardario Bruce Wayne - che \u00e8 in segreto il misterioso Batman -, del quale si conosce molto poco, tranne che \u00e8 stato lontano per anni da Gotham City, e che ama collezionare oggetti antichi e molto preziosi. Egli vive in una favolosa villa, Castello Wayne, insieme al proprio maggiordomo, l'inglese Alfred Pennyworth, l'unico a conoscenza della sua doppia identit\u00e0.\nDopo poco tempo Napier, incredibilmente sopravvissuto all'incidente ma rimasto sfigurato, si sottopone a un intervento di chirurgia estetica che tuttavia riesce solo in parte, lasciandogli i capelli verdi, la pelle pallida e labbra rosse piegate in un inquietante sorriso. Impazzito alla vista del suo volto, assume il nome di \"Joker\": per vendicarsi si reca nella dimora di Carl Grissom e lo uccide, dopodich\u00e9 sfigura Alicia. Joker assume cos\u00ec il comando dei mafiosi di Gotham e della AXIS, e indice una riunione con i capimafia di altre nazioni, proponendo loro di mettere nel caos Gotham City; l'unico dei gangster che rifiuta la sua proposta viene ucciso in maniera grottesca dal clown. In seguito Joker escogita il modo di compiere un memorabile crimine da perpetrare in occasione dell'anniversario di Gotham, inquinando con un gas chiamato \"Smilex\" i cosmetici prodotti nella stessa citt\u00e0 che, se combinati in un certo modo tra loro, causano la morte delle persone dopo folli risate.\nBruce investiga sul conto del Joker e scopre il modo con il quale il supercriminale sta avvelenando la citt\u00e0, oltre che la sua vecchia identit\u00e0 di Jack Napier. Quando il folle supercriminale, essendosi innamorato di Vicki Vale, tenta di rapirla all'interno del museo d'arte di Gotham, dove ha ucciso tutti i presenti e devastato diverse opere d'arte, Batman irrompe e la salva fuggendo con il suo speciale veicolo accessoriato, la Batmobile. L'Uomo Pipistrello conduce Vicki nella segreta Batcaverna, situata nelle viscere del Castello Wayne, e le consegna alcuni fascicoli su cui \u00e8 scritta la formula per annientare il veleno Smilex del Joker, e le ordina di consegnarli alla stampa.\nSuccessivamente il sindaco annulla i progetti annunciati del festival, ritenendo che la citt\u00e0 sia definitivamente perduta tra le mani dei criminali. Il Joker ne approfitta e, per televisione, annuncia che sar\u00e0 lui a organizzare una parata durante la quale regaler\u00e0 alla folla venti milioni di dollari in contanti, invitando Batman a presenziare. Bruce, a seguito delle sue indagini e dopo aver osservato bene il Joker, riconosce in lui il giovane assassino che aveva ucciso entrambi i suoi genitori all'uscita di un cinema quando era piccolo, occasione in cui per la prima volta aveva udito la diabolica interpellanza. Improvvisamente Alfred d\u00e0 il permesso a Vicki di entrare nella Batcaverna, e Bruce le spiega che ha assunto i panni di Batman per onorare il giuramento fatto per vendicare i genitori.\nLa notte stessa infatti Batman distrugge la AXIS con le granate incorporate nella Batmobile, ma il Joker lo raggiunge con il suo elicottero e, urlando con il megafono, lo prende in giro e gli dice che celebrer\u00e0 lo stesso la parata da lui promessa. In realt\u00e0 il suo \u00e8 tutto un imbroglio verso i cittadini dal momento che, durante la manifestazione lancer\u00e0 denaro ovunque per far s\u00ec che i cittadini si fidino di lui. Dopo aver umiliato Batman con qualche ironica battuta davanti al pubblico, Joker aziona un comando che fa spargere il gas Smilex dagli enormi palloni da parata presenti, iniziando a mietere diverse vittime. Batman interviene a bordo del \"Batwing\", legando i palloni insieme e sganciandoli nell'atmosfera. Joker, furioso, riesce a distruggere il mezzo con un pistolone, facendolo precipitare di fronte all'entrata della cattedrale ma Batman sopravvive per poi inseguire il supercriminale fino sulla cima del campanile della colossale cattedrale della citt\u00e0: da l\u00ec il gangster intende fuggire insieme a Vicki, da lui sequestrata nella confusione.\nSul tetto del vecchio edificio, Batman e il Joker si affrontano e Batman pare avere la meglio, prendendo a pugni il criminale, fino a farlo precipitare. Joker per\u00f2 trova un appiglio e riesce a mettere in pericolo di caduta Batman e Vicki, per poi fuggire su un elicottero pilotato dai suoi uomini. Batman per\u00f2 usa il suo rampino legando il piede del Joker a un gargoyle per impedirgli la fuga. La statua, poco dopo, si stacca dal muro facendo precipitare il Joker nel vuoto. Successivamente anche Vicki e Batman rischiano la stessa sorte, ma il super eroe riesce a salvarsi con lei, mentre Gordon e i suoi agenti arrivano ai piedi della cattedrale dove trovano il cadavere del Joker, che sorride anche nella morte.\nCon il Joker eliminato e i suoi uomini arrestati, Gotham City \u00e8 per il momento salva dal crimine, e Batman lascia alla polizia il Batsegnale, un grande riflettore che proietta nel cielo l'emblema di un pipistrello, con il quale potranno chiamarlo in caso di necessit\u00e0. La scena finale vede Alfred che accompagna Vicki a casa e Batman su un tetto che osserva fieramente il Batsegnale.\nProduzione.\nGenesi.\nAlla fine degli anni settanta, la popolarit\u00e0 di Batman stava calando. Michael E. Uslan, un ex-scrittore di fumetti, e Benjamin Melniker ne approfittarono subito per comprare i diritti del film di Batman dalla DC Comics nell'aprile del 1979. Era desiderio di Uslan \"realizzare la definitiva, oscura, seria versione di Batman, nel modo in cui Bob Kane e Bill Finger l'avevano concepito nel 1939: una creatura della notte; cacciatore dei criminali nelle ombre.\" Richard Maibaum fu avvicinato per la scrittura del copione, e Guy Hamilton per la regia, ma i due rifiutarono l'offerta. Uslan fu inconcludente nel proporre il progetto a vari studi cinematografici, cosa dovuta a varie differenze creative, tra cui la concezione dell'eroe che si aveva grazie all'omonima serie televisiva molto seguita sin dagli anni settanta. La Columbia Pictures e la United Artists rifiutarono anch'esse l'offerta.\nUslan, oramai demoralizzato, scrisse un copione intitolato \"Il Ritorno di Batman\" per \"dare alle persone di Hollywood un'idea di cosa diavolo stavo parlando! Si era davvero dieci anni prima de \"Il ritorno del Cavaliere Oscuro\", e si trattava gi\u00e0 di dare quel tipo di approccio tenebroso al soggetto!\".\nNel novembre del 1979, Jon Peters e Peter Guber si associarono al progetto. Melniker ed Uslan si assicurarono in cambio il 40% dei guadagni dal botteghino di Peters e Guber, e preferirono basarsi sul modello di film dato dall'allora recente \"Superman\" (1978). Il progetto fu pubblicamente annunciato alla fine del 1981 ed ebbe un budget iniziale di 15 milioni di dollari, cifra che, allora, nessuno studio cinematografico aveva mai stanziato per un film. Uslan e Melniker persero per\u00f2 i contatti con Peters e Guber, i quali avevano gi\u00e0 fatto accettare il film alla Warner Bros., senza dir loro nulla di niente.\nTom Mankiewicz complet\u00f2 il copione intitolato \"Il Batman\" nel giugno del 1983, focalizzandosi sulla nascita di Batman e di Robin, con il Joker e Rupert Thorne come antagonisti, e Silver St. Cloud per le vicende romantiche. Il film fu poi annunciato alla fine del 1983 per un lancio programmato per la met\u00e0 del 1985, con un budget di 20 milioni di dollari. Uslan volle un attore non conosciuto per il ruolo di Batman, William Holden per James Gordon e David Niven per Alfred Pennyworth. Un gran numero di registi fu attirato dal copione di Mankiewicz, tra cui Ivan Reitman e Joe Dante. Nove rimaneggiamenti del copione furono eseguiti da nove differenti scrittori. La maggior parte di questi si basarono sul fumetto \"Strange Apparitions\". Comunque fu il copione di Mankiewicz ad essere usato come linea guida per il progetto.\nSviluppo.\nDopo il successo di \"Pee-wee's Big Adventure\" nel 1985, Tim Burton fu ingaggiato come regista per il film nel 1986. Burton ingaggi\u00f2 Julie Hickson per scrivere un nuovo trattamento della storia di 30 pagine, considerando il copione di Mankiewicz ridicolo, affermando che i vecchi autori \"non hanno capito la natura bizzarra del personaggio\". I successi dei fumetti \"Il ritorno del Cavaliere Oscuro\" e \"\" spinsero la Warner Bros. a dare al film un tono pi\u00f9 cupo. Burton non era mai stato un fan del fumetto, ma fu maggiormente attirato dall'idea di \"The Killing Joke\".\nLo studio arruol\u00f2 successivamente Steve Englehart per scrivere un nuovo adattamento nel marzo del 1986. Englehart si offr\u00ec di riscrivere interamente la sceneggiatura, ma gli fu vietato dallo studio; il primo trattamento di Englehart incluse gli stessi personaggi presenti nel copione di Mankiewicz, ma aveva una differente trama. La Warner Bros. fu impressionata dal lavoro, ma non era abbastanza per Englehart, che ne scrisse un secondo nel maggio del 1986.\nBurton ingaggi\u00f2 Sam Hamm, appassionato di fumetti, per scrivere la sceneggiatura, e questi decise di non usare la storia originale, credendo che i flashback sarebbero stati pi\u00f9 appropriati e che \"sbloccare il mistero diviene parte della storia\". Spieg\u00f2 che \"distruggi totalmente la tua credibilit\u00e0 se mostri il processo letterale per cui Bruce Wayne diviene Batman.\" Hamm cambi\u00f2 Silver St. Cloud con Vicki Vale e Rupert Thorne con una sua creazione, Carl Grissom. Hamm complet\u00f2 il suo copione nell'ottobre del 1986, che mostrava una leggera rivalit\u00e0 tra Bruce Wayne e Alexander Knox per Vicki Vale.\nComunque malgrado l'entusiasmo per il copione di Hamm, che Bob Kane ringrazi\u00f2 con una recensione positiva (tanto che il copione divenne benvenuto nelle fumetterie americane) la Warner Bros. non era molto motivata a proseguire lo sviluppo del film. Fu dato il completo permesso di proseguire al film \"Batman\" grazie al sorprendente successo ottenuto da Tim Burton con il film \"Beetlejuice - Spiritello porcello\" nel 1988.\nCast.\nMel Gibson, Dennis Quaid, Kevin Costner, Harrison Ford, Charlie Sheen, Pierce Brosnan, Tom Selleck e Bill Murray furono tutti considerati per il ruolo di Batman.\nFu fatta pressione su Tim Burton per fargli ingaggiare un ovvio attore di film d'azione, ma il regista volle un attore sconosciuto, seguendo la scia di Richard Donner quando ingaggi\u00f2 Christopher Reeve in \"Superman\". La scelta di Burton cadde su Michael Keaton, con cui aveva lavorato proprio in \"Beetlejuice\".\nL'ingaggio di Keaton caus\u00f2 una controversia tra i fan del fumetto, con 50.000 lettere di protesta inviate alla Warner Bros. Anche Bob Kane, Sam Hamm e Michael Uslan polemizzarono fortemente sul cast. Burton riconobbe che \"ovviamente ci furono risposte negative dai fan del fumetto. Penso che secondo loro stavamo realizzando qualcosa di simile alla serie tv, qualcosa di ridicolo, perch\u00e9 conoscevano il Michael Keaton di \"Mister Mamma\" e di \"Night Shift - Turno di notte\" e commedie simili.\" Tutto ci\u00f2 non imped\u00ec a Keaton di leggere \"Il Ritorno del Cavaliere Oscuro\" di Frank Miller o eseguire senza controfigura quasi tutte le scene di combattimento, tanto fu preso dalla realizzazione del film.\nAdam West, l'interprete del Batman televisivo degli anni sessanta, avrebbe voluto indossare ancora il costume dell'uomo pipistrello, ma i produttori rifiutarono. Essi gli offrirono invece la particina del padre di Bruce Wayne che appare nel flashback, ma West declin\u00f2 l'offerta.\nTim Curry, Willem Dafoe, David Bowie, Robin Williams e James Woods furono considerati per il ruolo del Joker. Jack Nicholson fu la scelta di Uslan e Kane sin dal 1980. Peters avvicin\u00f2 al progetto Jack Nicholson non prima del 1986, mentre era alle riprese di \"Le streghe di Eastwick\", ma inizialmente l'attore era riluttante, a tal punto che per convincerlo lo studio avvicin\u00f2 Robin Williams per affidargli la parte. A quel punto Nicholson torn\u00f2 sui suoi passi, ma non senza farsi promettere un accordo \"straordinario\": il suo contratto specificava il numero di ore giornaliere che era disponibile a dedicare alle riprese. Nicholson fece richiesta di avere tutte le scene da filmare in un blocco di tre settimane, bench\u00e9 il progetto durasse 106 giorni. Richiese anche un rimodellamento del copione e un compenso di 6 milioni di dollari, cos\u00ec come una larga percentuale del guadagno al botteghino. Il totale risult\u00f2 essere quasi 60 milioni di dollari.\nPer questo film Jack Nicholson entr\u00f2 nel Guinness dei primati come l'attore pi\u00f9 pagato della storia per una singola performance, grazie alla sua decisione di non percepire una somma predefinita ma una percentuale degli incassi totali: considerato lo strepitoso successo del film, Nicholson ha potuto guadagnare una somma enorme, anche se in seguito tale record venne superato.\nRobin Williams invece, avendo preso l'ingaggio per la parte molto seriamente, rimase particolarmente offeso quando seppe di essere stato usato come \"esca\" per far accettare il ruolo a Nicholson; pertanto giur\u00f2 che non avrebbe partecipato ad un progetto della Warner Bros. fino a quando non gli sarebbero state fatte le dovute scuse (Williams infatti rifiut\u00f2 in seguito il ruolo dell'Enigmista nel film Batman Forever di Joel Schumacher per via di questa storia). Williams comunque non avrebbe potuto partecipare al progetto perch\u00e9 era impegnato nelle riprese de \"L'attimo fuggente\" di Peter Weir, riprese che erano in contemporanea proprio col film di Burton (novembre 1988-gennaio/febbraio 1989).\nSean Young fu dapprima pensata nel ruolo di Vicki Vale ma si fer\u00ec durante le riprese. Burton cos\u00ec sugger\u00ec di rimpiazzarla con Michelle Pfeiffer ma Keaton, che allora aveva una relazione con la Pfeiffer, temeva il gossip (la Pfeiffer apparir\u00e0 comunque nel successivo \"Batman - Il ritorno\" nel ruolo di Catwoman). Anche Sharon Stone si propose per il ruolo di Vicki Vale, ma fu scartata. Peters propose l'allora sua compagna Kim Basinger e richiese una riscrittura del copione per il suo ruolo.\nL'incidente di Sean Young viene citato nel film, nel racconto di Alfred sull'infanzia di Bruce, in cui spiega a Vicki che, quando lui si fer\u00ec la gamba facendo equitazione, Bruce lo riport\u00f2 a casa \u00abcon la caviglia steccata, completamente coperto di fango...\u00bb.\nBilly Dee Williams fu scelto nel ruolo di Harvey Dent personalmente da Tim Burton, in quanto il regista avrebbe voluto far apparire Due Facce (mimesi maligna di Dent) in un successivo film della serie, basandosi sul concetto di un Due Facce-afroamericano, ma nel successivo \"Batman Forever\" (1995) tale parte and\u00f2 a Tommy Lee Jones con la disapprovazione di Williams stesso. Il suo contratto era scaduto all'incirca durante o poco dopo le riprese di \"Batman - Il ritorno\".\nIl personaggio di Alexander Knox fu inventato appositamente per il film. Esso sarebbe dovuto morire durante la sequenza della parata, ma l'attore che lo interpretava, Robert Wuhl, lo rese cos\u00ec simpatico che si decise durante le riprese di \"salvarlo\" e farlo comparire nel finale, mentre intervista le autorit\u00e0. Altro personaggio creato per l'occasione fu quello di Carl Grissom, interpretato da Jack Palance.\nDa ricordare, infine, che Michael Gough (Alfred) e Pat Hingle (il commissario Gordon) compaiono anche nelle tre successive pellicole dedicate all'uomo pipistrello.\nRiprese.\nI registi considerarono l'idea di filmare \"Batman\" interamente a Los Angeles, ma il crescente interesse dei mass media per il film fece loro spostare la location in Inghilterra. Furono usati 18 \"stage per il sonoro\" (circa gli interi Pinewood, 95 acri). Le riprese si svolsero nella massima riservatezza; per tale motivo, la prima immagine di Nicholson nei panni del Joker fu pagata ben 10.000 dollari e fu anche chiamata la polizia per il furto di una ripresa di due bobine (circa 20').\nAd Hamm non fu permesso di essere sul set a causa dei problemi dovuti allo sciopero degli sceneggiatori del 1988, e questo cre\u00f2 non pochi problemi, portando il budget, da 20 a 48 milioni di dollari. Warren Skaaren e Charles McKeown ne presero il posto per le modifiche del copione sul set. Jonathan Gems collabor\u00f2 anch'egli alle riscritture. Successivamente, Hamm critic\u00f2 i rimodellamenti e incolp\u00f2 i cambiamenti per ci\u00f2 che defin\u00ec \"una mentalit\u00e0 da studio cinematografico monolitico\". Burton spieg\u00f2: \"Non capisco perch\u00e9 ci siano stati tali problemi. Iniziammo con un copione che piaceva a tutti, seppur sapessimo che necessitava ancora di qualche lavoro.\" A parte i problemi e le difficolt\u00e0 durante le riprese, Burton credit\u00f2 Nicholson per essere stato un ottimo aiuto. Dick Grayson appariva in una scena del copione, per l'ultima volta, ma fu eliminato quando se ne constat\u00f2 l'irrilevanza per la trama.\nEsempi di cambiamento all'ultimo minuto furono l'assassinio di Vicki Vale da parte del Joker, cosa che avrebbe portato Batman ad una furia vendicativa. Jon Peters rielabor\u00f2 il momento senza dirlo a Burton e commission\u00f2 allo scenografo Anton Furst la creazione del modello di una cattedrale. Ci\u00f2 cost\u00f2 100.000 dollari, quando il film era di gi\u00e0 fuori budget. Burton non apprezz\u00f2 l'idea, non sapendo come la scena potesse finire: \"Qui sono Jack Nicholson e Kim Basinger che camminano su per questa cattedrale, e a met\u00e0 strada Jack si gira intorno e dice, 'Perch\u00e9 sto andando su per queste scale? Dove sto andando?' 'Ne parleremo quando sarai arrivato in cima!' Perch\u00e9 dovrei dirglielo solo quando c'\u00e8 arrivato che non so perch\u00e9!\" Dato il costo sostenuto per la scenografia, il copione fu ulteriormente cambiato per rendere la famosa scena finale del film, senza l'assassinio di Vicki Vale.\nScenografie.\nBurton fu impressionato dal design di Anton Furst dopo aver visto il film \"In compagnia dei lupi\". Precedentemente non era riuscito ad avere Furst per le scene di \"Beetlejuice - Spiritello porcello\" perch\u00e9 lo scenografo era gi\u00e0 al lavoro in \"High Spirits - Fantasmi da legare\", scelta che poi rimpianse. Furst fu felice di lavorare con Burton. \"Non credo di essere mai stato tanto in armonia con un regista\" disse. \"Concettualmente, spiritualmente, visualmente e artisticamente. Non c'\u00e8 mai stato alcun problema tra noi perch\u00e9 non abbiamo mai combattuto per niente. La struttura, l'atteggiamento e i sentimenti sono ci\u00f2 in cui Burton \u00e8 un maestro.\"\nFurst ed il dipartimento artistico del film mescolarono deliberatamente stili architettonici metallici per creare Gotham City la pi\u00f9 turpe e gelida metropoli immaginabile. Non fu usata alcuna immagine generata al computer per il set, ma i cineasti si dovettero basare su dipinti oscuri e veri palazzi altissimi. Il lavoro di Andreas Feininger fu influente nel design del film. Le costruzioni di Furst costarono 5.5 milioni di dollari, mentre la Knebworth House di Wayne cost\u00f2 il doppio.\nIl monumentale gigantismo metropolitano e la bidimensionalit\u00e0 scenografica riportano alle scenografie gotico-espressionistiche della Metropolis langhiana.\nKeith Short scolp\u00ec la nuova Batmobile ed aggiunse due mitragliatrici Browning. Nella progettazione della batmobile, Furst spieg\u00f2: \"Abbiamo visionato le componenti dei jet, macchine da guerra, abbiamo osservato ogni sorta di cosa. Alla fine, siamo arrivati ad un puro espressionismo, prendendo la Bonneville Salt Flats degli anni '30 ed i carri armati \"Stingray\" degli anni '50.\" La macchina \u00e8 stata costruita su una Chevrolet Impala, quando i precedenti tentativi sulla Jaguar e sulla Ford Mustang fallirono. La British Aerospace diede al dipartimento artistico consigli per il design della macchina.\nI fan del fumetto diedero inizialmente una risposta negativa al costume di Batman realizzato per il film, affermando che non era abbastanza intimidatorio. L'idea di Burton era di usare un costume interamente nero, che fu realizzato grazie al lavoro sui negativi da parte di Kane.\nColonna sonora.\nPer comporre la colonna sonora del film Burton opt\u00f2 per Danny Elfman, suo collaboratore in \"Pee-wee's Big Adventure\" e \"Beetlejuice - Spiritello porcello\". Per ispirazione, Elfman si bas\u00f2 sul fumetto \"Il ritorno del Cavaliere Oscuro\". Elfman pare fosse intimorito, dato che non aveva mai lavorato per un progetto cos\u00ec grande a livello di budget, ma trov\u00f2 comunque piacevole creare i temi per il Joker. Jon Peters e Peter Guber avevano inizialmente pensato a Prince per il tema musicale del Joker e Michael Jackson per i temi romantici. Elfman avrebbe poi dovuto combinare gli stili dei due cantanti in una colonna sonora compatibile.\nBurton contest\u00f2 l'idea, dicendo \"i miei film non sono tipo alla \"Top Gun\"\". Elfman chiese l'aiuto del chitarrista degli Oingo Boingo Steve Bartek e di Shirley Walker per aiutarlo all'arrangiamento delle composizioni per l'orchestra. \"Batman\" fu uno dei primi film ad aver lanciato due diverse colonne sonore: una di esse contiene le canzoni scritte da Prince mentre l'altra \u00e8 una vetrina delle composizioni di Elfman. Entrambe furono di gran successo. Il tema d'apertura di Elfman fu anche usato nella successiva serie animata, le cui musiche sono state ancora composte in gran parte da Shirley Walker.\nDistribuzione.\nIl film \u00e8 uscito nelle sale statunitensi il 23 giugno 1989, mentre in Italia il 20 ottobre dello stesso anno.\nPromozione.\nAnton Furst disegn\u00f2 la locandina, che defin\u00ec \"evocativa ma onnipresente. Solo raffigurante il Bat-simbolo. Precedenti disegni avevano la parola \"Batman\" scritta in stile \"RoboCop\" o \"Conan il barbaro\".\nDurante la produzione, Peters lesse nel \"The Wall Street Journal\" che i fan del fumetto erano insoddisfatti dell'ingaggio di Michael Keaton. In risposta, Peters fece uscire il primo trailer del film, che fu visto in migliaia di teatri durante il periodo di Natale. Il trailer, che era semplicemente un assemblaggio surreale di scene senza musica, provoc\u00f2 un'enorme aspettativa per il film.\nNei mesi che precedettero l'uscita di \"Batman\" nel giugno 1989, si svilupp\u00f2 un fenomeno di cultura popolare conosciuto come \"Batmania\". Tim Burton si dichiar\u00f2 personalmente \"annoiato da esso\". Furono venduti 750 milioni di dollari in merchandise. I cinefili e il fumettista Kevin Smith ricordano che \"quell'estate fu smisurata. Non potevi girarti intorno senza vedere il bat-simbolo da qualche parte. Le persone lo avevano ormai inciso nelle loro teste. Fu l'estate del pipistrello e se eri un fan di Batman era assolutamente eccitante.\"\nAccoglienza.\nCritica.\n\"Batman\" \u00e8 stato criticato da alcuni per essere troppo oscuro, ma ha comunque ricevuto recensioni positive da parte della critica. Su Rotten Tomatoes, il film ha una valutazione di approvazione del 72% basata su 74 recensioni, con una valutazione media di 6,56/10. Il consenso critico del sito recita \"Uno spettacolo inquietante e fantastico, Batman riesce come intrattenimento oscuro, anche se il Joker di Jack Nicholson troppo spesso mette in ombra il personaggio del titolo\". Metacritic fornisce un punteggio aggregato di 66 su 100, basato su 17 critici, indicando \"recensioni generalmente favorevoli\". Il pubblico intervistato da CinemaScore ha dato al film un voto medio di \"A\" su una scala da \"A+\" a \"F\". Molti hanno osservato che Burton era pi\u00f9 interessato al Joker e all'arte e alla scenografia di Batman o qualsiasi altra cosa in termini di caratterizzazione e tempo sullo schermo. Nonostante le reazioni negative iniziali dei fan dei fumetti prima dell'uscita del film, la rappresentazione di Batman di Keaton \u00e8 stata generalmente elogiata.\nMolti critici hanno associato il film di Burton, assieme al Superman di Richard Donner, come la pellicola che ha contribuito a plasmare l'immagine del supereroe moderno, lodando in particolare la chimica tra il Batman di Keaton ed il Joker di Nicholson.\nIl film era nel 2011 al 458\u00ba posto nella classifica dei 500 pi\u00f9 grandi film di tutti i tempi pubblicata dalla rivista \"Empire\".\nNel 2003, secondo l'American Film Institute, il Batman di Michael Keaton occupa il 46\u00ba posto nella classifica dei cento migliori eroi cinematografici, mentre il Joker di Jack Nicholson il 45\u00ba posto nella classifica dei cento migliori cattivi cinematografici.\nIncassi.\n\"Batman\" fu proiettato la prima volta il 23 giugno 1989, ricavando 49 milioni di dollari in 2.194 teatri durante la sua prima settimana. Il film alla fine ricav\u00f2 251.188.924 dollari nel solo Nord America e 160.160.000 dollari nel resto del mondo, raggiungendo un totale di 411.348.924 dollari.\n\"Batman\" fu il primo film a ricavare almeno 100 milioni di dollari nei primi dieci giorni di distribuzione, risultando il film tratto da una serie della DC Comics che ha pi\u00f9 ricavato al botteghino fino al 2008 (anno in cui usc\u00ec \"Il cavaliere oscuro\" di Christopher Nolan) e 83\u00ba nei guadagni cinematografici nel Nord America. Bench\u00e9 \"Indiana Jones e l'ultima crociata\" abbia fatto pi\u00f9 soldi di qualunque altro film sempre nel 1989, \"Batman\" fu capace di battere il record de \"L'ultima crociata\" nel Nord America e ricav\u00f2 oltre 150 milioni di dollari nell'home video.\nHome video.\nIl film \u00e8 uscito in VHS edito da Warner Home Video nell'ottobre 1990.\n\u00c8 stato successivamente rieditato in DVD, Blu-ray Disc e Ultra HD Blu-ray.\nSeguiti e opere derivate.\nL'enorme successo del film condusse alla produzione della serie animata \"Batman\" e di ben tre seguiti filmici, il primo dei quali, \"Batman - Il ritorno\", fu diretto dallo stesso Tim Burton, con ancora Michael Keaton nel ruolo dell'eroe, stavolta affiancato da Michelle Pfeiffer. Burton partecip\u00f2 anche al terzo capitolo: \"Batman Forever\", ma solo come produttore esecutivo. Ci fu anche un quarto capitolo che vide sempre Burton nei panni del produttore: \"Batman &amp; Robin\".\nDal film fu tratto anche un videogioco: \"Batman - The Movie\", un romanzo basato sulla sceneggiatura e scritto da Craig Shaw Gardner e un adattamento a fumetti.\nNell'agosto 2021 \u00e8 uscito \"Batman 89\", una serie a fumetti che ignora i sequel diretti da Joel Schumacher e si colloca come un seguito diretto a \"Batman - Il ritorno\"; Sam Hamm, sceneggiatore dei due film di Tim Burton, ha partecipato al progetto."}
{"id": "46883", "revid": "1598666", "url": "https://it.wikipedia.org/wiki?curid=46883", "title": "Charlestown (Irlanda)", "text": "Charlestown (\"Baile Chathail\" in gaelico irlandese), centro nel Mayo orientale, \u00e8 un crocevia nell'ovest Irlanda. \u00c8 situata infatti nel punto di intersezione tra due grandi strade nazionali, la N5 (Longford-Westport) e la N17 (Galway-Sligo), nonch\u00e9 a ridosso di due contee, il Roscommon ad est e lo Sligo a nord. Il piccolo centro di Bellaghy \u00e8 contiguo a Charlestown ma nell'ultima contea citata. Nel territorio del comune si trova l'Aeroporto di Irlanda Ovest.\nVillaggio di origine molto recente, fondato alla fine del XIX secolo da un agente di Lord Dillon, \u00e8 oggi centro molto accogliente per viaggiatori e turisti di passaggio. \nLa \"town hall\" di Charlestown fu costruita nei primi del '900, mentre il cinema \u00e8 del 1939. Appena fuori dell'abitato sono invece situati alcuni forti in pietra di contadini del VII secolo, il pi\u00f9 celebre \u00e8 il \"Barancahogue Stone Fort\".\nCaratteristica al centro di Charlestown la rotatoria con al centro un'aiuola decorata da pecore in pietra."}
{"id": "46884", "revid": "1272592", "url": "https://it.wikipedia.org/wiki?curid=46884", "title": "Canale di Suez", "text": "Il canale di Suez () \u00e8 un alveo artificiale navigabile situato in Egitto, a ovest della penisola del Sinai, tra Porto Said (B\u00fbr Sa'\u00eed) sul mar Mediterraneo e Suez (al-Suways) sul Mar Rosso. Taglia l'omonimo istmo di Suez, permettendo la navigazione diretta dal Mediterraneo all'Oceano Indiano, senza la necessit\u00e0 di circumnavigare l'Africa sull'Oceano Atlantico lungo la rotta del capo di Buona Speranza. \nCompletato nel 1867 e inaugurato il 17 novembre 1869, il canale venne realizzato dal francese Ferdinand de Lesseps su progetto dell'ingegnere italiano Luigi Negrelli e consiste di due tratte, a nord e a sud dei Laghi amari. I lavori durarono 10 anni e videro la cooperazione tra molte nazioni europee, tra le quali la Francia diede il contributo maggiore. Nel 2015 \u00e8 stato completato il raddoppio di alcuni tratti del canale.\nDescrizione.\nAlla fine della sua costruzione il canale misurava di lunghezza, di profondit\u00e0, di larghezza e consentiva il transito di navi con pescaggio massimo di . \nNel 2010 il percorso del canale \u00e8 stato modificato a di lunghezza (compresi un canale di accesso Nord di e un canale di accesso Sud di ), di profondit\u00e0 e una larghezza che varia tra 205 e e consente il transito di navi con pescaggio massimo di .\nTransito.\nNel canale transitano in media 78 navi al giorno; annualmente oltre navi, 7,5% del traffico mercantile mondiale, utilizzano il canale come via di navigazione. Prima della costruzione del canale le merci dovevano viaggiare via terra da costa a costa. Il transito delle navi \u00e8 organizzato in tre convogli alternati al giorno, da nord a sud, da sud a nord e ancora da nord a sud, che si incrociano ai Laghi amari e al \"by-pass\" di al-Balla. Le navi si mantengono alla distanza di circa un miglio nautico e la velocit\u00e0 \u00e8 di circa nove nodi. Il transito dura in media circa 15 ore. Ogni nave imbarca alla partenza uno o due piloti che sono responsabili del rispetto dell'ordine dei convogli e della puntualit\u00e0 dei passaggi ai vari semafori, o posti di segnalazione, presenti ogni 10\u00a0km circa; a Ismailia si ha un cambio di pilota. Per ovviare a qualsiasi avaria, partecipano ai convogli dei rimorchiatori locali e le navi devono imbarcare un elettricista. Anche le barche a vela devono imbarcare personale specializzato locale. Inoltre ogni imbarcazione deve avere un proiettore (noleggiabile), per ovviare alla scarsa visibilit\u00e0 in caso di tempeste di sabbia.\nStoria.\nAntichit\u00e0.\nSecondo le \"Storie\" del Greco Erodoto, intorno al 600 a.C. il faraone Necao II intraprese lavori di scavo, senza per\u00f2 terminarli.\nIl canale fu terminato da Dario I di Persia, che commemor\u00f2 la sua opera su diverse steli di granito disposte sulle rive del Nilo, fra cui quella di Kabret, a 200\u00a0km da Pie. L'iscrizione di Dario dice:\nIl canale fu restaurato dal faraone ellenistico Tolomeo II nel 250 a.C.\nNel 30 a.C., come riferisce Plutarco nella \"Vita di Marco Antonio\", la regina Cleopatra tent\u00f2 di salvare i resti della sua grande flotta, dopo la battaglia di Azio, facendoli passare attraverso il canale e arrivando al Mar Rosso ma l'impresa non riusc\u00ec poich\u00e9 il canale era ormai insabbiato. La regina tent\u00f2 allora di far spostare su tronchi le sue navi, cariche del tesoro d'Egitto, ma le ostilit\u00e0 incontrate da parte di alcune trib\u00f9, che diedero fuoco alle prime navi, la obbligarono a desistere anche da questo ambizioso progetto. Il canale divenne completamente inutilizzabile in epoca imperiale (Caio Plinio Secondo detto Plinio il Vecchio ne descrive i tentativi di costruzione, ma pare non essere a conoscenza del fatto che fosse stato in funzione). Nel corso dei successivi 1.000 anni fu pi\u00f9 volte modificato, distrutto e ricostruito, fino al definitivo abbandono del progetto nell'VIII secolo durante il regno di Mu\u1e25ammad al-Man\u1e63\u016br.\nEra moderna.\nGi\u00e0 nel 1504 alcuni mercanti veneziani proposero ai sultani mamelucchi regnanti in Egitto di collegare il Mar Rosso con il Mediterraneo tagliando l'istmo di Suez. E di questa possibilit\u00e0 si parl\u00f2, in ambiente ottomano, per tutto il corso del Cinquecento, in particolar modo nel 1568 con il gran visir Sokollu Mehmed Pasci\u00e0.\nNel 1799, durante la spedizione in Egitto, il generale francese Napoleone Bonaparte contempl\u00f2 l'idea di costruire un canale, ma un rilievo preliminare concluse erroneamente che il dislivello fra i due mari fosse di 10 metri, il che avrebbe reso necessario un sistema di chiuse. Nel 1833 un primo progetto di canale fu presentato al vicer\u00e9 d'Egitto Mehmet Ali da Prosper Enfantin, imprenditore, scrittore e pubblicista francese, nonch\u00e9 seguace di Saint-Simon. Nonostante il disinteresse egiziano, i saint-simoniani costituirono nel 1846 una \"Soci\u00e9t\u00e9 d'\u00e9tude pour le canal de Suez\", che rilev\u00f2 con grande precisione la topografia della zona del canale, dimostrando che la differenza d'altitudine tra le superfici dei due mari era trascurabile. Questo fu un risultato molto importante perch\u00e9, rendendo superflue le chiuse, consentiva un costo di costruzione assai minore. Ridotto il rischio di costruzione, rimaneva il rischio di esercizio: il canale imponeva la navigazione a vapore (o comunque a motore), ma solo il 5% delle navi del 1860 ne era equipaggiato.\nIl progetto definitivo fu redatto da Luigi Negrelli, un ingegnere nato a Fiera di Primiero, allora Tirolo italiano, parte dell'Impero austriaco. Nel 1854 Ferdinand de Lesseps, diplomatico francese in Egitto dal 1830, ottenne una concessione da Sa'id Pasci\u00e0, Chediv\u00e8 d'Egitto, al fine di costituire una societ\u00e0 che costruisse un canale marittimo aperto a navi di ogni nazione e lo gestisse, affittando la terra per 99 anni. Il canale fu infine costruito tra il 25 aprile 1859 e il 1869 da una compagnia francese (Compagnie universelle du canal maritime de Suez, costituita il 15 dicembre 1858) diretta da Ferdinand de Lesseps, con macchinari appositamente concepiti per l'opera.\nIl canale, costato il doppio delle stime originali, era di propriet\u00e0 del governo egiziano (44%) e della Francia (attraverso pi\u00f9 di 20.000 azionisti), mentre altre grandi potenze si mostrarono molto scettiche sulla redditivit\u00e0 dell'opera.\nApertura.\nLa prima nave attravers\u00f2 il canale il 17 febbraio 1867, ma il canale venne inaugurato solo il 17 novembre 1869 alla presenza dell'imperatrice Eugenia con una cerimonia sfarzosa, per la quale Johann Strauss compose la \"Egyptischer-Marsch\" (Marcia egizia). Lo stesso giorno il panfilo reale francese \"Aigle\", con a bordo Ferdinand de Lesseps e l'imperatrice Eugenia, apr\u00ec il corteo di navi che inaugur\u00f2 il canale appena costruito. Seguiva la \"SMS Greif\" con Francesco Giuseppe I d'Austria, la nave di maggiori dimensioni in quell'occasione. Terzo fu il panfilo \"El Mahrousa\" del chediv\u00e8 Isma'il Pasci\u00e0. Il corteo contin\u00f2 con decine di imbarcazioni, fra cui i panfili dei principi reali del Regno di Prussia, del Regno dei Paesi Bassi e dell'Impero Russo, e poi quelli di nobili e ambasciatori. Il corteo raggiunse il Mar Rosso il 20 novembre 1869.\nPer l'inaugurazione, il chediv\u00e8 d'Egitto aveva chiesto a Giuseppe Verdi di comporre un inno, ma Verdi, restio a comporre musica d'occasione, rifiut\u00f2, anche se poi Verdi compose l\"Aida\", andata in scena al Teatro chediviale dell'Opera de Il Cairo il 24 dicembre del 1871.\nIl canale ebbe un effetto immediato e fondamentale sui commerci mondiali e gioc\u00f2 un ruolo importante nello sviluppare la navigazione a vapore e nell'aumentare la penetrazione europea in Africa, specie orientale, che venne ben presto spartita tra le potenze europee. Il successo del canale incoraggi\u00f2 i francesi a imbarcarsi nella costruzione del canale di Panama, impresa che per\u00f2 non riuscirono a completare.\nNel 1875 il debito estero dell'Egitto costrinse Isma'il Pasci\u00e0, successore di Sa'\u012bd, a vendere per 4 milioni di sterline la quota del suo paese al Regno Unito, che cos\u00ec si assicurava il controllo della rotta delle Indie.\nNel 1882, durante la guerra anglo-egiziana, le truppe britanniche vennero dislocate per proteggere il canale. Il 4 aprile 1885, a Parigi, si apre la \"Conferenza internazionale per il Canale di Suez\". Il regime che si vuole applicare al Canale \u00e8 quello, non della neutralit\u00e0, ma della libert\u00e0. La neutralit\u00e0 chiuderebbe in caso di guerra il Canale alle flotte belligeranti; la libert\u00e0 invece lo lascia aperto, vietando soltanto le operazioni di guerra in esso e nelle adiacenze.\nIl 29 ottobre 1888, la convenzione di Costantinopoli conferm\u00f2 il regime di libert\u00e0 del canale (sotto protezione britannica), dichiarato \u00ablibero e aperto, in tempo di guerra come in tempo di pace, a qualsiasi nave civile o militare, senza distinzione di bandiera\u00bb.\nNel 1870 486 navi transitarono per il canale, per una stazza di 437.000 tonnellate. Nel 1890 i transiti furono 3.389, per 6.580.000 tonnellate di stazza. Nel 1910 4.553 transiti (16.580.000 tonnellate di stazza).\nNel corso della Prima guerra mondiale vi furono ben due tentativi da parte dell'Esercito ottomano, guidato dal generale tedesco von Kressenstein, di prendere il canale, in quella che fu chiamata campagna del Sinai e della Palestina.\nDurante la seconda guerra mondiale il canale fin\u00ec nel mirino della Regia Marina italiana, riuscendo a resistere anche dopo l'impresa di Alessandria e dopo la Campagna del Nordafrica.\nCrisi di Suez.\nLa crisi di Suez prese l'avvio dal rovesciamento della monarchia di re Faruq I d'Egitto da parte di ufficiali dell'esercito egiziano al comando del generale Muhammad Nagib e del colonnello Gamal Abd el-Nasser nel 1952.\nIl 26 luglio 1956 il presidente Nasser annunci\u00f2 la nazionalizzazione del canale, rotta commerciale vitale verso oriente, in cui le banche e le imprese britanniche detenevano ancora una quota del 44%. Mentre Israele occupava la Penisola del Sinai il Regno Unito dispieg\u00f2 le portaerei Eagle, Albion e Bulwark e la Francia fece stazionare le portaerei Arromanches e La Fayette. Il Regno Unito e la Francia iniziarono a bombardare l'Egitto il 31 ottobre per costringerlo a riaprire il canale. Nasser rispose affondando tutte le 40 navi presenti nel canale, chiudendolo di fatto fino all'inizio del 1957. Alcuni giorni dopo le navi britanniche Ocean e Theseus permisero il primo assalto elitrasportato della storia, mentre paracadutisti britannici dal cielo e fanteria di marina dal mare occuparono il canale.\nLa crisi si concluse quando l'Unione Sovietica minacci\u00f2 di intervenire al fianco dell'Egitto e gli Stati Uniti, tramite l'ONU, temendo l'allargamento del conflitto, costrinsero, dal dicembre 1956 al marzo 1957, britannici, francesi e israeliani al ritiro. La transizione fu gestita dalla Forza di emergenza delle Nazioni Unite (UNEF), prima missione di \"peacekeeping\" dei caschi blu.\nIl mandato dell'UNEF \u00e8 scaduto nel 1979. Una nuova forza di osservatori \u00e8 giunta nel Sinai, la Multinational Force and Observers, di stanza dal 1982, per un graduale ritiro israeliano.\nGuerra dei sei giorni.\nDurante la Guerra dei sei giorni del 1967 le forze israeliane hanno occupato la penisola del Sinai, tra cui l'intera sponda orientale del Canale di Suez. Non volendo permettere agli israeliani di utilizzare il canale, l'Egitto immediatamente ha imposto un blocco che ha chiuso il canale fino al 5 giugno 1975. Come risultato, 15 navi da carico - la cosiddetta \"Yellow Fleet\" - rimasero intrappolate nel canale per oltre otto anni.\nRaddoppio del canale.\nIl 6 agosto 2015 \u00e8 stato inaugurato il raddoppio di una parte del Canale di Suez. Il progetto aggiunge una nuova seconda corsia di navigazione di 35\u00a0km di lunghezza ai 164 chilometri di canale esistente, consentendo il passaggio in maniera separata delle navi in direzioni opposte. Esso comprende anche l'ampliamento e una maggiore profondit\u00e0 di 37 km di sezione del canale esistente.\nGrazie a questo ampliamento, 97 navi possono ogni giorno transitare rispetto alle precedenti 49, riducendo anche il tempo di transito, e non ci sono praticamente limiti nella dimensione delle imbarcazioni. Ci\u00f2 dovrebbe consentire un incremento della convenienza del passaggio attraverso Suez anche per alcune rotte asiatiche che attualmente si servono del passaggio attraverso Panama.\nOstruzione del Canale nel 2021.\nL'ostruzione del Canale nel 2021 \u00e8 iniziata il 23 marzo alle ore 7:40 (UTC+2) quando la nave portacontainer \"Ever Given\", della classe Golden e lunga 400 metri, si \u00e8 incagliata nel canale provocandone il blocco della navigazione. La nave era stata coinvolta in una tempesta di sabbia e spinta da venti fino a 74 chilometri all'ora, causandone l'uscita dalla rotta. La nave si \u00e8 quindi incagliata su una delle sponde del canale, ostruendolo completamente e impedendo il passaggio di qualsiasi nave per giorni. Il 29 marzo alle ore 14:00 locali il cargo \u00e8 stato disincagliato.\nMigrazione lessepsiana.\nLa migrazione lessepsiana consiste nell'ingresso e nell'acclimatazione di specie del mar Rosso nel mar Mediterraneo attraverso il canale di Suez. Riguarda alcune centinaia di specie sia animali sia vegetali. Il movimento opposto verso il mar Rosso di specie mediterranee \u00e8 molto pi\u00f9 modesto.\nFilatelia.\nPer regolare il traffico postale, nel 1868 fu emessa dalla Compagnia del canale una serie di quattro francobolli non dentellati, con rispettivo valore facciale di centesimi 1, 5, 20, e 40, rimasta in circolazione solo per un mese. Questi francobolli, di cui esistono numerose imitazioni, sono piuttosto rari."}
{"id": "46885", "revid": "110157", "url": "https://it.wikipedia.org/wiki?curid=46885", "title": "Macintosh IIx", "text": "Il Macintosh IIx \u00e8 stato un personal computer prodotto da Apple. Venne annunciato il 19 settembre 1988 come un aggiornamento dell'originale Macintosh II e fu commercializzato fino al 15 ottobre 1990, mentre il supporto per le parti di ricambio termin\u00f2 il 31 agosto 1998. Apple utilizz\u00f2 per il computer diversi nomi in codice, inclusi \"Spock\" e \"Stratos\".\nCaratteristiche tecniche.\nNel Macintosh IIx l'accoppiata CPU Motorola 68020 e FPU Motorola 68881 del precedente modello Macintosh II veniva rimpiazzata dai nuovi Motorola 68030 e Motorola 68882, sempre funzionanti alla stessa frequenza di 16\u00a0MHz, ed il Floppy Disk da 800 KB veniva sostituito dalla nuova unit\u00e0 SuperDrive, capace di gestire anche i nuovi dischetti da 1,44 MB. Il prezzo iniziale del IIx al momento della commercializzazione partiva da 7.769 USD per il modello base ed arrivava fino a 9.299 USD per il modello con disco rigido da 40 MB.\nIl Macintosh IIx era il secondo modello, dopo il Macintosh II, ad essere dotato del case \"Open Mac\" in grado di contenere 6 schede di espansione NuBus (il terzo modello era il Macintosh IIfx): la scheda grafica veniva alloggiata in uno di questi slot ed il tipo di monitor utilizzabile nonch\u00e9 la risoluzione ed il numero di colori dipendeva dalla scheda installata. Il computer conteneva 8 alloggiamenti per altrettante schede RAM: esse dovevano essere installate a gruppi di 4, con tagli da 256 KB a 16 MB l'una, per una RAM totale che poteva andare da 1 fino a 128 MB, ma per poter indirizzare la memoria sopra gli 8 MB bisognava utilizzare il nuovo sistema operativo System 7 in abbinamento ad un kit di espansione denominato \"Mode32\" basato su un coprocessore Motorola PMMU da installare nel computer: con essi la maggiore RAM era gestita come memoria virtuale.\nAltra particolarit\u00e0 del computer era quella di avere la ROM del sistema operativo su una scheda SIMM, che ne permetteva la facile sostituzione in caso di aggiornamento del firmware.\nL'insuccesso commerciale.\nAlcuni fattori limitarono la diffusione di questo computer: il prezzo elevato, che non ne faceva una macchina per tutti; le dimensioni tutt'altro che contenute rispetto ad altri personal computer; il fatto di non essere un computer completamente a 32 bit, dato che il codice della ROM del sistema conteneva porzioni di codice a 24 bit e solo con l'introduzione del kit Mode32 fu possibile utilizzare quantitativi di memoria superiore agli 8 MB, nonostante il computer uscisse di fabbrica con ben 8 porte di espansione per la RAM.\nQuesti aspetti relegarono il Macintosh IIX ad un uso in ambito prettamente professionale e, visto il suo scarso successo, Apple lo tolse dalle vendite dopo appena 10 mesi di commercializzazione, sostituendolo con il Macintosh IIfx."}
{"id": "46886", "revid": "33689", "url": "https://it.wikipedia.org/wiki?curid=46886", "title": "Macintosh IIcx", "text": "Il Macintosh IIcx \u00e8 un personal computer presentato dalla Apple nel 1989, a circa 6 mesi di distanza dall'introduzione del Macintosh IIx.\nMalgrado assomigliasse molto al Macintosh IIx, in realt\u00e0 era un discreto miglioramento di quest'ultimo: era molto pi\u00f9 compatto e silenzioso del suo predecessore. Era inoltre stato progettato per poter essere utilizzato sia in posizione orizzontale che verticale. Un'altra caratteristica interessante del computer era quella di essere assemblato con componenti a incastro e non con viti. Ci\u00f2 rendeva molto semplice l'apertura del computer, la sua manutenzione e la sua riparazione. Questa caratteristica fu molto apprezzata dalla comunit\u00e0 di utenti Macintosh.\nIl computer fu messo in vendita il 7 marzo 1989 a 4.669 dollari per il modello base con 1 MB di RAM e 5.369 dollari per quello con disco rigido interno da 40 MB. Rest\u00f2 in commercio fino all'11 marzo 1991. Il 20 settembre 1989 fu presentato il suo successore, il Macintosh IIci.\nCaratteristiche tecniche.\nIl Macintosh IIcx \u00e8 una versione compatta del IIx, di cui riprende l'hardware con un microprocessore Motorola 68030 a 16 MHz affiancato da un coprocessore matematico Motorola 68882. Poteva essere dotato di un massimo di 128 MB di RAM, anche se il firmware di serie, alloggiato in ROM, poteva indirizzarne solo 8 MB: per poter usare la memoria sopra gli 8 MB bisognava utilizzare il sistema operativo System 7 e un kit di espansione denominato \"Mode32\" basato su un coprocessore Motorola PMMU da installare nel computer: con essi la maggiore RAM era gestita come memoria virtuale.\nIl Macintosh IIcx introduceva la capacit\u00e0 di autoriavviarsi nel caso in cui fosse venuta a mancare l'alimentazione. Altra caratteristica degna di nota era la possibilit\u00e0 di avviare la macchina usando un apposito tasto presente sulla tastiera.\nLe ridotte dimensioni rispetto al precedente Macintosh IIx erano state ottenute a discapito dell'espandibilit\u00e0 della macchina: sul Macintosh IIcx era infatti stato eliminato uno dei due lettori di floppy disk ed adottata una scheda madre con soli 3 slot NuBus. Grazie alla minore elettronica presente era stato possibile adottare un alimentatore pi\u00f9 compatto e con una ventola di raffreddamento pi\u00f9 piccola: questo rendeva il Macintosh IIcx anche pi\u00f9 silenzioso del suo predecessore.\nL'idea di realizzare una macchina che potesse essere utilizzata sia in orizzontale sia in verticale fu suggerita dall'allora amministratore delegato di Apple, John Sculley, che desiderava un computer che potesse liberare spazio sulla sua scrivania."}
{"id": "46887", "revid": "33689", "url": "https://it.wikipedia.org/wiki?curid=46887", "title": "Macintosh IIci", "text": "Il Macintosh IIci \u00e8 un personal computer commercializzato da Apple dal 20 settembre 1989 al 10 febbraio 1993. \u00c8 stato introdotto come evoluzione del precedente Macintosh IIcx: \u00e8 esteticamente simile, riprende lo stesso case compatto, ma si differenzia, tra le altre cose, per la presenza di una ROM di sistema con codice completamente a 32 bit e per la maggior frequenza di clock della CPU. \u00c8 stato sostituito dalla serie Quadra.\nCaratteristiche tecniche.\nIl Macintosh IIci era un'evoluzione del precedente modello. Il microprocessore Motorola 68030 ed il coprocessore matematico Motorola 68882, gli stessi del Macintosh IIcx, venivano portati da 16 a 25\u00a0MHz e, per la prima volta su un Macintosh II, veniva utilizzato un firmware residente in ROM completamente a 32 bit: i modelli precedenti avevano delle porzioni del codice del firmware a 24 bit, che comportava l'indirizzamento nativo di soli 8 MB di memoria. Era possibile installare da 1 a 128 MB di memoria RAM grazie agli 8 slot a disposizione. Opzionalmente era possibile acquistare una scheda per aumentare la memoria cache della CPU ed incrementare le prestazioni del sistema. Secondo Apple, queste erano circa del 50% superiori a quelle del modello precedente.\nAltra caratteristica del Macintosh IIci (primo tra i Macintosh non all-in-one) era la presenza della scheda grafica integrata sulla scheda madre: grazie a questa soluzione l'utente risparmiava l'utilizzo di uno dei soli 3 slot di espansione NuBus presenti nel computer. Le risoluzioni disponibili erano 512\u00d7384 e 640\u00d7480 a 256 colori. Se le prestazioni grafiche non erano soddisfacenti l'utente poteva sempre installare una scheda grafica addizionale, pi\u00f9 performante: molti utenti seguivano questa strada per liberare memoria perch\u00e9 la scheda grafica integrata utilizzava la RAM del sistema (mediamente da 64 a 320 kB ma anche fino ad 1 MB) come memoria video.\nIl computer integrava un'unit\u00e0 floppy disk drive per dischetti da 3,5 pollici e 1,44 MB e, in aggiunta, poteva essere dotato di un disco rigido da 40 o 80 MB. Il prezzo di vendita andava da circa 5.600 fino oltre gli 8.000 dollari, a seconda della configurazione scelta.\nAccoglienza.\nIl Macintosh IIci fu uno dei pi\u00f9 longevi Mac della serie II: rimase in commercio per ben 3 anni e mezzo e, per un certo periodo, fu anche il Mac pi\u00f9 potente acquistabile. La presenza di una ROM di sistema completamente a 32 bit permetteva di utilizzare finalmente tutta la memoria installabile senza dover aggiungere kit di aggiornamento come nei modelli precedenti. La grafica integrata liberava uno slot NuBus, lasciando all'utente la possibilit\u00e0 di usare i 3 alloggiamenti per altrettante schede di espansione. Di queste schede, grazie alla sua diffusione, fu messo in commercio un discreto numero: l'utente poteva sostituire la CPU con modelli superiori (Motorola 68040) oppure con clock pi\u00f9 elevati (33 o 50\u00a0MHz) cos\u00ec come aggiungere schede grafiche pi\u00f9 performanti (capaci di supportare milioni di colori e monitor fino a 21\"), schede audio a 16 bit e schede Ethernet."}
{"id": "46889", "revid": "125194717", "url": "https://it.wikipedia.org/wiki?curid=46889", "title": "Macintosh IIsi", "text": "Il Macintosh IIsi era un computer desktop distribuito in un'unit\u00e0 compatta. In sostanza era una versione meno potente del Macintosh IIci distribuita in un case pi\u00f9 piccolo. Era dotato di una scheda madre ridisegnata alla quale erano state eliminate quasi tutti gli slot di espansione. Era il tentativo di realizzare una versione a basso costo di Macintosh (tipo i modelli LC), in alternativa alle versioni professionali e dotate di maggior espandibilit\u00e0. Era dotato di una scheda grafica in grado di supportare al massimo la risoluzione di 640 x 480 a 8 bit. Necessitava di un monitor esterno.\nEra disponibile con Hard Disk da 40 o 80 MB e floppy disk da 1.44 MB. Il coprocessore matematico Motorola 68882 era opzionale e andava montato su una scheda speciale.\nPer tenere basso il costo la scheda grafica condivideva la memoria con la CPU, ovviamente questa soluzione tecnica rallentava la scheda video."}
{"id": "46892", "revid": "110157", "url": "https://it.wikipedia.org/wiki?curid=46892", "title": "Macintosh IIfx", "text": "Il Macintosh IIfx \u00e8 stato un modello di computer della serie Macintosh commercializzato da Apple dal 19 marzo 1990 al 15 aprile 1992.Quando venne presentato era il pi\u00f9 veloce Macintosh disponibile e costava tra 8.970 e 10.970 USD a seconda delle configurazioni.\nCaratteristiche tecniche.\nApple dette al computer diversi nome in codice, fra cui \"BlackBird\", \"F-16\", \"F-19\", \"Four Square\", \"IIxi\", \"Stealth\", \"Weed-Whacker\" e \"Zone 5\", ma per la stampa il Macintosh IIfx era semplicemente il \"Wicked Fast\", che pu\u00f2 essere tradotto come \"dannatamente veloce\", per le sue prestazioni. Questo nome in codice era adeguato visto che il computer funzionava a una frequenza di 40\u00a0MHz che per allora era molto elevata. Sia il processore (un Motorola 68030) che il bus di sistema funzionavano a 40\u00a0MHz, cos\u00ec come il coprocessore matematico di cui era dotato, un Motorola 68882.\nPer ottenere la massima velocit\u00e0 di calcolo possibile gli ingegneri Apple dotarono la CPU di una cache di secondo livello di 32 KB ed adottarono tutta una serie di accorgimenti. Il Macintosh IIfx utilizzava un particolare tipo di RAM SIMM con un connettore a 64 bit, pi\u00f9 del doppio rispetto ai moduli SIMM a 30 pin adottati nei precedenti modelli, perch\u00e9 strutturata per avere 2 porte di accesso: grazie a ci\u00f2 poteva essere letta e scritta contemporaneamente. Era dotato di 2 integrati ASIC esplicitamente progettati per velocizzare il computer: essi integravano il core del processore MOS 6502, gi\u00e0 usato da Apple sulla linea Apple II, con clock a 10\u00a0MHz che si occupavano di alleggerire la CPU dalle operazioni di gestione dell'I/O (porte seriali, porte ADB, porte floppy). Il Macintosh IIfx utilizzava un disco rigido interno di tipo SCSI, un tipo di unit\u00e0 introdotta a partire dal Macintosh Plus, ma per collegare un disco rigido esterno era necessario un terminatore SCSI particolare.\nInsieme al Macintosh IIfx, Apple present\u00f2 la sua prima scheda video dotata di accelerazione grafica, la 8.24GC: la scheda, acquistabile separatamente, permetteva una risoluzione di 1.152\u00d7870 pixel a 256 colori, oppure 16,8 milioni di colori a risoluzioni inferiori; era dotata di 2 MB di RAM espandibile a 10.\nIl sonoro era gestito da un coprocessore proprietario capace di generare audio stereofonico a 44.1\u00a0kHz con campionatura ad 8 bit e 4 voci. La memoria era composta da 512 KB di ROM contenente il sistema operativo e di 1 MB di RAM da 80 ns espandibile a 128 MB.\nIl Macintosh IIfx era il prodotto di punta delle macchine 68030 prodotte da Apple, e rimase il pi\u00f9 veloce computer prodotto dall'azienda fino all'introduzione dalla linea Quadra."}
{"id": "46895", "revid": "6923", "url": "https://it.wikipedia.org/wiki?curid=46895", "title": "Macintosh IIvi", "text": ""}
{"id": "46897", "revid": "6923", "url": "https://it.wikipedia.org/wiki?curid=46897", "title": "Macintosh IIvx", "text": ""}
{"id": "46899", "revid": "123975820", "url": "https://it.wikipedia.org/wiki?curid=46899", "title": "Ugarit", "text": "Ugarit \u00e8 un'antica citt\u00e0 del Vicino Oriente, attuale Ras Shamra (\u0631\u0623\u0633 \u0634\u0645\u0631\u0647 in arabo, o \"promontorio del finocchio\"; 35\u00b035\u00b4 N; 35\u00b045\u00b4E), pochi chilometri a nord della citt\u00e0 moderna di Latakia in Siria.\nFu la capitale dell'antico regno di Ugarit, ed era situata allo sbocco sul Mar Mediterraneo di un'antica via proveniente dalla Mesopotamia, in corrispondenza dei confini tra la potenza ittita a nord e la sfera d'influenza egiziana, a cui appartenne, a sud.\nLa storia.\nUgarit prende posto accanto ad Uruk e ad Eridu come una delle pi\u00f9 antiche citt\u00e0 del mondo, con antecedenti preistorici che risalgono al VI millennio a.C.: sebbene esistano tracce di insediamento ancora precedenti, fu in questo periodo che inizi\u00f2 ad acquisire una vera e propria forma urbana, con la costruzione di un muro di cinta fortificato, in epoca ancora neolitica.\nAppartenne pi\u00f9 tardi alla sfera di influenza del regno egiziano: sono stati rinvenuti piccoli oggetti di origine egizia, dell'epoca dei faraoni Sesostris I (1971-1926 a.C.), Sesostris II e Amenemhet III e la cultura artistica mostra forti caratteri egiziani. La pi\u00f9 antica attestazione scritta del nome della citt\u00e0 proviene invece dalla vicina citt\u00e0 di Ebla e risale intorno al 1800 a.C. Successivamente cadde sotto il controllo degli Hyksos (probabilmente urriti o mitanni). Durante il periodo della sua massima fioritura, tra il XVI e il XIII secolo a.C., la citt\u00e0 ebbe contatti costanti con l'Egitto e con Cipro e scambi commerciali con Alalakh, che menziona un re non riportato nella lista reale, Puruqqu.\nL'ultimo re di Ugarit dell'et\u00e0 del bronzo, Hammurapi o Amurapi, fu un contemporaneo del re ittita \u0160uppiluliuma II, ma la data esatta del suo regno \u00e8 ignota. In quest'epoca la citt\u00e0 venne distrutta, forse in seguito all'invasione dei popoli del Mare: in base ad una spada con il nome del faraone Merneptah trovata negli strati di distruzione, la data di questo evento fu fissata intorno al 1230 a.C., ma una tavoletta cuneiforme rinvenuta nel 1986 mostra che dovette avvenire piuttosto intorno al 1185 a.C., in corrispondenza dell'ottavo anno di regno del faraone Ramses III. In base ai frammenti di ceramica micenea rinvenuti sempre negli strati di distruzione tale data sembra corrispondere anche al passaggio dal periodo tardo-elladico IIIB a quello IIIC, che corrisponde ugualmente alla fine dei regni micenei. \u00c8 discusso se Ugarit sia stata distrutta prima o dopo la capitale ittita \u1e2aattu\u0161a.\nGli scavi.\nLa collocazione di Ugarit fu dimenticata fino al 1928, quando un contadino scopr\u00ec accidentalmente un'antica sepoltura, appartenente all'antica necropoli della citt\u00e0. I successivi scavi furono condotti, in condizioni politiche spesso difficili, prevalentemente dall'archeologo Claude Schaeffer, del Museo preistorico e gallo-romano di Strasburgo.\nGli scavi scoprirono un palazzo reale di ben 90 vani, che si articolavano intorno ad 8 cortili, e diverse residenze private di pregio, due delle quali includevano archivi di documenti (uno dei quali appartenente ad un diplomatico di nome \"Rapanu\").\nPalazzo Reale.\nIl Palazzo Reale di Ugarit fu costruito nel XIV secolo a.C. ed era una struttura di circa 6500 m2, disposti su due piani e, cosa curiosa per l'epoca, si trovava nel centro cittadino, circondato dalle case. La sua struttura \u00e8 particolarmente complessa, perch\u00e9 al nucleo originario si sono via via aggiunti numerosi altri ambienti. Un efficiente sistema di condotte portava l'acqua nelle varie sezioni del palazzo, dove poteva anche essere scaldata.\nIl Palazzo aveva numerose entrate: quella pi\u00f9 imponente consisteva in un atrio dal quale si accedeva ad un portico colonnato in legno e da l\u00ec ad una grande corte con fontana. Sono stati trovati ben cinque archivi con tavolette d'argilla in lingua babilonese, hurrita e ugaritica. Fra questi ritrovamenti anche i \"Canti Hurriti\". La tavoletta pi\u00f9 famosa \u00e8 senz'altro quella esposta al Museo Nazionale di Damasco con l'alfabeto elaborato nel XIII secolo a.C. per ridurre la scrittura sumerica a 30 consonanti.\nNelle numerose necropoli sono stati ritrovati doni rituali: ceramiche, gioielli in oro ed argento, armi, incisioni in avorio, vasi in alabastro. Le singole camere funerarie potevano contenere fino a 40 defunti.\nAcropoli.\nNel punto pi\u00f9 alto del sito, sull'acropoli, si trovavano i due templi di Baal e Dagat (o forse Anat, sorella ed amante di Baal), che rappresentavano il centro spirituale della citt\u00e0. Entrambi si componevano di un atrio quadrato e di una cella trasversale. Presso i templi si trovavano le abitazioni dei sacerdoti e le biblioteche, che svolgevano anche la funzione di scuole di scrittura. Qui sono stati scoperti testi mitologici, due bacinelle d'oro (una conservata al Louvre di Parigi, l'altra al Museo Archeologico di Aleppo), vari doni votivi, tra cui anche tre ancore di pietra.\nIn cima alla collina su cui la citt\u00e0 venne edificata sorgevano due templi principali, uno dedicato a Baal, \"re figlio di El\", e uno a Dagon, un dio ctonio della fertilit\u00e0 e della ricchezza.\nRas Ibn Hani.\nSituata pochi chilometri da Ugarit e a circa 5 chilometri dal centro di Latakia, la localit\u00e0 di Ras Ibn Hani si trova presso la zona turistica della citt\u00e0, la cosiddetta \"Costa Azzurra\" della Siria.\nLa zona \u00e8 stata interessata da scavi archeologici fin dal 1973 e vi sono state portate alla luce rovine di due palazzi, molto probabilmente anch'essi residenza dei sovrani di Ugarit. Il perch\u00e9 un nuovo nucleo urbano fosse stato realizzato a cos\u00ec breve distanza dalla capitale non \u00e8 chiaro, ma si \u00e8 formulata l'ipotesi che a quell'epoca la zona fosse una penisola, collegata alla terraferma da uno stretto istmo.\nGli archivi.\nGli scavi di Ugarit misero in luce diversi archivi di tavolette di argilla (uno di palazzo, uno templare e due privati), con testi diplomatici, legali, economici, amministrativi, scolastici, letterari e religiosi e datati all'ultima fase di vita della citt\u00e0, intorno al 1200 a.C., quando venne distrutta dalle scorrerie dei popoli del mare.\nUn altro archivio, in parte disperso sul mercato nero, fu rinvenuto nel 1958: le tavolette superstiti sono attualmente conservate a Claremont (California) negli Stati Uniti, presso l'Istituto di Antichit\u00e0 e Cristianesimo (\"Institute for Antiquity and Christianity\") della Scuola teologica di Claremont (\"Claremont School of Theology\") e sono state pubblicate da Loren R. Fisher nel 1971.\nAncora altri archivi furono riportati alla luce nel 1973 nel corso di scavi di emergenza (120 tavolette) e nel 1994 (300 tavolette rinvenute in un vasto edificio che fu utilizzato negli ultimi anni della vita della citt\u00e0).\nLa maggior parte di queste tavolette sono scritte in quattro lingue: sumerico, accadico (il linguaggio della diplomazia nel Vicino Oriente antico), hurrita e infine ugaritico (lingua, quest'ultima, del tutto sconosciuta fino al momento della scoperta degli archivi). Sono state rinvenute tavolette scritte nel locale alfabeto ugaritico, in scrittura geroglifica egizia e anatolica e in scrittura cuneiforme cipriota-minoica, sumerica, accadica e hurrita.\nCultura.\nSociet\u00e0.\nUn ruolo importante era svolto, nella societ\u00e0 ugaritica, dalla famiglia, dalla classe dirigente e dai grandi proprietari latifondisti. Importante anche la gerarchia militare (i maryannu) e quelle filo egiziane e filo-hittitiche.\nLingua e alfabeto ugaritico.\nLingua semitica conosciuta solo attraverso la scrittura; utilizzava un alfabeto sillabico mutuato dal cuneiforme. I fenici adottarono e utilizzarono tale innovazione ugaritica, diffondendolo tramite i loro commerci ed elaborandolo con l'aggiunta di vocali fino a quello che viene considerato il primo alfabeto fonetico. \nI testi rinvenuti nelle tavolette degli archivi ugaritici comprendono oltre a lettere, documenti legali, come trasferimenti di propriet\u00e0 di terreni, alcuni trattati internazionali e diverse liste amministrative, anche poemi narrativi di carattere mitologico: sono stati identificati frammenti di diverse opere poetiche, tra cui la \"Leggenda di Keret\", la \"Leggenda di Dan-el\", il \"Mito di Baal-Aliyan\", e la \"Morte di Baal\" (\"Ciclo di Baal\"). I poemi ugaritici hanno diverse caratteristiche che si troveranno pi\u00f9 tardi nei poemi ebraici, come il gusto per il parallelismo, i metri e i ritmi, e alcuni riferimenti a eventi storici e persino concetti mitologici che vi compaiono, si trovano successivamente anche nell'Antico Testamento.\nReligione.\nLa religione era politeista e includeva divinit\u00e0, riprese anche dagli Ebrei, come Ilu (o El), Yaw, suo figlio, A\u0161erat, moglie di Ilu, e Ba'lu.\nAlcuni passi biblici sembra si rifacciano alla tradizione ugaritica.\nRe di Ugarit.\nSecondo le tavolette di argilla degli archivi, gli ultimi re di Ugarit furono:"}
{"id": "46916", "revid": "1904508", "url": "https://it.wikipedia.org/wiki?curid=46916", "title": "Elisabetta di Russia", "text": "Biografia.\nL'infanzia.\nElisabetta, seconda tra le figlie di Pietro il Grande e di Caterina I di Russia che raggiunsero la maggiore et\u00e0, nacque a Kolomenskoe, presso Mosca, il 18 dicembre 1709 (secondo il calendario giuliano). All'epoca il matrimonio avvenuto tra i genitori nel 1707 non era stato ancora reso pubblico (lo fu nel 1712) e tale dettaglio venne poi utilizzato dai suoi oppositori per tentare di escluderla dalla successione al trono.\nLe testimonianze dei contemporanei la descrivono come una donna intelligente ma dall'istruzione superficiale e lacunosa. Adorata dai genitori, venne affidata sin da piccina alle cure di balie e badanti russe e crebbe con una salda affezione verso i costumi tradizionali. A partire dal 1716 venne tuttavia educata da governanti occidentali (francesi, italiane e lettoni), dalle quali apprese le lingue, la danza e l'etichetta di corte. Tale duplicit\u00e0 culturale caratterizz\u00f2 la sua vita futura. L'educazione occidentale era funzionale ai progetti del padre: Pietro la voleva infatti maritare a Luigi XV o quantomeno a un Borbone di rango principesco. La proposta venne tuttavia rifiutata dopo lunghe trattative, citando come pretesto anche le oscure origini materne.\nDescritta come bella e vivace, oltre al russo parlava fluentemente francese e tedesco ed aveva una buona comprensione di italiano, svedese e finlandese.\nAlla morte del padre si trov\u00f2 anche ad assistere la madre, illetterata, in affari di stato. Pur dedita a frivolezze e balli, il fascino e la dolcezza di carattere non ne oscuravano intelligenza e ambizione. Se alcuni dignitari ne biasimavano il comportamento leggero, altri vedevano in lei un possibile degno erede, in alternativa ai nipoti maschi di Pietro. Durante la malattia fatale di Caterina, nell'aprile del 1727, Tolstoj ed altri consiglieri reali sostennero tale opzione, che per\u00f2 non trov\u00f2 espressione nelle ultime volont\u00e0 dell'imperatrice.\nAlla morte della madre (maggio 1727) ed alla partenza dell'amata sorella Anna alla volta dell'Holstein per matrimonio, trov\u00f2 sostegno in Men\u0161ikov, figura preminente nella reggenza di Pietro II. Men\u0161ikov, di origini poverissime, era per\u00f2 odiato da gran parte dei boiari. Grazie al forte ascendente del principe Ivan Dolgorukij sul giovane Zar, fu presto estromesso dal potere ed esiliato in Siberia.\nElisabetta venne bandita dalla corte. Avendo ereditato il temperamento sensuale del padre, una volta libera da ogni controllo esterno si abbandon\u00f2 ai suoi amori senza riserve. Nemmeno giunta alla maggiore et\u00e0 fu amante di Aleksej \u0160ubin, un attraente sergente del Reggimento Sem\u00ebnovskij.\nLa sua situazione non miglior\u00f2 con l'ascesa al trono della zarina Anna, figlia di Ivan V, il fratellastro di Pietro. L'imperatrice non tard\u00f2 a dimostrare la sua antipatia per Elisabetta, riducendo a un terzo il suo sussidio annuale ed esiliando il suo amante nel 1731. La giovane si dedic\u00f2 allora alla preghiera e alle letture religiose, probabilmente anche per una forma di autodifesa, e solo l'intervento del Gran Ciambellano Ernst Johann Biron le evit\u00f2 la clausura.\nElisabetta comunque si consol\u00f2 ben presto della sua perdita con un giovane cosacco, Aleksej Grigor'evi\u010d Razumovskij. Si ritiene probabile che successivamente sia diventato suo marito, ma i documenti che lo comproverebbero sarebbero stati bruciati anni dopo su ordine di Caterina II di Russia.\nLa Rivoluzione di Palazzo del 1741.\nDurante il regno della cugina Anna Ioannovna ( 1740), Elisabetta divenne una presenza secondaria; ma alla morte della zarina, la reggenza di Anna Leopoldovna per l'infante Ivan VI venne contraddistinta da un'eccessiva tassazione e da problemi economici. Il governo meditava gi\u00e0 da tempo di spodestare la sovrana.\nElisabetta, nella sua scalata al potere, essendo la figlia di Pietro il Grande, ottenne grande supporto da parte del popolo russo, mentre l'idea le venne dall'ambasciatore Jacques-Joachim Trotti, Marchese de La Chetardie, che stava segretamente complottando per scacciare l'influenza austriaca dalla corte russa. Sarebbe un errore, comunque, credere che La Chetardie abbia preso parte alla rivoluzione che port\u00f2 la figlia di Pietro il Grande sul trono russo.\nUn dato di fatto, dietro pagamento di ducati, invece di che ella aveva richiesto per lui, egli non prese parte al colpo di Stato. Il merito e la gloria di questa azione andarono quindi alla sola Elisabetta. Il terrore di essere catturata dai suoi oppositori e di essere confinata a vita in un monastero (pena che era spettata ad esempio alla prima moglie di Pietro il Grande, Evdokija) fu la causa scatenante della vita attiva di Elisabetta.\nAlla mezzanotte del 6 dicembre 1741, con l'aiuto di amici personali, inclusi l'archiatra di corte Jean Armand de Lestocq, il suo ciambellano, Michail Illarionovi\u010d Voroncov, il suo futuro marito Aleksej Razumovskij, e Aleksandr e P\u00ebtr \u0160uvalov, due gentiluomini di palazzo, Elisabetta si rec\u00f2 nella caserma del Reggimento Preobra\u017eenskij, dove si attir\u00f2 le simpatie delle guardie d'onore con un discorso deciso e li convinse a seguirla al Palazzo d'Inverno, dove la reggente si trovava in assoluta sicurezza. Avendo arrestato tutti i ministri fedeli alla zarina, Elisabetta sorprese Anna e suo figlio nei loro letti, e convoc\u00f2 tutti i notabili laici ed ecclesiastici alla loro presenza. La rivoluzione si protrasse sino alle otto del mattino successivo quando intervennero anche alcuni cittadini che erano stati informati della congiura.\nPer quest'azione, all'et\u00e0 di trentadue anni, questa donna con poca conoscenza degli affari di stato, ma con grande spirito, si trov\u00f2 ben presto a capo di uno dei pi\u00f9 grandi imperi del mondo in uno dei momenti pi\u00f9 critici della sua esistenza. Fortunatamente per lei e per la Russia, Elisabetta Petrovna aveva tuttavia ereditato dal padre l'ingegno nel governare. Durante tutte le sue azioni politiche, si richiam\u00f2 spesso allo spirito del padre. Caratterialmente era predisposta al sacrificio per la patria ed era disposta ad accantonare i pregiudizi sulle donne, di modo da potersi assicurare il pieno potere riconosciutole all'unanimit\u00e0.\nLa politica di Bestu\u017eev.\nDopo aver abolito il Gabinetto di Consiglio dei ministri che aveva assistito la reggente Anna, e dopo aver ricostituito il senato, come era stato sotto Pietro il Grande, con i capi di dipartimento di stato, non un rappresentante tedesco venne posto a capo delle posizioni di governo, prediligendo invece uomini di fiducia svedesi. Il 23 gennaio 1743, furono aperti negoziati tra le due potenze sul possesso di \u00c5bo (Turku) e, con il 7 agosto, 1743 (Trattato di \u00c5bo), la Svezia cedeva alla Russia tutta la parte a sud della Finlandia, ad est del fiume Kymmene, che divenne la linea di demarcazione tra i due stati, incluse le fortezze di Villmanstrand e Fredrikshamn.\nQuesta trionfante azione diplomatica era dovuta soprattutto all'abilit\u00e0 del Vice Cancelliere Aleksej Petrovi\u010d Bestu\u017eev-Rjumin, che Elisabetta, sebbene lo detestasse personalmente, aveva posto a capo del ministero degli affari esteri subito dopo la sua ascesa al trono. Egli rappresentava la fazione anti francese ed anti prussiana del consiglio dei ministri, e il suo piano era quello di progettare un'alleanza tra Inghilterra, Austria e Russia la quale, per il tempo, era indubbiamente la pi\u00f9 conveniente per la Russia. Numerosi attentati di mano russa contro Federico il Grande e Luigi XV furono tentati dalla polizia di Bestu\u017eev, che nel frattempo protesse la corte ed Elisabetta stessa durante i suoi primi anni di regno, quando si trovava al centro di continui intrighi e cospirazioni.\nAlla fine il ministro prevalse, sostenuto in questo dall'imperatrice e, forte di uomini del Reno, raggiunse la pace sottoscrivendo il Trattato di Aquisgrana (18 ottobre 1748). Con propositi tenaci, Bestuzhev aveva estraniato la Russia dalla questione svedese; riconcili\u00f2 inoltre la propria amante imperiale con le corti di Vienna e Londra; risolse le questioni che coinvolgevano la Russia in Polonia, Turchia e Svezia, e isol\u00f2 il solitario Re di Prussia dall'attaccare l'impero russo con ulteriori alleanze. Ma questo sarebbe stato impossibile senza il notevole supporto di Elisabetta, che riponeva in lui implicitamente la sua fiducia, malgrado le continue maligne insinuazioni del Cancelliere su molti dei suoi amici personali.\nPolitica interna.\nElisabetta si dimostr\u00f2 degna erede di suo padre. E nondimeno lo dimostr\u00f2 nel campo delle scelte della politica interna. Proseguendo la linea riformatrice che si era attenuata sotto i precedenti regni, Elisabetta continu\u00f2 la colonizzazione della Siberia, cercando di estendere il pi\u00f9 possibile l'influenza russa su quelle regioni. Risan\u00f2 con sagge riforme amministrative l'erario dello stato che era allo sbando e increment\u00f2 i commerci all'interno dell'impero, rivitalizzando cos\u00ec la giovane industria russa.\nOttenne nuovi sbocchi commerciali ed industriali non solo grazie ai ricchi giacimenti degli Urali, ma anche alle vastissime risorse di legname presenti nella Finlandia meridionale e nella Siberia. Ma ad Elisabetta va principalmente il merito di aver ristabilito l'ordine interno dopo tanti colpi di stato e di aver ripulito la corte dagli intriganti principi stranieri presenti a San Pietroburgo, soprattutto il malvagio ed intrigante Bhuren, amante di Anna Ivanovna.\nSul piano culturale, Elisabetta modernizz\u00f2 l'universit\u00e0 di Mosca e apr\u00ec quella di San Pietroburgo, facendo attirare intellettuali e artisti da tutta Europa fra i quali ebbe un ruolo di rilievo l'architetto italiano Bartolomeo Rastrelli, al quale furono affidate la realizzazione di residenze, rimaste celebri, a San Pietroburgo. L'Universit\u00e0 in questa citt\u00e0 fu voluta per\u00f2 fortemente pi\u00f9 dal circolo illuminista presente a corte che dalla zarina, donna di scarsa cultura sebbene fosse grande ammiratrice degli sfarzi della corte di Luigi XV con gli artisti e i letterati che vi davano lustro e nelle arti minori dell'avvenuta fondazione della manifattura di porcellana a Vincennes.\nInfatti il fascino per le nuove nuove scoperte avvenute in Francia e in Sassonia a Meissen, la portarono a fondare nel 1744 una manifattura di porcellana di ottima qualit\u00e0 a San Pietroburgo.\nLa sua figura carismatica, amata dal popolo e dalla aristocrazia, riusc\u00ec a tenere insieme la Russia riconquistandole il ruolo di grande potenza durante la guerra dei sette anni.\nLa Guerra dei Sette anni.\nIl grande evento degli ultimi anni di governo di Elisabetta fu la Guerra dei Sette anni. Elisabetta si oppose fervidamente al Trattato di Westminster (16 gennaio 1756, secondo il quale Gran Bretagna e Prussia si accordavano per unire le proprie forze per opporsi all'entrata, o al passaggio, in Germania delle truppe di qualsiasi altra potenza straniera), pur mantenendo la Gran Bretagna le precedenti convenzioni con la Russia. Le grandi potenze europee avevano interesse a mantenere la Prussia entro i propri confini, e questo spinse Elisabetta ad aderire al Trattato di Versailles, una lega franco-austriaca contro la Prussia, e per questo, il 17 maggio 1757 parte dell'armata russa, consistente di uomini, avanz\u00f2 contro i prussiani a K\u00f6nigsberg.\nLa malattia della zarina, che andava aggravandosi, la costringeva alla residenza di Carskoe Selo e molti erano gli intrighi che andavano tessendosi sulle sorti della guerra e la sconfitta prussiana avvenne nella Battaglia di Kunersdorf (12 agosto 1759). Federico di Prussia venne risparmiato solo dal fatto che la guerra venne compromessa dalle gelosie createsi tra i comandanti russi e quelli austriaci sul come condurre le azioni militari.\nTra l'altro fu proprio la malattia dell'Imperatrice russa, tra il 1759 e la fine del 1761, a intensificare una politica anti prussiana. Dal punto di vista russo, Elisabetta era colei che poneva la propria attenzione al bene della Russia e la sua determinazione contava sopra ogni cosa. Ella si prodig\u00f2 per assicurare il confine russo, ritenendo che l'unica maniera per fermare il Re di Prussia fosse quella di promulgare il disarmo per lo stato prussiano di modo che divenisse innocuo per i propri vicini e soprattutto auspicava una riduzione al titolo di Principe elettore.\nFederico stesso era consapevole di questo rischio e delle problematiche che questa guerra aveva apportato alla situazione internazionale ed a quella del suo paese. Il 21 maggio 1760 venne confermata una nuova convenzione tra Russia ed Austria, di cui una clausola segreta, che non venne mai comunicata alla corte di Versailles, garantiva la Prussia dell'Est alla Russia, come indennit\u00e0 per le spese di guerra. Il fallimento della campagna del 1760, dovuta all'inettitudine del Conte Buturlin, indusse la corte di Versailles, la sera del 22 gennaio 1761, a presentare a San Pietroburgo un dispaccio secondo il quale il Re di Francia desiderava assolutamente la pace, anche per assicurare la situazione europea. La replica della Zarina venne fatta pervenire il 12 febbraio da due ambasciatori. Elisabetta non intendeva cedere ad alcun trattato di pace sin quando l'iniziale progetto della lega anti prussiana non fosse stato completato.\nSimultaneamente, Elisabetta invi\u00f2 a Luigi XV una lettera confidenziale nella quale ella si proponeva di firmare un nuovo trattato di alleanza di natura pi\u00f9 comprensiva ed esplicita dei precedenti trattati stipulati dalle due potenze, senza mettere l'Austria a conoscenza di tutto questo. Il progetto segreto di Elisabetta era quello di riappacificare Francia e Gran Bretagna e quindi, con il loro appoggio, riversare il proprio esercito in Prussia. Questo progetto si basava sulla volont\u00e0 di Luigi XV di frenare l'influenza russa sull'Europa dell'est, ma allo stesso tempo lo accompagnava il terrore di una guerra contro l'Impero di Russia. Egli concluse quindi un concordato a Parigi con i propri alleati per un concordato di pace, mentre proseguiva la guerra contro la Prussia.\nLa campagna del 1761 fu inutile quanto quella del 1760. Federico resisteva strenuamente con tutte le proprie forze e la conquista della fortezza di Kolberg (Ko\u0142obrzeg), il giorno di Natale del 1761, dal Generale Rumjancev, fu il solo successo russo. Federico, comunque, si trovava ora agli sgoccioli. Il miracolo che salv\u00f2 il Brandeburgo da una sicura rovina fu la morte dell'Imperatrice russa il 5 gennaio 1762.\nPresunta discendenza: le due principesse Tarakanov.\nL\u2019interrogativo su una possibile discendenza di Elisabetta e Razumovskij non \u00e8 mai stato risolto dagli storici. Di particolare interesse le figure di Augusta e di Elisabetta, note entrambi come \"principesse Tarakanov\", dal russo \u0442\u0430\u0440\u0430\u043a\u0430\u043d, \"tarakan\", scarafaggio, che fu loro attribuito dal diplomatico francese Jean-Henry Cast\u00e9ra nella sua biografia di Caterina II, forse a seguito del fraintendimento del cognome Daragan (\u0414\u0430\u0440\u0430\u0433\u0430\u043d) o Daraganov (\u0414\u0430\u0440\u0430\u0433\u043e\u043d\u043e\u0432), appartenente ad alcuni prossimi congiunti del Razumovskij, ma che esse non usarono mai.\nElisabetta \"Tarakanova\".\nElisabetta Alekse\u00efevna Vladimirskaya, cio\u00e8 principessa di Vladimir, la pi\u00f9 nota di esse, dopo aver viaggiato in Europa sotto varie identit\u00e0 (Fra\u00fclein Franck, nel 1770, Lady Shelley o Madame de La Tr\u00e9moille, nel 1771, principessa di Vladimir, nel 1772, e Alina, principessa d'Azov, nel 1773), nel 1772 si proclam\u00f2 erede legittima al trono dei Romanov usurpato - a suo dire - da Caterina II, assumendo il nome di \"Sua Altezza Imperiale Elisabetta II di Tutte le Russie\". \nTrasferitasi nello stesso anno a Francoforte sul Meno, vi conobbe il principe Filippo Ferdinando di Limburg-Stirum con il quale intess\u00e9 una relazione amorosa che si protrasse fino alla fine del 1774. \nNonostante avesse ricevuto una promessa di matrimonio da parte del principe e nonostante questi avesse acquistato per lei la contea di Oberstein, nel maggio 1774 Elisabetta lasci\u00f2 il castello di Oberstein per raggiungere Venezia e quindi altre citt\u00e0 (Parigi, Venezia, Ragusa, Napoli, Roma - dove entr\u00f2 in contatto col cardinale Alessandro Albani che tent\u00f2 di convincerla a tenersi lontana dai giochi politici - e infine Pisa) in cerca di sostenitori. \nNel febbraio del 1775, su ordine di Caterina II, il conte Aleksej Grigor'evi\u010d Orlov-\u010cesmenskij, comandante della flotta imperiale russa di base a Livorno (porto neutrale) per la guerra contro l'Impero Turco, raggir\u00f2 la giovane e, facendosi raggiungere nella citt\u00e0 toscana, riusc\u00ec a rapirla sulla sua nave e a condurla in Russia. Imprigionata in una segreta della Fortezza dei Santi Pietro e Paolo, vi mor\u00ec di tubercolosi il 4 dicembre 1775. Fu seppellita nel cortile della fortezza stessa.\nUna leggenda vuole che Elisabetta sia annegata durante la grande alluvione del 1777; questa diceria ispir\u00f2 al pittore Konstantine Dmitrievitch Flavitskij un celebre dipinto eseguito nel 1864 e attualmente esposto nella Galleria Tretiakov.\nLa storia della pi\u00f9 celebre delle principesse Tarakanov ha ispirato numerosi testi letterari, teatri e opere cinematografiche. \nNel 1883, a San Pietroburgo, lo scrittore Grigorij Petrovich Danil\u00e8vskij pubblic\u00f2 un romanzo dal titolo \"La principessa Tarak\u00e0nova\".\nNel 1904 fu pubblicato un omonimo dramma composto da Ippolit Vasilyevich Shpazhinsky.\nDa quest'ultimo, nel 1910 fu tratto il film \"La principessa Tarakanova\" (\u041a\u043d\u044f\u0436\u043d\u0430 \u0422\u0430\u0440\u0430\u043a\u0430\u043d\u043e\u0432\u0430, Knja\u017ena Tarakanova) diretto da Kaj Hansen e A. Maitre. \nDel 1938 \u00e8 il film \"La principessa Tarakanova\", per la regia di Mario Soldati e F\u0451dor Aleksandrovi\u010d Ocep, con Annie Vernay nel ruolo della protagonista, Pierre Richard-Willm in quello del conte Orlov e Suzy Prim in quello di Caterina II.\nDel 1951, infine, \u00e8 un altro film, \"La rivale dell'imperatrice\", per la regia di Jacopo Comin, con Valentina Cortese nel ruolo di Elisabetta, Richard Greene in quello di Aleksej Orlov, e Isa Pola in quello di Caterina II.\nAugusta \"Tarakanova\".\nAugusta Matveevna (o Timofeevna; il patronimico \u00e8 incerto), ebbe invece una vita molto meno movimentata essendo stata costretta a prendere il velo con il nome di \"suor Dosifea\" nel convento di San Giovanni Battista di Mosca. Mor\u00ec nel 1810 e fu seppellita nella cripta dei Romanov. \nSpesso le due donne sono confuse in un'unica figura, tanto che, parallelamente alla leggenda dell'annegamento di Elisabetta nella fortezza dei Santi Pietro e Paolo, ne sorse un'altra che sosteneva che non fosse morta in prigione ma che, dopo un periodo di detenzione e la simulazione del decesso, fosse stata monacata a forza col nome di \"suor Dosifea.\""}
{"id": "46917", "revid": "105911", "url": "https://it.wikipedia.org/wiki?curid=46917", "title": "Paradosso del barbiere", "text": "Il paradosso del barbiere \u00e8 un'antinomia formulata dal filosofo e logico Bertrand Russell per illustrare la sua famosa antinomia riguardo la teoria degli insiemi. Russell ne attribu\u00ec l'invenzione ad una persona che glielo avrebbe suggerito, senza per\u00f2 specificarne il nome. L'antinomia pu\u00f2 essere enunciata cos\u00ec:\nDescrizione.\nSe, come apparirebbe plausibile, il barbiere si radesse da solo, verrebbe contraddetta la premessa secondo cui il barbiere rade solo gli uomini che non si radono da soli. Se invece il barbiere non si radesse autonomamente, allora dovrebbe essere rasato dal barbiere, che per\u00f2 \u00e8 lui stesso: in entrambi i casi si cade in una contraddizione.\nLa somiglianza con il paradosso di Russell sta nel fatto che il villaggio del barbiere si potrebbe considerare diviso in due parti:\nIl problema \u00e8 in quale categoria vada incluso il barbiere: infatti, sia che venisse incluso nella prima, sia che venisse incluso nella seconda, la situazione sarebbe contraddittoria. Il barbiere \u00e8 un insieme che appartiene a se stesso se e solo se non appartiene a se stesso.\nSi \u00e8 detto che questo paradosso costituisce una riformulazione solo approssimativa del paradosso di Russell perch\u00e9, proprio a causa del suo aspetto concreto, in realt\u00e0 potrebbe essere considerato semplicemente una dimostrazione per assurdo del fatto che non possono esistere barbieri con le caratteristiche citate. In particolare, fu il logico statunitense Willard Van Orman Quine ad affermare che il paradosso del barbiere costituisce in sostanza una \"reductio ad absurdum\", la quale dimostra la contraddittoriet\u00e0 di un barbiere come quello russelliano."}
{"id": "46918", "revid": "486946", "url": "https://it.wikipedia.org/wiki?curid=46918", "title": "Macintosh LC II", "text": ""}
{"id": "46919", "revid": "1543377", "url": "https://it.wikipedia.org/wiki?curid=46919", "title": "David Sanborn", "text": "Sanborn \u00e8 esperto di tecniche avanzate quali: quarti di tono, growl, suoni multipli (multiphonics), estensione di 4 ottave (top tones), ha influenzato un grande numero di sassofonisti ed ha suonato con grandi musicisti.\nSebbene abbia suonato molti generi, i suoi lavori da solista tipicamente mescolano jazz con pop strumentale e Rhythm and blues.\nHa pubblicato il suo primo album da solista, \"Taking Off\", nel 1975, ma suonava il sassofono gi\u00e0 prima di iniziare le scuole superiori. Sanborn ha anche lavorato a lungo come turnista, in particolare nel disco \"Young Americans\" (1975) di David Bowie.\nSanborn \u00e8 uno dei maggiori sassofonisti americani, ha raggiunto successo commerciale fin dagli anni 1980. Sanborn \u00e8 spesso identificato con lo smooth jazz di facile successo radiofonico; Sanborn, tuttavia, ha espresso avversione sia per questo genere che per l'essere associato ad esso.\nNella sua carriera pi\u00f9 che decennale, Sanborn ha pubblicato 24 album, vinto sei Grammy Awards e ha avuto otto album riconosciuti come dischi d'oro e uno di platino. Continua ad essere un musicista molto attivo nel suo genere.\nFormazione.\nSanborn \u00e8 nato a Tampa (Florida) ed \u00e8 cresciuto a Kirkwood (Missouri). In giovent\u00f9 \u00e8 stato malato di polio per otto anni, e ha cominciato a suonare il sassofono su consiglio del medico per rafforzare i muscoli del petto e migliorare la respirazione.\nIl sassofonista alto Hank Crawford, all'epoca componente della band di Ray Charles, \u00e8 stato una delle prime e durature influenze su Sanborn.\nSanborn ha iniziato a frequentare il college alla Northwestern University, studiando musica. Si\u00e8 poi trasferito alla Universit\u00e0 dell'Iowa dove suonava e studiava con il sassofonista J.R. Monterose.\nCarriera.\nSanborn ha suonato con i musicisti blues Albert King e Little Milton a quattordici anni. Ha continuato in questo genere quando si \u00e8 unito alla band di Paul Butterfield nel 1967.\nSebbene Sanborn sia associato allo smooth jazz, ha esplorato i confini del free jazz nella sua giovent\u00f9, studiando con i sassofonisti Roscoe Mitchell and Julius Hemphill. nel 1993 \u00e8 ritornato a questo genere collaborando a \"Diminutive Mysteries\" di Tim Berne, dedicato a Hemphill. Anche nell'album di Sanborn \"Another Hand\" comparivano musicisti di avanguardia di primo piano.\nIncisioni.\nSanborn \u00e8 stato tenuto in grande considerazione come turnista dai tardi anni 1960, e ha suonato con una serie di artisti ben noti, tra i quali James Brown, Bryan Ferry, Michael Stanley, Eric Clapton, Bobby Charles, Cat Stevens, Roger Daltrey, Stevie Wonder, Paul Simon, Jaco Pastorius, the Brecker Brothers, Michael Franks, Kenny Loggins, Casiopea, Players Association, David Bowie, Todd Rundgren, Bruce Springsteen, Little Feat, Tommy Bolin, Bob James, James Taylor, Al Jarreau, Pure Prairie League, Kenny G, George Benson, Joe Beck, Donny Hathaway, Elton John, Gil Evans, Carly Simon, Guru, Linda Ronstadt, Billy Joel, Kenny Garrett, Roger Waters, Steely Dan, Ween, gli Eagles, The Grateful Dead, Nena, Utada Hikaru, Toto, Phil Collins.\nSanborn ha vinto numerosi premi; ha vinto il Grammy per \"Voyeur\" (1981), \"Double Vision\" (1986) e \"Close Up\" (1988). Nei suoi dischi da solista ha spesso lavorato con Marcus Miller, bassista, polistrumentista e produttore. Ha anche scritto alcune colonne sonore per film quali \"Arma letale\" e \"S.O.S. fantasmi\". Nel 1991 ha registrato \"Another Hand\", che secondo \"All Music Guide to Jazz\" \u00e8 un \"ritorno di Sanborn al suo vero amore: jazz disadorno (o solo in parte adornato)\" che \"compensava\" le sue incisioni smooth jazz.\nNell'album, prodotto da Hal Willner, hanno suonato musicisti fuori dalla scena smooth jazz scene, come Charlie Haden, Jack DeJohnette, Bill Frisell, e Marc Ribot.\nNel 1994 Sanborn \u00e8 apparso in \"\", noto anche come \"Daltrey Sings Townshend\", un concerto di due serate alla Carnegie Hall, prodotto da Roger Daltrey degli Who per celebrare il suo cinquantesimo compleanno, da cui sono stati realizzati un CD e un VHS, e un DVD nel 1988.\nNel 1995 ha suonato nel musical \"The Wizard of Oz in Concert: Dreams Come True\", uno spettacolo di beneficenza. Lo spettacolo \u00e8 stato trasmesso dalla Turner Network Television, e ne \u00e8 stato fatto un CD e un video nel 1996.\nAttivit\u00e0 in radio e televisione.\nSanborn \u00e8 apparso in trasmissioni radiofoniche e televisive, anche come presentatore. Dai tardi anni 1980 \u00e8 stato un ospite regolare della band di Paul Shaffer in \"Late Night with David Letterman\". Dal 1988-89 ha co-condotto \"Night Music\", uno spettacolo musicale notturno sulla NBC con Jools Holland. Seguendo l'approccio eclettico del produttore Hal Willner, lo show collocava Sanborn con molti musicisti di fama, come Miles Davis, Dizzy Gillespie, Pharoah Sanders, Eric Clapton, Robert Cray, Lou Reed, Jean-Luc Ponty, Santana, Todd Rundgren, Youssou N'dour, Pere Ubu, Loudon Wainwright III, Mary Margaret O'Hara, Screamin' Jay Hawkins, Leonard Cohen, Was, e Curtis Mayfield. Durante gli anni 1980 e 1990, Sanborn ha condotto il programma radio \"The Jazz Show with David Sanborn\". Sanborn ha registrato sigle per molti show e anche canzoni per \"The Late Late Show with Tom Snyder\".\nAttivit\u00e0 recenti.\nNel 2004, Sanborn \u00e8 stato inserito nella \"St. Louis Walk of Fame\".\nNel 2006, ha suonato nel brano \"Play That Funky Music\" della Gordon Goodwin's Big Phat Band, un remake della hit dei Wild Cherry nello stile delle big band. Sanborn si esibisce spesso in Giappone nei club Blue Note di Nagoya, Osaka, e Tokyo. Nel 2007, Sanborn ha partecipato allo spettacolo annuale della Allman Brothers Band al Beacon Theatre di New York.\nNel 2010 Sanborn \u00e8 stato in tour principalmente in un trio con l'organista jazz Joey DeFrancesco e Steve Gadd, suonando la combinazione di jazz e blues dal suo album \"Only Everything\". Nel 2011 \u00e8 stato in tour con il tastierista George Duke e il bassista Marcus Miller col nome DMS."}
{"id": "46920", "revid": "486946", "url": "https://it.wikipedia.org/wiki?curid=46920", "title": "Macintosh LC III", "text": ""}
{"id": "46921", "revid": "110157", "url": "https://it.wikipedia.org/wiki?curid=46921", "title": "Congresso internazionale di architettura moderna", "text": "I congressi internazionali di architettura moderna (\"Congr\u00e8s Internationaux d'Architecture Moderne\") o CIAM, sono nati dal bisogno di promuovere un'architettura ed un'urbanistica funzionali. Il primo incontro ebbe luogo nel 1928 a La Sarraz (Svizzera). Nel corso del XI congresso nel 1959 che si tenne a Otterlo (Paesi Bassi), i membri decisero di cessare la loro attivit\u00e0.\nFormazione e membri.\nI CIAM furono costituiti nel Castello di La Sarraz nel giugno 1928 da un gruppo di 24 architetti europei su iniziativa di Le Corbusier, H\u00e9l\u00e8ne de Mandrot (la proprietaria del castello) e Sigfried Giedion, primo segretario generale.Alla prima edizione del CIAM furono invitati 24 stimati architetti: Karl Moser (primo presidente), Victor Bourgeois, Pierre Chareau, Josef Franke, Gabriel Guevrekian, Max Ernst Haefeli, Hugo H\u00e4ring, Arnold H\u00f6chel, Huib Hoste, Pierre Jeanneret, Andr\u00e9 Lur\u00e7at, Ernst May, Max Cetto, Fernando Garc\u00eda Mercadal, Hannes Meyer, Werner Max Moser, Carlo Enrico Rava, Gerrit Rietveld, Alberto Sartoris, Hans Schmidt, Mart Stam, Rudolf Steiger, Henri-Robert von Der M\u00fchll e Juan de Zavala.\nCarlo Enrico Rava, Max Cetto ed Arnold H\u00f6chel non furono tuttavia in grado di aderire all'invito, sicch\u00e9, per mantenere il numero prefissato di 24 membri, furono invitati gli architetti Gino Maggioni, Jacques Gubler e Rochat in loro sostituzione. Questa sostituzione \u00e8 per esempio documentata dalla foto celebrativa del congresso con tutti i membri partecipanti alla riunione.\nIn seguito, altri membri importanti si aggiungeranno al gruppo, come Alvar Aalto e Hendrik Petrus Berlage.\nPartecip\u00f2 al CIAM, anche Vittorio Gregotti, non come architetto, ma come studente.\nNei Congressi del dopoguerra si aggiunsero, tra gli altri, Ernesto Nathan Rogers e Giancarlo De Carlo.\nInfluenza.\nI CIAM presentarono la Carta di Atene nel 1933, testo fondatore dell'architettura e dell'urbanistica moderna. Questo testo enuncia i mezzi per migliorare le condizioni di esistenza nella citt\u00e0 moderna, che devono permettere lo svolgere armonioso delle quattro funzioni umane: abitare, lavorare, divertirsi e spostarsi. Ma il suo \"manifesto concreto\" resta la costruzione realizzata per l'esposizione internazionale del 1937: un \"Padiglione dei tempi nuovi, tentativo di museo di educazione popolare (urbanistica)\"."}
{"id": "46924", "revid": "83531", "url": "https://it.wikipedia.org/wiki?curid=46924", "title": "Medea (Tommasini)", "text": "Medea \u00e8 un'opera seria in 3 atti del compositore romano Vincenzo Tommasini, su libretto dello stesso.\nFu rappresentata per la prima volta al Teatro Verdi (Trieste), l'8 aprile 1906, per tre sole recite.\nNonostante sia stata scritta e rappresentata all'inizio del XX secolo, pu\u00f2 essere ricondotta entro la tradizione neoclassica."}
{"id": "46925", "revid": "15756", "url": "https://it.wikipedia.org/wiki?curid=46925", "title": "Medea (Pacini)", "text": "Medea \u00e8 un'opera lirica in tre atti di Giovanni Pacini su libretto di Benedetto Castiglia, basato sulla tragedia omonima di Euripide.\nFu rappresentata per la prima volta al Teatro Carolino di Palermo il 28 novembre 1843. Fu in seguito rimaneggiata pi\u00f9 volte da Pacini in successivi allestimenti: una prima revisione fu presentata al Teatro Eretenio di Vicenza il 22 gennaio 1845, un'ulteriore versione fu messa in scena il 9 marzo 1850 alla Fenice di Venezia, mentre la versione definitiva fu rappresentata al teatro San Carlo di Napoli il 26 febbraio 1853.\nPer alcuni decenni fu la \"Medea\" pi\u00f9 popolare nei teatri d'opera d'Italia, Russia e delle Americhe. Dalla prima rappresentazione fino al 1869 ne furono allestite almeno 43 produzioni."}
{"id": "46926", "revid": "83531", "url": "https://it.wikipedia.org/wiki?curid=46926", "title": "Medea (Charpentier)", "text": "M\u00e9d\u00e9e (Medea) (H. 491) \u00e8 una \"trag\u00e9die-lyrique\" in cinque atti e un prologo composta da Marc-Antoine Charpentier, utilizzando come libretto una riduzione della \"Medea\" di Pierre Corneille, che a sua volta \u00e8 tratta dalla \"Medea\" originale di Euripide.\nFu rappresentata per la prima volta a Parigi presso il Th\u00e9\u00e2tre du Palais-Royal il 4 dicembre 1693.\nL'opera, il cui spartito venne pubblicato da Christophe Ballard nel 1694, fu dedicata al re Luigi XIV di Francia, che assistette alla prima. Si apre infatti con un prologo celebrativo, in cui la Vittoria e la Gloria cantano le lodi del monarca, che non ha alcun legame con le successive vicende di Medea e Giasone.\nNonostante il gradimento da parte del re, la recensione favorevole pubblicata dal \"Mercure\", e il successo di pubblico nelle repliche, l'opera fin\u00ec presto fuori repertorio perch\u00e9 osteggiata dai sostenitori di Jean-Baptiste Lully, guidati da Lecerf de la Vi\u00e9ville, nonostante la morte del compositore fosse avvenuta sei anni prima.\nSi hanno notizie di una rappresentazione a Lilla nel 1711.\nL'opera venne riscoperta solo alla fine del XX secolo. Nel 1984 fu eseguita da William Christie, e messa in scena all'Op\u00e9ra de Lyon con la regia di Robert Wilson."}
{"id": "46928", "revid": "104830296", "url": "https://it.wikipedia.org/wiki?curid=46928", "title": "Medea (Rameau)", "text": "Medea (\"Med\u00e9e\") \u00e8 una cantata scritta da Jean-Philippe Rameau.\nLe cantate profane di Rameau sono legate al periodo e all'attivit\u00e0 in cui divenne organista nella Cattedrale di Clermont-Ferrand. \nAlcune delle cantate andarono perse nel tempo: oltre a \"Medea\", \"Les Amants trahis\", \"L'absence\" e \"L'Impatience\". \nDi Medea i critici e gli studiosi di musica non riescono a dare una datazione certa: la sua composizione viene collocata fra il 1715 e il 1721. Altri la collocano nel periodo dal 1702 al 1706. Da alcune fonti viene anche ipotizzata una sua possibile riscrittura avvenuta in un tempo successivo."}
{"id": "46939", "revid": "110157", "url": "https://it.wikipedia.org/wiki?curid=46939", "title": "Medea (Naumann)", "text": "Medea, anche \"Medea in Colchide\", \u00e8 un'opera di Johann Gottlieb Naumann con testo del poeta di corte in italiano.\nFu composta durante la sua permanenza alla corte del re Federico Guglielmo II di Prussia e si pu\u00f2 definire di scuola napoletana ed \u00e8 ricca di corali e balletti.\nFu rappresentata a Berlino il 16 ottobre 1778 in occasione delle feste di compleanno del re suo mecenate nella Casa d'opera reale (\"Opernhaus\")\nAttualmente l'opera \u00e8 raramente rappresentata, rimangono nei repertori di orchestre e gruppi due pezzi, l'Ouverture, gi\u00e0 arrangiata nel 1790 in un duo per clavicembalo e violone e un pezzo del terzo atto usato come musica per balletto."}
{"id": "46950", "revid": "547034", "url": "https://it.wikipedia.org/wiki?curid=46950", "title": "Medea (Legouv\u00e9)", "text": "Medea \u00e8 una tragedia in tre atti ed in versi di Ernest Legouv\u00e9.\nFu rappresentata a Parigi nel 1856, in una traduzione in italiano e nell'interpretazione di Adelaide Ristori.\nL'opera era stata scritta nel 1854 per la celebre Rachel.\nL'autore segue le tracce di Euripide e Seneca, ma nella sua opera pone di fronte le due mogli di Giasone pi\u00f9 spesso. La loro rivalit\u00e0 diventa la novit\u00e0 e l'interesse dell'opera, che diventa pi\u00f9 dolce, ma anche pi\u00f9 debole dei suoi grandi modelli."}
{"id": "46952", "revid": "287204", "url": "https://it.wikipedia.org/wiki?curid=46952", "title": "Medea (Longepierre)", "text": "Medea (\"M\u00e9d\u00e9e\") \u00e8 una tragedia di Hilaire de Longepierre.\nScritta nel 1694, sul modello degli antichi: Euripide, Seneca, Ovidio."}
{"id": "46961", "revid": "399", "url": "https://it.wikipedia.org/wiki?curid=46961", "title": "Congr\u00e8s Internationaux d'Architecture moderne", "text": ""}
{"id": "46963", "revid": "1652635", "url": "https://it.wikipedia.org/wiki?curid=46963", "title": "Medea (Dolce)", "text": "Medea \u00e8 una tragedia di Lodovico Dolce, tratta dall'omonima opera di Euripide, edita a Venezia dal Giolito nel 1557. Da non confondere con la traduzione in lingua italiana della \"Medea di Seneca\" effettuata dallo stesso Dolce nel 1560.\nStoria.\nVenne ristampata pi\u00f9 volte dal Giolito in edizioni singole, ed assieme a tutte le altre tragedie del Dolce nel 1560. Lo stesso anno vennero dati alle stampe anche un volume contenente tutte le commedie del Dolce e uno con la traduzione di tutte le tragedie di Seneca, compresa \"Medea\". La \"Medea\" ispirata a Euripide fu ristampata infine dal Farri; venne stampata di nuovo solo nel XVIII secolo.\nCritica.\nCome le altre tragedie dello stesso autore, la \"Medea\" del Dolce \u00e8 un largo rifacimento dell'originale greco. Non pu\u00f2 esser definita una traduzione, nonostante la scarsa fedelt\u00e0 all'originale delle traduzioni dal latino delle tragedie di Seneca, sia perch\u00e9 Dolce ignorava la lingua greca, sia perch\u00e9 la corrispondenza del testo del Dolce con il testo di Euripide non \u00e8 molto stretta. L'atteggiamento del Dolce, nei confronti dei classici, \u00e8 quella del poligrafo, ossia del divulgatore all'epoca del diffondersi della stampa o, come lo definiva il Dionisotti, di \"operaio della letteratura\"."}
{"id": "46966", "revid": "115517648", "url": "https://it.wikipedia.org/wiki?curid=46966", "title": "Medea (Ennio)", "text": "La Medea \u00e8 una tragedia \"cothurnata\" del tragediografo e commediografo latino Quinto Ennio. Si tratta di una delle tragedie latine di et\u00e0 arcaica di cui \u00e8 rimasto il maggior numero di frammenti, diciassette, ed \u00e8 possibile ricostruirne con una certa precisione la trama originaria.\nTrama.\nIl mito di Medea fu senz'altro tra i pi\u00f9 noti dell'antichit\u00e0 greca e romana, e costitu\u00ec il soggetto di numerosissime tragedie: la principale fu la \"Medea\" del tragediografo greco Euripide, mentre nel mondo latino si contavano, oltre a quella di Ennio, che prese come suo modello proprio Euripide, quelle di Accio, Ovidio, Seneca e Lucano.\nLa storia narrata nella tragedia si svolge successivamente ai fatti delle \"Argonautiche\": dopo la conquista del vello d'oro, Giasone e Medea giungono a Iolco, dove Medea, che meditava vendetta contro il re della citt\u00e0, Pelia, riesce a farlo uccidere dalle sue stesse figlie, convinte dalla maga di star donando al padre l'immortalit\u00e0. Medea e Giasone sono dunque costretti a lasciare Iolco per Corinto; qui, tuttavia, Medea viene a sapere che Giasone, dal quale ella ha gi\u00e0 avuto due figli, sta per sposare la figlia del signore della citt\u00e0, Creonte. Medea, dunque, uccide prima la promessa sposa di Giasone con una veste e un diadema avvelenati, poi i suoi stessi figli. \u00c8 dunque costretta a scappare verso Atene, dove \u00e8 accolta dal re Egeo.\nI diciassette frammenti pervenutici possono facilmente essere ordinati grazie al confronto dell'opera di Ennio con quella di Euripide, di cui essa \u00e8 la rielaborazione: Ennio, infatti, si mantiene particolarmente fedele al testo greco. L'opera si apre con un prologo ambientato a Corinto, dove la nutrice ricorda le vicende degli Argonauti e la nascita della passione amorosa di Medea per Giasone:\nSegue, poi, il dialogo della nutrice con il pedagogo di Medea, che mettono gli spettatori al corrente dei fatti. Inizia dunque, con l'entrata di Medea in scena, il primo episodio (frammenti 136-141): ella spiega alle abitanti di Corinto perch\u00e9 avesse passato lungo tempo nel suo palazzo. Giunge intanto Creonte che ne decreta il bando dalla citt\u00e0; Medea, tuttavia, riesce a guadagnare la possibilit\u00e0 di rimanere a Corinto un giorno di pi\u00f9, per portare a termine, come spiega dialogando con il coro, la vendetta che ha organizzato. Al centro del secondo episodio (frammenti 142-144) \u00e8 il dialogo fra Medea e Giasone: la maga ricorda all'amante quanto ha fatto per lui in Colchide, scegliendo di abbandonare la sua patria per seguirlo, ma Giasone gli risponde con freddezza, accusandola di aver agito spinta da un'insana passione:\nNel terzo episodio (frammento 145), Egeo promette ospitalit\u00e0 a Medea, che probabilmente nel quarto episodio, di cui non \u00e8 rimasta alcuna testimonianza, tornava a dialogare con Giasone. Nel quinto ed ultimo episodio, Medea porta a compimento la vendetta che ha meditato: mentre il coro invoca gli dei perch\u00e9 impediscano alla maga di compiere il suo volere, ella saluta ed uccide i figli, per poi fuggire verso Atene a bordo di un carro trainato da cavalli alati, di fronte all'infelice e scosso Giasone.\nMentre in questo modo si chiude l'opera di Euripide, disponiamo di un frammento, il 149, che racconta l'arrivo di Medea ad Atene: Ennio, dunque, prolunga minimamente la sua opera rispetto al modello greco; alcuni studiosi, tuttavia, pensano che il frammento 149 sia parte di un'altra opera perduta, la \"Medea exul\", in cui Ennio raccontava le vicende di Medea dopo la fuga da Corinto.\nIl linguaggio dell'opera \u00e8 particolarmente patetico ed enfatico: abbondano le interrogative e le esclamative, le allitterazioni ed altre figure retoriche come il chiasmo o la figura etimologica. I metri adoperati nei frammenti di cui disponiamo sono il senario giambico, il settenario trocaico, l'ottonario trocaico e il tetrametro anapestico; alcuni versi hanno, infine, ritmo giambico, altri dattilico-trocaico."}
{"id": "46969", "revid": "466539", "url": "https://it.wikipedia.org/wiki?curid=46969", "title": "Pietro III di Russia", "text": "Figlio di Anna Petrovna Romanova, a sua volta figlia dello zar Pietro I e di Caterina I di Russia, e del duca Carlo Federico di Holstein-Gottorp, fu chiamato in Russia dall'imperatrice Elisabetta, sorella di sua madre, proclamato suo erede (1742), e fatto sposare (1745) a Sofia Augusta Federica di Anhalt-Zerbst (la futura Caterina II).\nAmmiratore del militarismo prussiano e tenacemente attaccato al Luteranesimo, rimase sempre estraneo alla Russia e alla societ\u00e0 russa: una politica estera poco attenta agli interessi russi, la riforma in senso prussiano dell'esercito, e soprattutto il suo carattere, gli inimicarono la guardia imperiale e la moglie, Caterina II di Russia, pochi mesi dopo l'insediamento lo estromise dal potere facendolo imprigionare.\nBiografia.\nI primi anni e il carattere.\nPietro nacque a Kiel, nel ducato di Holstein-Gottorp, figlio del duca Carlo Federico di Holstein-Gottorp (1700-1739), nipote di Carlo XII di Svezia, e della gran principessa Anna Petrovna Romanova di Russia (1708-1728), figlia dello zar Pietro il Grande di Russia e della sua seconda moglie, Caterina I di Russia. Sua madre mor\u00ec poco dopo la sua nascita, avendo contratto una pericolosa polmonite mentre assisteva ai fuochi d'artificio che erano parte delle festivit\u00e0 in onore della nascita del piccolo. A 11 anni divenne duca di Holstein-Gottorp col nome di Carlo Pietro Ulrico e venne allevato da suo zio paterno, il vescovo Adolfo (poi re di Svezia).\nQuesto periodo alla corte svedese lo segn\u00f2 profondamente, perch\u00e9 il prozio gli provvide una severa educazione con tutori che spesso lo costringevano a rimanere in ginocchio sui ceci per diverse ore per temprare il suo corpo, al punto da non riuscire poi pi\u00f9 a camminare correttamente per qualche tempo. La sua formazione culturale rimase per\u00f2 piuttosto limitata e, per quanto riguarda l'aspetto linguistico, a 13 anni conosceva solo il francese.\nUna visione classica del carattere di Pietro venne descritto da sua moglie nelle sue memorie, descrivendolo come \"l'idiota\" oppure \"l'ubriaco di Holstein\u201d o ancora \u201cil buono a nulla\u201d. In tempi pi\u00f9 recenti i redattori dell\"'Enciclopedia Britannica\" ne hanno riportato questa memoria:\nAlcuni storici, per\u00f2, hanno cercato nel corso dei secoli di rivedere le caratteristiche tradizionalmente rivolte a Pietro e alla sua politica, come nel caso di A.S. Mylnikov che cos\u00ec descrive Pietro III:\nLa storica tedesca Elena Palmer giunse addirittura oltre, ritraendo Pietro III come uno zar aperto e colto che tent\u00f2 di introdurre molte riforme coraggiose e persino democratiche nella fredda e statica Russia del XVIII secolo.\nErede al trono russo e il difficile matrimonio.\nQuando la sorella della madre, Elisabetta, divenne zarina di Russia, trovandosi senza eredi, richiam\u00f2 Pietro dalla Germania in Russia e lo proclam\u00f2 suo erede universale nell'autunno del 1742, facendolo convertire alla religione russa ortodossa, assumendo il nome e il titolo di zarevic Petr Fedorovic Romanov nel 1745.\nAl primo incontro col nipote, Elisabetta venne colpita dall'ignoranza che egli dimostr\u00f2 e si rammaric\u00f2 profondamente del suo aspetto: magro, malaticcio e di colore malsano. Quando ella chiese conferma delle proprie impressioni al tutore di Pietro, l'accademico Jakob Stehlin, egli stil\u00f2 un giudizio piuttosto particolare che vedeva il ragazzo come pigro ma talentuoso, talvolta spregiudicato e vanaglorioso, pur lodandone l'impegno per l'apprendimento dell'inglese che si sforz\u00f2 di studiare a ogni modo con scarsi risultati al fine di entrare nel pi\u00f9 vasto mondo della politica estera.\nGi\u00e0 in precedenza, in quello stesso 1742, il quattordicenne Pietro era stato nominalmente indicato come re di Finlandia durante la guerra russo-svedese quando le truppe russe occuparono la Finlandia, ma fu poi la stessa zarina a rinunciare per s\u00e9 e per il nipote Carlo Pietro Ulrico ai diritti su quel trono, non essendo intenzionata a favorire la creazione di uno stato indipendente finlandese. La pretesa al trono era basata sui suoi diritti al trono di Svezia in quanto discendente di Carlo XI di Svezia, che era anche granduca di Finlandia. Nell'ottobre sempre del 1742 fu scelto come successore del re Carlo XII di Svezia dal parlamento svedese, ma quando l'inviato svedese giunse a San Pietroburgo era troppo tardi e Pietro aveva gi\u00e0 rinunciato ai propri diritti sul trono svedese in favore di quello russo.\nLa zarina Elisabetta combin\u00f2 quindi il matrimonio tra Pietro e la sua seconda cugina, la principessa Sofia Augusta Federica di Anhalt-Zerbst, figlia di Cristiano Augusto di Anhalt-Zerbst (1690-1747) e di sua moglie Giovanna Elisabetta (1712-1760), allora sedicenne. La giovane principessa si convert\u00ec formalmente alla chiesa ortodossa russa e prese il nome di Caterina (\"Ekaterina Alekseevna Romanova\").\nIl matrimonio non fu dei pi\u00f9 felici e, grazie alle insistenze della corte e ai timori dell'imperatrice a causa della successione incerta (la stessa zarina si era convinta che Pietro fosse incapace di generare figli), la giovane Caterina venne convinta a tralasciare la fedelt\u00e0 coniugale per il bene della stabilit\u00e0 del trono russo: Dopo la sua nascita, il piccolo Paolo venne allontanato dalla madre per essere affidato alla zarina stessa, che permise a Pietro di vedere il piccolo appena una volta alla settimana.\nDurante i loro sedici anni di residenza a Oranienbaum, vicino a San Pietroburgo, Caterina continuava a sentirsi umiliata dal fatto che il marito amoreggiasse liberamente anche con altre donne, come la nobile Elizaveta Romanovna Voroncova, e come tale rispose creandosi molti amanti, tra cui il noto Sergej Saltykov e altri. Nel 1756 ebbe una relazione sentimentale anche col nobile polacco (poi sovrano) Stanislao Augusto Poniatowski. Si cre\u00f2 cos\u00ec una situazione paradossale, ove a corte venivano realizzati sontuosi banchetti privati ai quali erano presenti sia Pietro e Caterina sia Elizaveta e Stanislao, il che fece s\u00ec che Pietro commentasse scherzosamente alla moglie: \"Beh, come vedi non c'\u00e8 bisogno di arrabbiarsi, entrambe le coppie convivono perfettamente\". Quando nel 1757 Caterina diede alla luce una bambina, Anna Petrovna Romanova, ma Pietro la riconobbe come sua figlia.\nNel 1750 Pietro aveva ottenuto per la prima volta il permesso da parte della zarina di tenere un piccolo distaccamento di soldati ai suoi ordini (500 uomini nel 1758), che stanzi\u00f2 nella fortezza di Peterstadt e coi quali si divertiva a organizzare parate ed esercitazioni militari, dando sfogo alla sua passione per il mondo militare. Tra le altre passioni di Pietro vi era quella di suonare il violino.\nCaterina non manc\u00f2 nei suoi scritti di questo periodo di emettere giudizi severi sulla personalit\u00e0 e sulla cultura del marito, essendo ella di estrazione decisamente pi\u00f9 avanzata:\nCon questo commento Caterina denigrava anche la poca attenzione di Pietro per la storia russa e per la conoscenza di quel paese che un giorno si sarebbe dovuto trovare a governare, al punto che lo stesso Pietro dichiar\u00f2 nel 1751, quando apprese della morte del re di Svezia:\nIl breve regno.\nLa politica estera.\nDopo che Pietro ebbe ottenuto il trono di Russia nel 1762, una delle sue prime azioni fu quella di ritirarsi dalla guerra dei Sette anni e siglare una pace con la Prussia (realizzando cos\u00ec il cosiddetto \"miracolo della casata di Brandeburgo\"). Egli rinunci\u00f2 a tutte le conquiste della Russia in Prussia, offrendo anche 12.000 soldati per la causa prussiana al fine di ottenere un'alleanza con Federico II. La Russia pass\u00f2 cos\u00ec da nemico ad alleato della Prussia - le truppe russe vennero ritirate da Berlino e rivolte contro gli austriaci.\nQuesto drammatico spostamento nel bilanciamento dei poteri in Europa mut\u00f2 sensibilmente il corso degli eventi, permettendo a Federico II di riprendere la Slesia meridionale e forzando l'Austria a negoziare.\nEssendo anche duca di Holstein-Gottorp, Pietro aveva pianificato una guerra contro la Danimarca, in modo da riportare lo Schleswig nelle mani del suo ducato. Egli si focalizz\u00f2 dunque nel siglare un'alleanza con Svezia e Inghilterra per assicurarsi che non interferissero a favore della Danimarca, mentre si sforzava di concentrare le proprie truppe a Kolberg, nella Pomerania occupata dai russi. Allarmato da queste mosse lungo i propri confini di Stato, incapace di trovare alleati in grado di resistere all'aggressione russa, con poco denaro per foraggiare l'imminente guerra, il governo della Danimarca tent\u00f2 nel giugno del 1762 di invadere la libera citt\u00e0 di Amburgo, nella Germania del nord, al fine di ricavarvi territorio e fondi utili. Pietro consider\u00f2 questo atto il \"casus belli\" e si prepar\u00f2 alla guerra aperta con la Danimarca.\nNel giugno di quell'anno il generale russo P\u00ebtr Rumjancev radun\u00f2 in Pomerania 40.000 soldati, pronti a fronteggiare i 27.000 uomini del generale francese Claude Louis, conte di Saint-Germain nel caso in cui la conferenza di pace russo-danese programmata per il 1\u00ba luglio 1762 a Berlino sotto il patronato di Federico II, avesse fallito il proprio intento. Poco dopo, a ogni modo, Pietro venne detronizzato e la conferenza non ebbe nemmeno luogo, lasciando insoluto il problema dello Schleswig, e Pietro venne accusato addirittura di aver pianificato una guerra non nell'interesse della Russia, pur sfruttando le truppe e le risorse che la sua posizione di zar gli metteva liberamente a disposizione.\nSe la guerra di Pietro contro la Danimarca venne vista storicamente come un fallimento politico, alcuni storici vedono in questa operazione una volont\u00e0 di espandere comunque il potere e l'influenza territoriale della Russia, con la conquista della Danimarca e del nord della Germania. Allo stesso modo, la sua alleanza con Prussia e Gran Bretagna dopo il trionfo di quest'ultima nella guerra dei Sette anni avrebbe potuto offrire pi\u00f9 aiuti ai suoi piani contro l'Austria e contro la Francia.\nRiforme interne.\nIn contrasto con l'immagine tradizionale, che lo dipinse come una persona pigra e svogliata, nel suo breve regno di 186 giorni lo zar fu estremamente attivo e coinvolto negli affari di Stato: di mattina riceveva i rapporti nel suo ufficio, nel pomeriggio partecipava alle riunioni del senato e del consiglio.\nLa sua azione, sebbene in alcuni ambiti assai irruenta, \u00e8 stata nel complesso coerente ed \u00e8 costituita da circa 200 leggi e manifesti, elaborati quando era principe ereditario.\nTra di esse spicca la proclamazione della libert\u00e0 religiosa, un fatto, per l'epoca, estremamente avanzato, la riforma processuale che rese pubblici i dibattimenti civili e penali, l'abolizione della polizia segreta, l'organo creato da Pietro I allo scopo di garantire la sicurezza del sovrano e ridotto a un mero strumento repressivo di cui era ben nota la tendenza a ricorrere alle torture pi\u00f9 brutali.\nTale riforma non fu duratura, dal momento che Caterina ricreer\u00e0 questa istituzione dopo la caduta di Pietro III e tale rimase sotto diverse forme sino all'istituzione del moderno KGB.\nNel campo della pubblica istruzione, lo zar ripristin\u00f2 i decreti di Pietro I, imponendo inoltre che tutti gli aristocratici dovessero istruire i figli attraverso tutori e che dovessero darne comunicazione al senato.\nInoltre, Pietro III stabil\u00ec l'istituzione di molte scuole tecniche cittadine per ragazzi dei ceti medio-bassi della societ\u00e0 russa dell'epoca.\nPietro incominci\u00f2 la riorganizzazione e la modernizzazione dell'esercito russo, ma il breve tempo del suo governo non gli permise di attuare in toto il programma previsto.\nUna delle sue riforme pi\u00f9 popolari fu il manifesto del febbraio del 1762 che esent\u00f2 la nobilt\u00e0 dal servizio militare obbligatorio (stabilito da Pietro il Grande) e concesse a tutti la libert\u00e0 di lavorare anche all'estero. Il giorno in cui Pietro III propose questo manifesto, il parlamento propose di costruire in suo onore una statua d'oro puro, ma Pietro rifiut\u00f2, preferendo che tale oro fosse usato per il bene della patria.\nLa politica economica di Pietro III giunse a riflettere l'influenza sempre crescente del capitalismo occidentale e della classe mercantile che lo sosteneva. Egli fond\u00f2 la prima banca di stato in Russia, rifiutando il monopolio della nobilt\u00e0 nell'ambito del commercio e incoraggi\u00f2 il mercantilismo, favorendo le esportazioni e penalizzando le importazioni e giungendo a vietare addirittura l'importazione di zucchero e altri materiali che potevano essere reperiti entro i confini nazionali\nIl breve regno di Pietro III riform\u00f2 anche il problema del servaggio. Per la prima volta, l'uccisione da parte di un padrone di uno schiavo divenne punibile dalla legge russa. Ai contadini statali venne concesso uno status pi\u00f9 elevato rispetto ai contadini di privati e molti schiavi che prestavano servizio sotto la chiesa vennero trasferiti al servizio dello Stato. Pietro III, inoltre, prese a cuore gli affari ecclesiastici, implementando il progetto di suo nonno di secolarizzare terre e possedimenti di propriet\u00e0 di chiese e monasteri russi.\nPietro III fece parte della Massoneria.\nLa detronizzazione e la morte.\nDelle prime avvisaglie per detronizzare Pietro dalla sua posizione erano emerse a partire dal 1756, quando era ormai chiaro che il peggioramento di salute della zarina Elisabetta e l'inizio della guerra dei Sette anni lo avrebbero portato presto sul trono.\nNel 1762 Caterina si rendeva ormai conto che non era possibile attendere oltre e che era necessario agire quanto prima per detronizzare definitivamente il marito,\u2078 che era cos\u00ec infatuato della Prussia e delle sue riforme militari da dirigere la politica estera della Russia secondo i desideri di Federico II. Aiutata perci\u00f2 dall'amante Grigorij Orlov, Caterina pianific\u00f2 la detronizzazione di Pietro giocando d'anticipo, dal momento che lo zar, che aveva come amante Elizaveta Romanovna Voroncova, pensava di divorziare e di relegare la moglie in un monastero, come era uso in Russia per i mariti che avevano una consorte scomoda (Caterina, all'epoca dei fatti, era inoltre incinta al quinto mese , al quale poi diede un figlio, Aleksej).\nGrazie a Orlov e ai suoi fratelli ufficiali d'esercito, Caterina ottenne il sostegno della guardia d'onore di Pietro III, oltre che di gran parte della nobilt\u00e0. Ci\u00f2 che fece precipitare velocemente gli eventi nella notte tra il 25 e il 26 giugno 1762 fu la notizia della volont\u00e0 di Pietro III di divorziare, notizia che fu data a Caterina dalla principessa Ekaterina Romanovna Daskova, nata Voroncova, sorella di Elizaveta Voroncova, la quale ebbe una parte attiva negli avvenimenti, nonostante fosse molto giovane. L'annuncio era stato dato durante un banchetto pubblico pochi giorni prima e addirittura Ekaterina aveva detto a Caterina che le era stato possibile salvarsi da sicuro arresto grazie all'intervento dello zio di Pietro, il duca Giorgio di Holstein-Gottorp, ma che quest'occasione era solo mancata e che lo zar avrebbe presto tentato di estrometterla nuovamente dalla sua vita.\nTra le personalit\u00e0 di spicco dell'aristocrazia che presero parte alla cospirazione si ricordano Nikita Ivanovi\u010d Panin, Michail Volkonskij e Kirill Razumovskij.\nDurante quei giorni, Pietro III si era recato alla residenza di Peterhof per festeggiare il proprio onomastico con la corte, prima di dare il via definitivo all'invio di truppe contro la Danimarca per l'inizio della nuova guerra. Le truppe della guardia di Pietro III circondarono il palazzo e lentamente si avvicinarono con una scusa all'imperatore, sino a giungere a circondarlo completamente e ad arrestarlo per ordine di Caterina. Uno dei congiurati, Razumovskij, cos\u00ec descrisse la scena:\nPietro III venne quindi costretto ad abdicare in favore della moglie, che a ogni modo lo fece rinchiudere in prigionia nella fortezza di Rop\u0161a, ove l'ex zar mor\u00ec poco dopo. Il referto ufficiale di morte riport\u00f2 numerosi problemi, tra cui una disfunzione cardiaca accompagnata da coliche e dalla presenza di emorroidi, il tutto peggiorato nel fisico da un consumo prolungato di alcolici. Gi\u00e0 all'epoca di Caterina e ancora oggi permane il dubbio se il referto fosse da ritenersi attendibile o se piuttosto la zarina fosse stata la mandante dell'omicidio, intenzionata a liberarsi definitivamente dello scomodo marito. Per quanto riguarda il problema delle emorroidi, \u00e8 lo stesso Pietro III a parlare del problema \"di non poter star seduto\" in diverse sue lettere anche antecedenti alla detronizzazione.\nA molti anni di distanza dalla morte del padre, nel dicembre 1796 il nuovo zar Paolo I, che non apprezzava il gesto compiuto dalla madre e sospettava di lei come mandante dell'assassinio del genitore durante la prigionia, pretese che le spoglie del padre fossero riesumate e sepolte con tutti gli onori nella chiesa dei Santi Pietro e Paolo, dove gli altri zar sono a tutt'oggi sepolti.\nDopo la sua morte, si presentarono a corte quattro falsi Pietro III (cinque se si conta anche \u0160\u0107epan Mali del Montenegro), supportati da rivolte tra il popolo che credette alle voci secondo cui Pietro non era morto, ma era stato segretamente imprigionato da Caterina. Il pi\u00f9 famoso dei falsi Pietro fu il contadino cosacco Emel'jan Ivanovi\u010d Puga\u010d\u00ebv che guid\u00f2 la rivolta di Puga\u010d\u00ebv del 1774, repressa duramente dalle forze di Caterina."}
{"id": "46970", "revid": "486946", "url": "https://it.wikipedia.org/wiki?curid=46970", "title": "Macintosh LC 550", "text": ""}
{"id": "46971", "revid": "37401", "url": "https://it.wikipedia.org/wiki?curid=46971", "title": "Septuaginta", "text": "La Versione dei Settanta (dal nome lat. Septuaginta; indicata pure con LXX o O' secondo la numerazione latina o greca) \u00e8 la versione dell'Antico Testamento in lingua greca. Essa \u00e8 la traduzione di un testo ebraico antico leggermente diverso dal testo tramandato dal giudaismo rabbinico.\nSecondo la \"lettera di Aristea\" sarebbe stata tradotta direttamente dall'ebraico da 72 saggi ad Alessandria d'Egitto; in questa citt\u00e0 cosmopolita e tra le maggiori dell'epoca, sede della celebre Biblioteca di Alessandria, si trovava un'importante e attiva comunit\u00e0 ebraica.\nQuesta versione costituisce tuttora la versione liturgica dell'Antico Testamento per le chiese ortodosse orientali di tradizione greca. La versione dei Settanta non va confusa con le altre cinque o pi\u00f9 versioni greche dell'Antico Testamento, la maggior parte delle quali ci sono pervenute solo in frammenti; fra queste ricordiamo le versioni di Aquila di Sinope, Simmaco l'Ebionita e Teodozione, presenti nell'opera di Origene, l'Exapla. Nei testi in lingua inglese la LXX viene spesso indicata con OG (\"Old Greek\", ovvero \"Antica versione Greca\") .\nOrigine.\nLa traduzione del Pentateuco secondo la tradizione giudaica.\nL'origine della traduzione \u00e8 narrata dalla \"Lettera di Aristea\" a Filocrate, oggi considerata un testo pseudoepigrafico della met\u00e0 del II secolo a.C. Secondo tale racconto, il sovrano egiziano Tolomeo II (regno 285-246 a.C.) commission\u00f2 personalmente alle autorit\u00e0 religiose del tempio di Gerusalemme una traduzione in greco del Pentateuco per la neonata biblioteca di Alessandria. Il sommo sacerdote Eleazaro nomin\u00f2 72 eruditi ebrei, sei scribi per ciascuna delle dodici trib\u00f9 di Israele (in alcune narrazioni successive semplificati a 70), che si recarono ad Alessandria e vennero accolti con grande calore dal sovrano. Stabilitisi nell'isola di Faro, completarono la traduzione in 72 giorni grazie al loro lavoro comune. Sin qui Aristea.\nLa narrazione sulla traduzione si \u00e8 poi modificata e arricchita. \"In primis\", gi\u00e0 in ambiente giudaico, si diffuse la leggenda che i 72, separati nelle loro celle, avessero prodotto il medesimo testo in maniera indipendente. Solo al termine del lavoro, comparando fra loro le versioni, avrebbero constatato l'identicit\u00e0 delle rispettive traduzioni. Tale leggenda sorse in ambienti che desideravano affermare il carattere ispirato della versione, probabilmente in opposizione alla tendenza palestinese di matrice farisaica a correggere il testo tradotto in direzione di quella forma ebraica che sarebbe stata poi accolta dal Rabbinato e a noi pervenuta nella redazione masoretica. Si osservi che il numero 72 corrisponde al nome di Dio (JHWH) secondo la gematria.\nIl numero dei 72 traduttori \u00e8 confermato anche da varie fonti rabbiniche, prima fra tutte la \"Megillah\" 9a-b del \"Talmud\" babilonese. Il Rabbinato conosce per\u00f2 anche una tradizione secondo cui i traduttori furono solamente cinque. Settanta sarebbero comunque i membri del Sinedrio (\"sanhedrin\") che approv\u00f2 la conformit\u00e0 fra testo tradotto e originale.\nValutazioni dei biblisti.\nAnche senza tenere conto delle successive evoluzioni narrative, gi\u00e0 la \"Lettera di Aristea\" potrebbe contenere elementi leggendari: la congruenza tra i 72 traduttori e i 72 giorni impiegati per tradurre appare forzosa; poco verosimile sembra soprattutto la possibilit\u00e0 di reperire, in data cos\u00ec tarda, scribi esperti e bilingui fra tutte le dodici trib\u00f9 (dieci delle trib\u00f9 risultano difficili da tracciare gi\u00e0 dopo la caduta del regno di Israele nel 722 a.C. e la conseguente deportazione degli abitanti in Mesopotamia).\nCiononostante si \u00e8 costituito un certo consenso tra gli studiosi contemporanei, riguardo a una traduzione della \"T\u014dr\u0101h\" in Alessandria d'Egitto sotto Tolomeo Filadelfo. La richiesta del re ellenistico e il contributo \"dall'alto\" del tempio di Gerusalemme potrebbero essere una leggenda volta a conferire autorevolezza al testo. I Greci normalmente non erano interessati ai testi degli altri popoli e anche il caso parallelo e contemporaneo dell'egizio Manetone non pare essere stato suscitato dall'interessamento di Tolomeo. Tuttavia la citt\u00e0 di Alessandria ospitava un intero quartiere giudaico e non \u00e8 del tutto inverosimile che il sovrano fosse interessato a conoscere la Legge che gli Ebrei seguivano. In tal caso il lavoro potrebbe essere stato realizzato da ebrei autoctoni di lingua greca per l'uso liturgico della nutrita comunit\u00e0 giudaica, ormai ellenofona, come per lo pi\u00f9 confermato dalle coeve iscrizioni giudaiche in lingua greca reperite \"in situ\". Secondo questa interpretazione, la traduzione sarebbe stata solo in seguito accolta nella celebre biblioteca.\n\u00c8 perci\u00f2 pi\u00f9 probabile che la \"Lettera\" sia stata composta nella seconda met\u00e0 del II sec. a.C. dopo il tentativo di ellenizzazione forzosa da parte di Antioco IV Epifane, quando in Palestina potrebbe avere cominciato ad affermarsi un testo ebraico stabile all'interno dei circoli farisaici. La distruzione dei libri sacri ebraici ordinata da Antioco, infatti, dovrebbe avere ridotto enormemente il numero di varianti ancora presenti nelle poche copie superstiti. La \"Lettera\" sarebbe stata scritta per contrastare l'insoddisfazione per le discrepanze fra il nuovo testo ebraico e la versione greca. Essa sarebbe perci\u00f2 preziosa per cogliere l'alta considerazione che la versione godeva presso una parte del giudaismo del Secondo Tempio.\nLa traduzione degli altri libri.\nPer la traduzione dei restanti libri l'opera fu realizzata da una scuola di traduttori che si occup\u00f2 del \"salterio\", sempre ad Alessandria, verso il 185 a.C.; in seguito furono tradotti \"Ezechiele\", i Dodici \"Profeti minori\" e \"Geremia\". Dopodich\u00e9 vennero fatte le versioni dei libri storici (\"Giosu\u00e8\", \"Giudici\" e i quattro libri dei \"Regni\") e infine \"Isaia\". Altri libri, \"Daniele\", \"Giobbe\" e \"Siracide\" furono tradotti entro il 132 a.C. A parte il \"Pentateuco\" e il \"Salterio\", di origine appunto alessandrina, vi sono incertezze sulla localit\u00e0 in cui vennero tradotti gli altri libri. Si situa invece in Palestina nel I secolo a.C. la versione del \"Cantico dei cantici\", delle \"Lamentazioni\", di \"Rut\" ed \"Ester\", poi quella dell'\"Ecclesiaste\", certamente tardi nel I secolo d.C., in quanto pi\u00f9 prossima alla tecnica di traduzione poi esibita da Aquila.\nLa revisione \"kaigh\u00e9\".\nGi\u00e0 nei manoscritti antichi e perci\u00f2 sin dalle prime edizioni a stampa alcune parti dell'antico testo greco sono state sostituite con una versione rivista per maggiore aderenza all'ebraico, spesso attribuita a Teodozione, ma in realt\u00e0 prodotta sotto l'influenza del rabbinato palestinese in data anteriore al 50 d.C. e perci\u00f2 anteriore al periodo in cui Teodozione sarebbe vissuto. Questa versione \u00e8 oggi chiamata dagli specialisti \"kaige\" (pronuncia: kaigh\u00e9) perch\u00e9 caratterizzata dal fatto che la congiunzione ebraica \u05d5\u05b0\u05d2\u05b7\u05dd (= \"gam\"), normalmente tradotta in greco con \"kai\" (= \"e\") viene invece tradotta con \u03ba\u03b1\u03b9 \u03b3\u03b5 (= \"kai g\u00e9\"), conferendogli cos\u00ec sfumatura asseverativa (\"e certo\"). La terminologia \u00e8 nata dagli studi di Dominique Barthelemy su un manoscritto del Libro dei Dodici Profeti Minori ritrovato a Qumran e anteriore appunto al 50 a.C.\nBarthelemy si rese conto che esisteva un'intera famiglia di manoscritti biblici con queste caratteristiche. Nella LXX appartengono alla kaighe il libro di Daniele e fra i libri storici i versetti da 2 Sam 11:2 a 1 Re 2:11 (detto dagli specialisti: \"Regum \u03b2\u03b3\" o \"kingdoms \u03b2\u03b3\") e i versetti da 1 Re 22:1 a 2 Re 24:15 (\"Regum \u03b3\u03b4\" o \"Kingdoms \u03b3\u03b4\") e altre parti minori.\nManoscritti antichi.\nI pi\u00f9 antichi manoscritti della LXX comprendono frammenti di \"Levitico\" e \"Deuteronomio\", risalenti al II secolo a.C. (Rahlfs nn. 801, 819, e 957), e frammenti del I secolo a.C. di \"Genesi\", \"Levitico\", \"Numeri\", \"Deuteronomio\" e \"Profeti minori\" (Rahlfs nn. 802, 803, 805, 848, 942, e 943). Manoscritti relativamente completi della LXX sono il \"Codex Vaticanus\" e il \"Codex Sinaiticus\" del IV secolo e il \"Codex Alexandrinus\" del V secolo. Questi peraltro sono i manoscritti quasi completi pi\u00f9 antichi dell'Antico Testamento: il testo ebraico completo pi\u00f9 antico risale al 1008 (\"Codex Leningradensis\").\nDifferenza con il Testo Masoretico.\nDifferenze nel canone.\nNella versione dei Settanta troviamo anche dei libri non presenti nel canone ebraico definito nel I secolo d.C. e quindi con il Testo masoretico, la versione pi\u00f9 in uso presso gli ebrei, che trov\u00f2 probabilmente forma definitiva quasi quattrocento anni dopo la versione dei Settanta.\nI seguenti libri sono invece entrati nel canone cattolico e quindi riportati nelle versioni latine successive. Essi sono detti libri deuterocanonici dai cattolici e apocrifi dai protestanti, che per l'Antico Testamento seguono il canone ebraico:\nI seguenti libri invece non sono entrati nel canone cattolico e non sono pertanto presenti nelle versioni latine successive.\nDifferenze nel testo.\nOltre alla differenza \"strutturale\" tra il canone ebraico e quello greco, nello specifico sono presenti moltissime differenze tra il Testo Masoretico e quello dei Settanta, anche se perlopi\u00f9 totalmente irrilevanti per il significato del testo.\nPer spiegare tali varianti alcuni studiosi, forti del confronto tra le versioni dei Settanta, del Testo masoretico, della Bibbia samaritana e soprattutto dei Manoscritti biblici di Qumran, hanno ipotizzato che i Settanta non derivino da quello che oggi \u00e8 il Testo Masoretico, ma da un testo ebraico pre-masoretico a noi non pervenuto.\nAltri studiosi hanno ipotizzato che le varianti dei Settanta non siano da ricondurre a un testo sorgente diverso da quello masoretico ma ad altre cause, come errori degli scribi o modifiche volontarie o involontarie degli stessi. Molte di queste diverse traduzioni potrebbero essere state originate anche dal fatto che i testi ebraici a disposizione dei traduttori greci erano solo consonantici (vocali e punteggiatura furono successivamente aggiunte dai masoreti), e dunque legittimamente aperti a pi\u00f9 interpretazioni.\n\u00c8 impossibile optare in maniera univoca per una o l'altra delle due ipotesi. Per ogni singolo testo controverso occorre cercare di stabilire se in quel singolo caso si ha a che fare con un testo sorgente diverso, un errore, una variazione volontaria o altro ancora e cercare di capire quale dei due testi possa meglio rappresentare il loro antenato comune.\nPi\u00f9 specificamente le differenze tra Testo Masoretico e Settanta sono identificabili in sei categorie:\nDiffusione e uso.\nSono stati diversi i fattori che hanno spinto gli ebrei ad abbandonare l'uso della LXX, fra i quali il fatto che gli scribi greci non erano soggetti alle stesse regole rigide imposte a quelli ebrei; inoltre, l'uso cristiano di questa versione, e il conseguente disappunto giudaico, diedero luogo a nuove traduzioni greche sostitutive: gi\u00e0 nel I secolo la Settanta non viene pi\u00f9 menzionata nel mondo ebraico. Oltre a questo, un graduale declino della conoscenza del greco fra gli ebrei fece preferire a poco a poco i manoscritti ebraici/aramaici compilati dai masoreti, oppure le autorevoli traduzioni aramaiche come quella di Onkelos, di rabbi Yonasan ben Uziel e il Targum Yerushalmi.\nLa Chiesa cristiana primitiva continu\u00f2 a utilizzare la LXX, in quanto molti dei suoi primi aderenti erano di madrelingua greca e i brani messianici erano pi\u00f9 chiaramente riferibili a Cristo nella versione greca. Quando Girolamo cominci\u00f2 a tradurre la Bibbia in latino nella versione che sarebbe diventata la \"Vulgata\", inizialmente utilizz\u00f2 la LXX, usando il testo ebraico come controllo e verifica. Alla fine fin\u00ec per\u00f2 per tradurre la maggior parte dell'Antico Testamento direttamente dall'ebraico.\nGli autori del Nuovo Testamento, anch'esso redatto in greco, erano soliti citare frequentemente i Settanta quando riportavano profezie e brani dall'Antico Testamento. La Chiesa ortodossa orientale utilizza tuttora i Settanta come base per le traduzioni in lingua moderna e la Chiesa ortodossa greca (che non necessita di traduzione) usa i Settanta nella sua liturgia. Le traduzioni fatte da studiosi cattolici, pur basandosi sul testo masoretico, utilizzano i Settanta per scegliere fra le possibili varianti quando il testo ebraico \u00e8 ambiguo, corrotto o poco chiaro.\nLingua.\nIl greco della LXX contiene molti semitismi, idiomatismi errati e frasi di origine ebraica, e spesso si trova il fenomeno grammaticale noto come \"attrazione\". Alcune parti di essa sono state descritte come \"ebraico con parole greche\". Altre sezioni per\u00f2 mostrano un'ignoranza della lingua ebraica, e quindi una traduzione letterale che ha poco senso. La traduzione del \"Pentateuco\" \u00e8 molto simile all'ebraico, mentre altri libri, come quello di Daniele, mostrano un influsso del \"midrash\". L\"Ecclesiaste\" \u00e8 quasi iperletterale, mentre la traduzione del \"Libro di Isaia\" \u00e8 generalmente pi\u00f9 libera; questo fatto viene citato come evidenza quasi certa che la traduzione sia stata in realt\u00e0 fatta da persone distinte.\nI traduttori generalmente hanno usato una singola parola greca per ciascuna occorrenza di una singola parola ebraica; i Settanta possono essere pertanto definiti una traduzione per la maggior parte concordante, anche se per\u00f2 l'opposto non \u00e8 vero: spesso pi\u00f9 di una parola ebraica viene resa con lo stesso termine greco, perdendo alcune sfumature del testo.\nAntiche parole greche assumono nuovi significati semantici: per esempio \"giustizia\", utilizzato per indicare l'intervento salvifico di Dio."}
{"id": "46972", "revid": "486946", "url": "https://it.wikipedia.org/wiki?curid=46972", "title": "Macintosh LC 520", "text": ""}
{"id": "46973", "revid": "599013", "url": "https://it.wikipedia.org/wiki?curid=46973", "title": "Lxx", "text": ""}
{"id": "46974", "revid": "486946", "url": "https://it.wikipedia.org/wiki?curid=46974", "title": "Macintosh LC III Plus", "text": ""}
{"id": "46975", "revid": "1699560", "url": "https://it.wikipedia.org/wiki?curid=46975", "title": "Mel Brooks", "text": "\u00c8 noto per le sue parodie e le sue commedie farsesche. Fa parte dei 16 artisti che hanno conseguito un EGOT, cio\u00e8 che hanno vinto nella loro carriera almeno un Emmy (ne ha vinti 4, sia come attore sia come autore), un Grammy (3), un Oscar e un Tony Award (3).\nBiografia.\nLe origini.\nMelvin Kaminsky nasce a Brooklyn il 28 giugno 1926, da genitori ebrei, Max Kaminsky e Kate Brookman, figli di immigrati dalla Germania, Russia e dalla Bielorussia. Amico e pi\u00f9 volte compagno di scena di Gene Wilder, incominci\u00f2 a sviluppare la sua comicit\u00e0 come reazione difensiva contro l'aggressivit\u00e0 dei coetanei, pi\u00f9 grossi di lui come statura e corporatura.\nAl fronte.\nDurante la Seconda guerra mondiale, continu\u00f2 a sfruttare la sua indole comica; intratteneva i suoi compagni dell'esercito nel quale milit\u00f2 alla fine del conflitto, dando vita a esilaranti scenette, imitazioni e parodie. I successi riscontrati tra i commilitoni in quelli che a poco a poco divennero sempre pi\u00f9 dei veri e propri spettacoli, lo convinsero a continuare su quella stessa strada alla fine del conflitto. Tornato alla vita civile, tent\u00f2 la strada del comico. Al termine del conflitto aveva raggiunto il grado di caporale nel 1104\u00ba battaglione genieri della 78\u00aa divisione di fanteria.\nIl ritorno alla vita civile.\nI primi anni di gavetta furono difficili per Brooks, che incominci\u00f2 la sua carriera come cabarettista in alcuni locali notturni della sua citt\u00e0. Si racconta che, ritrovandosi davanti a un pubblico difficile, usasse troncare tutto e tuffarsi vestito in piscina, come ultimo rimedio per scatenare ilarit\u00e0.\nLa TV.\nLa sua fama aumentava e arriv\u00f2 l'enorme opportunit\u00e0 offerta dalla TV di diventare famoso in tutto il paese. Incominci\u00f2 a scrivere testi per alcuni importanti show televisivi, tra i quali il \"Your Show of Shows\", di Sid Caesar, dove si fece le ossa scrivendo battute e barzellette. Nella squadra degli autori, per due anni, figur\u00f2 anche Woody Allen. I testi di Brooks furono apprezzati a tal punto che l'autore si aggiudic\u00f2 un premio Grammy. Continu\u00f2 a collaborare con la TV a lungo, scrivendo numerose commedie e dando vita a molti \"format\" televisivi, tra cui quello della celeberrima sit-com spionistica \"Get Smart\" (1965).\nNel 1953 spos\u00f2 Florence Baum da cui ebbe tre figli: Stephanie (1956), Nicky (1957) e Eddie (1959). Il matrimonio fin\u00ec con il divorzio nel 1962.\nIl matrimonio e Hollywood.\nMentre continuava la sua carriera di autore televisivo, il 5 agosto 1964 Brooks spos\u00f2 l'attrice di origine italiana Anne Bancroft - premio Oscar per \"Anna dei miracoli\" (1962) di Arthur Penn e che sarebbe stata la protagonista de \"Il laureato\" (1967) accanto a Dustin Hoffman - che lo spinse verso il cinema. Il figlio Max, avuto da questa unione, \u00e8 autore televisivo di successo, vincitore di un Emmy Awards per la collaborazione al \"Saturday Night Live\".\nNel 1968 Mel Brooks esord\u00ec sul grande schermo con \"Per favore, non toccate le vecchiette\", che segn\u00f2 anche l'inizio del sodalizio artistico con Gene Wilder. Il film non incass\u00f2 molto, ma Brooks ottenne al suo esordio l'Oscar alla migliore sceneggiatura originale. Due anni dopo, nel 1970, diresse e interpret\u00f2 \"Il mistero delle dodici sedie\", un film che va alla riscoperta delle radici ebraiche del regista, adattato da un romanzo di Lja Ilf e Eugenij Petrov. Fu per\u00f2 nuovamente un flop al botteghino. Nonostante gli insuccessi, il comico sembr\u00f2 indirizzarsi verso la strada che avrebbe segnato la sua fortuna, quella della parodia.\nLe parodie.\nIl 1974 fu l'anno migliore per Brooks: \"Mezzogiorno e mezzo di fuoco\" ottenne un enorme successo di pubblico e critica. Il regista, ancora in tandem con Gene Wilder, diede vita a una delle migliori commedie americane del dopoguerra, un film che riprende e parodia gli stereotipi dei film western in voga. Quasi contemporaneamente, Brooks mise a segno un colpo ancora pi\u00f9 clamoroso: sempre nel 1974 usciva nelle sale \"Frankenstein Junior\", che lo vide per l'ennesima volta collaborare con Gene Wilder, protagonista e co-sceneggiatore della pellicola.\nNel 1977, con \"Alta tensione\", Brooks rese omaggio al cinema di Alfred Hitchcock, in particolare a \"La donna che visse due volte\". \"Balle spaziali\" (1987), parodiava la saga di \"Guerre stellari\" e tutto il cinema di fantascienza, mentre \"\" (1993), faceva il verso al \"Robin Hood - Principe dei ladri\" di Kevin Costner, uscito in quegli anni. Nel 1995 fu la volta di \"Dracula morto e contento\", con Leslie Nielsen, il suo ultimo film come regista, parodia di tutti i numerosi film dedicati alla leggenda del vampiro della Transilvania.\nGli altri film.\nNel 1976 vide la luce una delle sue pellicole pi\u00f9 particolari, \"L'ultima follia di Mel Brooks\", un film muto (come si evince anche dal titolo originale \"Silent Movie\"), con protagonisti Brooks stesso, il suo amico Marty Feldman, che aveva gi\u00e0 lavorato con lui in \"Frankenstein Junior\" e Dom DeLuise, altro amico con cui aveva lavorato in \"Mezzogiorno e mezzo di fuoco\". Altri attori che appaiono spesso nei film di Brooks sono Madeline Kahn, Harvey Korman e Cloris Leachman, che hanno recitato in tre o pi\u00f9 film del regista.\n\"La pazza storia del mondo\" (1981) vide Brooks sia come regista che come interprete protagonista, in una serie di ruoli di strampalati personaggi al limite del surreale che parodiano momenti della storia o alcuni episodi della Bibbia, trattati ovviamente con comicit\u00e0, ma raccontati come una serie di sketch. Nel 1983, Brooks e la moglie Anne Bancroft furono protagonisti di \"Essere o non essere\" di Alan Johnson, remake del capolavoro \"Vogliamo vivere!\" (1942) di Ernst Lubitsch.\n\"Che vita da cani!\" (1991) vuole essere quasi un omaggio di Brooks al grande regista statunitense Frank Capra e alle sue commedie. Nel 1994 e nel 1999 recit\u00f2 in due film di Ezio Greggio, \"Il silenzio dei prosciutti\" (come cameo) e in \"Svitati\" (co-protagonista), nel quale si ciment\u00f2 in un dialogo in siciliano. Tra i film prodotti da Brooks, meritano di essere citati \"The Elephant Man\" (1980) di David Lynch e \"La mosca\" (1986) di David Cronenberg.\nCome Alfred Hitchcock e, pi\u00f9 di recente, Peter Jackson e Quentin Tarantino, anche Mel Brooks, quando non aveva una parte, amava apparire nei suoi film, in parti minori o in camei. Un esempio riguarda il suo film pi\u00f9 famoso, \"Frankenstein Junior\", dove appare nei panni di un paesano spaventato, in \"Mezzogiorno e mezzo di fuoco\", oltre che nel ruolo principale del governatore, appare in un cameo nei panni di un capo indiano che parla Yiddish.\nIl successo a Broadway.\nIl suo ultimo successo \u00e8 la trasposizione teatrale del suo primo film, \"Per favore, non toccate le vecchiette\", in scena a Broadway, \"The Producers\" (titolo originale del film), diretto da Susan Stroman, con Nathan Lane e Matthew Broderick nei ruoli che furono rispettivamente di Zero Mostel e Gene Wilder. Lo spettacolo ebbe un enorme successo e vinse un numero record di Tony Award 2001, ben 12.\nNel 2005 lo spettacolo venne trasformato a sua volta in un film, per volont\u00e0 di Brooks, che voleva preservare su pellicola uno show che aveva ottenuto un grandissimo successo; il titolo del remake del film, anch'esso prodotto da Brooks, \u00e8 rimasto quello originale, ed \u00e8 distribuito in Italia come \"The Producers - Una gaia commedia neonazista\". La sceneggiatura \u00e8 fedele pi\u00f9 all'adattamento teatrale che alla pellicola del 1968, e ha mantenuto lo stesso cast principale del musical (la regista Susan Stroman e i due interpreti principali, Nathan Lane e Matthew Broderick), ai quali sono affiancate altre due star, Uma Thurman (nel ruolo di Ulla) e Will Ferrell (Franz Liebkind).\nBrooks port\u00f2 a Broadway il suo film pi\u00f9 famoso, \"Frankenstein Junior\", in un musical costato 16 milioni di dollari, il cui costo del biglietto era di 450 dollari. Andato in scena per la prima volta il 14 novembre 2007, lo spettacolo ottenne un successo inferiore alle aspettative, a causa dell'eccessiva sfarzosit\u00e0 degli ambienti, delle scenografie e del prezzo elevato dei biglietti.\nRiconoscimenti.\nPremio Oscar\nBritish Academy Film Awards\nGolden Globe\nHollywood Walk of Fame\nTony Award\nDoppiatori italiani.\nDa doppiatore \u00e8 sostituito da:"}
{"id": "46977", "revid": "732240", "url": "https://it.wikipedia.org/wiki?curid=46977", "title": "Macintosh Plus ED", "text": ""}
{"id": "46979", "revid": "122871", "url": "https://it.wikipedia.org/wiki?curid=46979", "title": "Macintosh SE FDHD", "text": ""}
{"id": "46980", "revid": "33689", "url": "https://it.wikipedia.org/wiki?curid=46980", "title": "Macintosh XL", "text": "Il Macintosh XL \u00e8 un personal computer prodotto da Apple, appartenente alla famiglia dei Macintosh Classici (anche se propriamente non deriva dal primo Macintosh). Commercializzato a partire dal 1\u00ba gennaio 1985, in realt\u00e0 non \u00e8 un nuovo modello ma \u00e8 un Apple Lisa 2/10 rimarchiato e venduto con un emulatore capace di far funzionare il software scritto per i Macintosh. \u00c8 stato venduto fino al 1\u00ba agosto 1986.\nStoria.\nL'Apple Lisa fu il primo personal computer di Apple ad avere un'interfaccia completamente grafica, sviluppata sul modello di quella dello Xerox Alto, un computer che Steve Jobs e gli sviluppatori Apple avevano potuto osservare nel 1979 durante una visita allo Xerox PARC. Il Lisa fu messo in commercio nel 1983 ma il computer, nonostante avesse interessanti caratteristiche, non riscosse molto successo per via dell'elevato prezzo di vendita: 9.999 dollari erano veramente tanti, anche se per quel prezzo l'utente acquistava un computer dotato di uno schermo integrato da 12\" capace di visualizzare un'immagine a 720\u00d7364 pixel, di 1 MB di RAM, di 2 unit\u00e0 floppy da 5,25\" e di un sistema operativo con prelazione. Un ulteriore colpo alla sua diffusione gli arriv\u00f2 dalla stessa Apple che, il 24 gennaio 1984, present\u00f2 il Macintosh, un computer anch'esso con interfaccia grafica e con le stesse potenzialit\u00e0 del Lisa ma che costava solo 2.495 dollari.\nPer incrementarne le vendite, insieme al Macintosh fu presentata anche una nuova versione del computer, denominata Lisa 2: rispetto al predecessore, si era cercato di contenerne il prezzo di vendita dimezzando la RAM e sostituendo i due floppy da 5,25\" con una nuova unit\u00e0 da 3,5\". Veniva offerto anche un modello con un disco rigido interno da 10 MB, denominato Lisa 2/10. Ma anche questo non serv\u00ec: nei primi 100 giorni di commercializzazione Apple raccolse 50.000 ordini per il Macintosh, quanti il Lisa ne aveva fatti registrare dal suo debutto, avvenuto un anno prima. Un altro fattore a favore del Macintosh era il software: grazie alla sua diffusione gli sviluppatori avevano creato diversi programmi che sfruttavano la sua interfaccia grafica mentre il Lisa non aveva molto software specifico. Per rendere appetibile il Lisa Apple rilasci\u00f2 a met\u00e0 del 1984 MacWorks, un emulatore capace di far girare i programmi del Macintosh sul Lisa. L'emulazione era accurata dal punto di vista software ma presentava purtroppo dei problemi nella visualizzazione dell'interfaccia delle applicazioni a causa della differente geometria e risoluzione degli schermi dei due computer. Il Lisa visualizzava immagini a 720\u00d7360 ed i suoi pixel avevano una risoluzione verticale doppia rispetto a quella orizzontale, venendo per questo definiti \"pixel rettangolari\" (rectangular pixel): questa era una caratteristica utile per lavorare in modalit\u00e0 testuale ad 80 colonne ma non molto indicata per le applicazioni grafiche. Il Macintosh generava invece un'immagine di 512x342 pixel con una risoluzione verticale uguale a quella orizzontale, offrendo quindi pixel perfettamente quadrati. Purtroppo MacWorks fu sviluppato senza tener conto di queste differenze per cui i programmi del Macintosh fatti girare sul Lisa con l'emulatore mostravano un'interfaccia distorta.\nApple decise di abbandonare il nome Lisa e di sfruttare il nome Macintosh per cercare di risollevare le vendite del computer. Il Lisa 2/10 (il modello con disco interno a 10 MB) fu perci\u00f2 messo in commercio il 1\u00ba gennaio 1985 come Macintosh XL. Il computer fu modificato a livello hardware per sistemare i problemi di visualizzazione riscontrati in precedenza: la risoluzione video fu perci\u00f2 portata a 640x480 pixel, offrendo lo stesso rapporto della risoluzione del Macintosh e le stesse risoluzioni verticali ed orizzontali, con i pixel che finalmente apparivano quadrati come sul Macintosh. L'emulatore fu rivisto per lavorare con questa nuova modalit\u00e0 grafica e fu denominato \"MacWorks XL\". Esso era distribuito su due dischetti: il primo era denominato \"MacWorks XL Bootloader Disk\" e caricava l'emulatore, che chiedeva l'inserimento del secondo, denominato \"MacWorks XL System Disk\", che conteneva il sistema operativo vero e proprio, basato sul System Software e non pi\u00f9 sul Lisa OS. Apple offriva anche un aggiornamento per i Lisa 2: sostituendo il chip della ROM che conteneva il firmware si poteva trasformare il computer in un Macintosh XL.\nCaratteristiche tecniche.\nEssendo quasi identico al Lisa 2/10, il Macintosh XL condivide con esso tutte le specifiche tecniche a parte la differente risoluzione video, modificata per poter far girare i programmi del Macintosh con un aspetto non distorto."}
{"id": "46981", "revid": "1543377", "url": "https://it.wikipedia.org/wiki?curid=46981", "title": "PowerBook 140", "text": "Il PowerBook 140 \u00e8 un modello portatile di MacIntosh. Fu messo in commercio nel primo gruppo dei PowerBook, nel 1991. Aveva una collocazione intermedia tra la macchina \"entry level\", il PowerBook 100 ed il modello pi\u00f9 elevato il PowerBook 170. Come anche il PowerBook 170, ed a differenza del 100, questo PowerBook aveva un lettore internal di floppy disk. I nomi in codice per questo modello sono: Tim Lite, Tim LC, Replacements e Leary. Nel 1992 fu sostituito dal PowerBook 145, che era essenzialmente un 140 pi\u00f9 veloce, mentre il PowerBook 160 lo sostitu\u00ec nel ruolo di modello intermedio.\nCaratteristiche.\nProgettato per sostituire il Portable, la serie 140 era identica esternamente al 170, ma senza alcune delle caratteristiche del modello superiore rendedolo cos\u00ec pi\u00f9 abbordabile. La differenza pi\u00f9 evidente era l'uso di un pi\u00f9 economico display da 10\" a matrice passiva, invece della versione pi\u00f9 costosa a matrice attiva usato nel 170. Internamente, oltre a un processore pi\u00f9 lento a 16\u00a0MHz, il 140 era senza la Floating Point Unit (FPU) e non era suscettibile di upgrade. Era anche venduto con un disco rigido standard da 20MB, a differenza di quello da 40MB del 170.\nIl 140 fu posto in vendita con il System 7.0.1, aggiornamento creato specificamente per supportare la nuova gestione dell'alimentazione ed altre caratteristiche hardware uniche. Tuttavia, a causa dell'elevato prezzo delle RAM nel 1991, assieme all'altro prezzo gi\u00e0 esistente prima, il 140, come anche il 100 &amp; 170, aveva solo 2MB di RAM saldate direttamente sulla scheda logica, che creava problemi per l'uso con il System 7. Inoltre poich\u00e9 le versioni localizzate del System 7 non erano disponibili in tutto il mondo, la versione giapponese del 6.0.7 KanjiTalk, fu modificata per supportare tutti i tre nuovi PowerBooks e prodotta come version J-6.0.7.1. Di conseguenza questa versione fu adattata non ufficialmente per l'uso con il System 6.0.7 permettendo a molti utenti di far correre il System 6 sui loro PowerBook, invece di aggiornare la RAM esistente invece di ampliarla con una costosa scheda RAM card (una scheda da 2MB costava US $300).\nDisegno.\nAnche se commercializzato contemporaneamente al PowerBook 170 ed al PowerBook 100, sia il 140 che 170 furono progettati direttamente dalla Apple, mentre il 100 fu miniaturizzato dalla Sony partendo dal Macintosh Portable. Di conseguenza il 140 rappresenta il primo notebook creato dalla Apple, e il 100 di fatto rappresenta il primo miglioramento nel progetto anche se la sua architettura interna \u00e8 la pi\u00f9 vecchia della serie.\nPowerBook 145.\nIl PowerBook 145, prodotto dalla Apple, fu un PowerBook 140 pi\u00f9 veloce, grazie all'aumenteo della velocit\u00e0 del processore da 16\u00a0MHz a 25\u00a0MHz. La capacit\u00e0 del disco rigido standard fu aggiornato da 20MB a 40MB. Con il 145 fu anche introdotta una nuova caratteristica per controllare la batteria: l'utente era in grado di far entrare il 145 in \"stop\" o di spegnersi completamente se l'unit\u00e0 veniva chiusa. Anche se derivato direttamente dal 140, il 145 prese il posto del PowerBook 100 come modello base, giacch\u00e9 il 140 era stato sostituito, come modello intermedio, dal nuovo 160.\nIl PowerBook 145 fu sostituito dal PowerBook 145B nel giugno 1993. L'unico nome in codice per questo modello \u00e8: Colt 45\nPowerBook 145B.\nIl PowerBook 145B \u00e8 stato un laptop costruito dalla Apple. Il PowerBook 145B era uguale al 145 costruito in precedenza, ma con un prezzo pi\u00f9 basso e altre 2 MiB di RAM saldate sulla scheda madre. L'unico nome in codice per questo modello \u00e8 Pikes Peak.\nA differenza dei modelli precedenti di Mac, escluso i Performa, il 145B non era equipaggiato con un set completo di dischetti di sistema. Il System 7.1 era preinstallato sul disco rigido interno ed era accluso solamente un singolo disco di avvio con il system. Il pacchetto software comprendeva due utilities per il backup e per funzioni di recupero.\nIl 145 fu sostituito dal PowerBook 150 come successivo modello base di PowerBook."}
{"id": "46982", "revid": "1226", "url": "https://it.wikipedia.org/wiki?curid=46982", "title": "PowerBook 145", "text": ""}
{"id": "46983", "revid": "1728", "url": "https://it.wikipedia.org/wiki?curid=46983", "title": "PowerBook 145B", "text": ""}
{"id": "46984", "revid": "6923", "url": "https://it.wikipedia.org/wiki?curid=46984", "title": "PowerBook 150", "text": "Il PowerBook 150 \u00e8 un computer portatile prodotto dalla Apple dal luglio 1994 all'ottobre 1995, appartenente alla Famiglia PowerBook.\nVenne commercializzato inizialmente negli Stati Uniti al prezzo di 1.300 $.\nIl computer \u00e8 stato l'ultimo componente della serie PowerBook 100 ad usare il disegno originale del \"case\", il pi\u00f9 abbordabile della serie quando fu introdotto. Era pi\u00f9 veloce, con 8\u00a0MHz, rispetto al predecessore, il PowerBook 145B. Non aveva una porta ADB ed usava un display a matrice passiva di minor qualit\u00e0 rispetto al resto dell'offerta: queste soluzioni furono scelte per ridurre il prezzo. Come la serie Duo &amp; PowerBook 100 in precedenza, il 150 aveva solamente una porta seriele per la stampante, tuttavia era disponibile una adattatore costruito da terze parti da utilizzare nello slot modem slot opzionale. Per gli utenti che desideravano utilizzare una tastiera o un mouse esterno, ci\u00f2 costituiva un problema da prendere seriamente in considerazione. Era anche senza una porta sul retro, a differenza del resto dei modelli della serie 100. Anche se utilizzava il design del \"case\" del 140, l'interno era basato sul PowerBook Duo 230 e in realt\u00e0 pi\u00f9 simile alle caratteristiche del PowerBook 190 (che usava invece il case del PowerBook 5300). In particolare, il nuovo design della logicboard permise a questo PowerBook della serie 100 di utilizzare, per la prima volta, pi\u00f9 di 14MB di RAM, nonch\u00e9 il primo tra tutti i Macintosh ad usare i meno costosi e pi\u00f9 capaci dischi rigidi IDE (la formattazione richiedeva un software specifico che limitava la selezione dei dischi rigidi compatibili). Fu anche il primo dei modelli della serie 100 a includere una batteria di backup in tecnologia ni-mh per conservare i dati della RAM durante la sostituzione della batteria principale. Fu anche l'ultimo modello a includere una trackball. Era anche disponibile una tastiera bianca QWERTZ. Per contro, come il 145B che sostituiva, il 150 non poteva essere usato in modalit\u00e0 di disco SCSI, a differenza del Duo, del 190 e del 5300 che avevano implementato la modalit\u00e0 Target disk.\nCollegamenti esterni.\nScheda PowerBook 150 su poc.it"}
{"id": "46988", "revid": "6923", "url": "https://it.wikipedia.org/wiki?curid=46988", "title": "PowerBook 165c", "text": "Il PowerBook 165c \u00e8 un computer portatile prodotto dalla Apple, messo in vendita nel 1993.\nIl modello \u00e8 stato il primo PowerBook con il display a colori. A parte ci\u00f2 e un processore un po' pi\u00f9 potente, \u00e8 identico al PowerBook 160. A causa del display a colori, la batteria \"NiCad\" (Nickel e Cadmio) gli assicura solamente un'ora di autonomia, mentre il PowerBook 160 riusciva a durare quasi 3 ore con la stessa batteria. La creazione dell'immagine \u00e8 relativamente lenta a causa della memoria video di tipo statico (DRAM), mentre la memoria VRAM integrata \u00e8 riservata a uno schermo esterno (mentre il PowerBook 160 e il 180 utilizzano la VRAM a doppia porta)."}
{"id": "46989", "revid": "6923", "url": "https://it.wikipedia.org/wiki?curid=46989", "title": "PowerBook 165", "text": "Il PowerBook 165 \u00e8 un portatile Apple che rappresenta l'evoluzione del modello 160: fu utilizzato, al posto di quello a 25\u00a0MHz, un processore a 33\u00a0MHz ed un disco rigido standard pi\u00f9 capace. Accanto al PowerBook 145B, questo modello fu l'ultimo che faceva veramente parte della serie 100 dei PowerBook e l'ultimo laptop della Apple ad avere due porte seriali (stampante e modem). Il suo successore come modello base, il PowerBook 150, fu venduto ancora per un anno, ed anche se usava lo stesso case del 140, la sua struttura interna era basata sul PowerBook Duo, ed il PowerBook 190, un PowerBook della serie 100 solo di nome, dato che usava la scheda madre ed il \"case\" del PowerBook 5300.\nDifferiva dal PowerBook 165c perch\u00e9 aveva il monitor in scala di grigi, mentre quest'ultimo l'aveva a colori.\nFu posto in vendita nel febbraio 1993 al prezzo di 1970 $ e dismesso nel luglio 1994."}
{"id": "46991", "revid": "6923", "url": "https://it.wikipedia.org/wiki?curid=46991", "title": "PowerBook 160", "text": "Il PowerBook 160 \u00e8 computer portatile posto in vendita dalla Apple assieme al PowerBook 145 e al PowerBook 180 nell'ottobre 1992. Quando fu offerto al pubblico costituiva il modello intermedio sostituendo in questo ruolo il precedente PowerBook 140. Il design dell'involucro esterno era lo stesso del PowerBook 180, ma l'elettronica era equipaggiata con un processore Motorola 68030 meno potente, da 25\u00a0MHz CPU e senza FPU, allo come prima era il 145. Al contrario di questo, il PowerBook 160 venne prodotto con un display a cristalli liquidi a matrice passiva da 10 pollici, che per la prima volta era in grado di mostrare una scala di grigi (\"grayscale\") a 4-bit. Come in precedenza il Macintosh Portable, il 160 e il 180 furono i primi PowerBook ad avere una porta video esterna per il colore, e un aumento della RAM massima a 14MB. Entrambi i PowerBook introdussero una nuova caratteristica di risparmio di energia che permetteva ai loro processori di lavorare a una velocit\u00e0 pi\u00f9 bassa, 16\u00a0MHz, la stessa del 140 originale. Il modello fu venduto fino al maggio 1994.\nPowerBook 165.\nNel 165 fu posto un processore a 33\u00a0MHz e un disco rigido standard pi\u00f9 capace. Accanto al PowerBook 145B, questo modello fu l'ultimo che faceva veramente parte della serie 100 dei PowerBook e l'ultimo laptop della Apple ad avere due porte seriali (stampante e modem). Il suo successore come modello base, il PowerBook 150, fu venduto ancora per un anno e, sebbene usasse lo stesso case del 140, la sua struttura interna era basata sul PowerBook Duo e sul PowerBook 190, un PowerBook della serie 100 solo di nome, dato che usava la scheda madre e il \"case\" del PowerBook 5300.\nPowerBook 165c.\nIl 165c (illustrato) era identico al 165, eccetto per il fatto di avere una FPU 68882 e un display LCD a colori a matrice passiva in grado di mostrare 256 colori. A causa del display a colori pi\u00f9 spesso, il \"case\" esterno fu ridisegnato, assomigliando cos\u00ec di pi\u00f9 a quello usato dalla serie PowerBook Duo. Il PowerBook 180c ebbe la stessa modifica."}
{"id": "46992", "revid": "287204", "url": "https://it.wikipedia.org/wiki?curid=46992", "title": "PowerBook 180c", "text": ""}
{"id": "46994", "revid": "392652", "url": "https://it.wikipedia.org/wiki?curid=46994", "title": "PowerBook 180", "text": "Il PowerBook 180 \u00e8 stato un computer portatile immesso sul mercato dalla Apple Inc. contemporaneamente al PowerBook 160 nell'ottobre 1992. All'epoca costituiva il nuovo modello alto di gamma che sostituiva in questo ruolo il precedente PowerBook 170. Il disegno del \"case\" e le caratteristiche base erano le stesse del 170, ma era equipaggiato da un microprocessore a\u00a0l 33\u00a0MHz Motorola 68030 pi\u00f9 veloce e da una caratteristica Motorola 68882. Assieme al 160, aveva una nuova caratteristica di risparmio energetico che consentiva al processore di elaborare ad una minor velocit\u00e0 di 16\u00a0MHz, la stessa del 140.\nIl PowerBook 180 fu prodotto con un display a cristalli liquidi da 9,5\" a matrice attiva, in grado di rappresentare una \"grayscale\" a 4-bit; una trackball era installata sotto la tastiera. Il computer era anche dotato di un lettore di floppy disk da 1,4 MB e da un disco rigido standard da 80 MB della dimensione di 2\u00bd\". Il PowerBook aveva anche la possibilit\u00e0 di espandere il disco rigido fino a 120 MB. C'erano anche due sostegni per inclinare la tastiera.\nCome in precedenza il Macintosh Portable, con l'aggiunta di una porta video esterna a colori, che mancava al 170, il 180 divenne un laptop in grado di sostituire completamente un desktop, avendo le stesse prestazioni del Macintosh LC III+. Fu posto in vendita fino al maggio 1994.\nPowerBook 180c.\nNel giugno 1993, la Apple mise in commercio una versione identica del modello ma con il display a colori, il PowerBook 180c (rappresentato nell'immagine). Aveva un display LCD a colori da 8,4\" a matrice attiva in grado di mostrare 256 colori e fu il primo PowerBook ad avere un display 640x480 (tutti i precedenti PowerBooks avevano una risoluzione 640x400). A causa del display a colori pi\u00f9 spesso, il \"case\" esterno fu ridisegnato, venendo cos\u00ec a somigliare di pi\u00f9 alla serie PowerBook Duo. La stessa modifica fu introdotta nel PowerBook 165c per risolvere lo stesso problema."}
{"id": "46995", "revid": "33689", "url": "https://it.wikipedia.org/wiki?curid=46995", "title": "PowerBook 170", "text": "Il PowerBook 170 \u00e8 un computer portatile messo in commercio dalla Apple Inc. nell'ottobre 1991, accanto al PowerBook 100 e al PowerBook 140. Esternamente \u00e8 identico al 140, e costituiva il modello superiore della linea originale dei PowerBook, disponendo di un processore Motorola 68030 pi\u00f9 veloce a 25\u00a0MHz con Floating point unit (FPU), oltre a un pi\u00f9 costoso, nonch\u00e9 di miglior qualit\u00e0, display a matrice attiva da 10 pollici. Fu sostituito dal PowerBook 180 nell'agosto 1992.\nCaratteristiche.\nMentre il PowerBook 100 \u00e8 il discendente diretto del Macintosh Portable, essendo basato sulla stessa architettura interna, il 170 del Portable ne \u00e8 l'erede. Il 170 \u00e8 dotato di una versione completa dei Macintosh ed include virtualmente tutte le caratteristiche incorporate nel Portable originale, come un desktop di pari livello del periodo, ma con un design del \"case\" pi\u00f9 piccolo. Creato per sostituire nel miglior modo il Portable, le uniche caratteristiche che la prima generazione del 170 non comprendeva nel suo spazio ridotto erano la porta video esterna, la ROM interna e la slot di espansione PDS. Certamente, la Apple aveva eliminato il proprio adattatore per il monitor esterno del Portable poco dopo che era stato annunciato, affidandosi invece per la soluzione ai numerosi fornitori di terze parti (ancora applicabile al 170) e le norme FCC dell'epoca impedivano un uso reale della slot PDS, vietando ogni connessione esterna. Il 170 era anche senza la porte per il floppy disk esterno (all'epoca solo il Macintosh Classic II ne era ancora dotato) e non prevedette neanche una porta per un secondo floppy disk interno (caratteristica peraltro gi\u00e0 assente per tutta la linea dei desktop in quel periodo). In generale aveva caratteristiche e prestazioni equivalenti a quelle del potente desktop Macintosh IIci in un laptop.\nIl 170 fu immesso con il System 7.0.1, creato specificamente per gestire le caratteristiche di alimentazione ed altre caratteristiche hardware uniche presenti nel modello. Tuttavia, a causa dell'elevato prezzo delle RAM nel 1991, assieme all'altro prezzo gi\u00e0 esistente prima, il 170, come anche il 100 &amp; 140, aveva solo 2MB di RAM saldate direttamente sulla scheda logica, che creava problemi per l'uso con il System 7. Inoltre poich\u00e9 le versioni localizzate del System 7 non erano disponibili in tutto il mondo, la versione giapponese del 6.0.7 KanjiTalk, fu modificata per supportare tutti i tre nuovi PowerBooks e prodotta come version J-6.0.7.1.\nIl 170 fu fornito di una scheda di ulteriori 2\u00a0MB RAM gi\u00e0 installata, in modo da ridurre i problemi, tuttavia 4\u00a0MB era la RAM minima raccomandata per usare il System 7 non usare il poco pratico RAM disk, una caratteristiche che faceva usare ulteriormente la batteria.\nDisegno.\nAnche se commercializzato sul mercato contemporaneamente al PowerBook 140 ed al PowerBook 100, sia il 140 che 170 furono progettati direttamente dalla Apple, mentre il 100 fu miniaturizzato dalla Sony partendo dal Macintosh Portable. Di conseguenza il 170 ed 140 rappresentano i primi notebook creati dalla Apple, e il 100 di fatto rappresenta il primo miglioramento nel progetto anche se la sua architettura interna \u00e8 la pi\u00f9 vecchia della serie."}
{"id": "46996", "revid": "6923", "url": "https://it.wikipedia.org/wiki?curid=46996", "title": "PowerBook Duo 210", "text": "Il PowerBook Duo 210 \u00e8 un computer portatile prodotto da Apple Computer nel 1992 e dismesso l'anno successivo."}
{"id": "46997", "revid": "6923", "url": "https://it.wikipedia.org/wiki?curid=46997", "title": "PowerBook Duo 230", "text": "Il PowerBook Duo 230 \u00e8 un computer portatile prodotto da Apple Computer nel 1992 e dismesso nel 1994."}
{"id": "46998", "revid": "6923", "url": "https://it.wikipedia.org/wiki?curid=46998", "title": "PowerBook Duo 250", "text": "Il PowerBook Duo 250 \u00e8 un computer portatile prodotto da Apple Computer nel 1993 e dismesso l'anno successivo."}
{"id": "46999", "revid": "6923", "url": "https://it.wikipedia.org/wiki?curid=46999", "title": "PowerBook Duo 270c", "text": "Il PowerBook Duo 270c \u00e8 un computer portatile prodotto da Apple Computer nel 1993 e dismesso l'anno successivo."}
{"id": "47000", "revid": "219110", "url": "https://it.wikipedia.org/wiki?curid=47000", "title": "10Base5", "text": "La 10Base5 (conosciuta anche come thick Ethernet o thicknet) \u00e8 una specifica di livello fisico dello standard IEEE 802.3 per l'implementazione di reti LAN, caratterizzata da velocit\u00e0 di trasmissione di 10\u00a0Mbps in banda base e da segmenti di cavo elettrico di lunghezza non superiore ai 500 metri.\nCaratteristiche.\nUtilizza cavo coassiale RG-8, in una topologia a bus. L'RG-8 \u00e8 un cavo piuttosto rigido e pesante, ma consente di collegare fino a 100 stazioni per segmento. Le stazioni sono collegate al cavo attraverso un dispositivo detto transceiver, fissato al cavo tramite ingombranti e scomode spine a vampiro, che forano le guaine plastiche del cavo fino a raggiungerne il cuore. Il transceiver converte i bit in uscita da una stazione in impulsi nel cavo, e viceversa. Tratti pi\u00f9 lunghi possono essere ottenuti attraverso l'uso di dispositivi di ritrasmissione detti repeater, che amplificano il segnale in arrivo da un segmento e lo ritrasmettono su quello successivo. Non \u00e8 per\u00f2 possibile collegare pi\u00f9 di quattro segmenti consecutivi.\nOrmai questo tipo di implementazione non viene pi\u00f9 installato da anni."}
{"id": "47001", "revid": "219110", "url": "https://it.wikipedia.org/wiki?curid=47001", "title": "10Base2", "text": "La 10Base2 (conosciuta anche come cheapernet, thin Ethernet, thinnet o thinwire) \u00e8 una specifica di livello fisico dello standard IEEE 802.3 per l'implementazione di reti LAN, caratterizzata da velocit\u00e0 di trasmissione di 10 Mb/s in banda base e da segmenti di lunghezza non superiore ai 185 metri.\nQuesto tipo di implementazione, molto diffusa nella seconda met\u00e0 degli anni 80, \u00e8 ormai obsoleta e non \u00e8 pi\u00f9 installata da anni.\nCaratteristiche.\nUtilizza cavo coassiale RG-58, in una topologia a bus. L'RG-58 \u00e8 alquanto pi\u00f9 sottile e leggero dell'RG-8, ed \u00e8 molto pi\u00f9 facile piegarlo senza danneggiarlo. In 10Base2, a differenza del 10Base5, il transceiver \u00e8 integrato nella scheda di rete, e le stazioni sono collegate al bus tramite \"spine a T\" di tipo BNC. \u00c8 possibile collegare 30 stazioni per segmento. Alle estremit\u00e0 del cavo sono necessari dei terminatori BNC con impedenza di 50 ohm, per evitare che il rimbalzo del segnale disturbi le comunicazioni. Tramite repeater \u00e8 possibile collegare fino a 4 segmenti consecutivi."}
{"id": "47002", "revid": "1974457", "url": "https://it.wikipedia.org/wiki?curid=47002", "title": "Connettore BNC", "text": "Il connettore BNC \u00e8 un tipo di connettore elettrico unipolare usato per l'intestazione di cavi coassiali.\nIl nome \u00e8 la sigla di \"Bayonet Neill Concelman\", dal nome dei due inventori Paul Neill e Carl Concelman progettisti della statunitense Amphenol, e dal sistema utilizzato per l'innesto, definito \"innesto a baionetta\".\nFunzionamento.\nL'aggancio fra il connettore maschio e il connettore femmina si effettua rapidamente, ruotando di un quarto di giro la ghiera del connettore maschio intorno ai due perni, ricavati sulla ghiera del connettore femmina; l'unione cos\u00ec ottenuta risulta meccanicamente molto affidabile, anche grazie all'azione della molla contenuta all'interno del connettore maschio. Gli elementi del contatto elettrico possono esse placcati in argento o in oro, nel secondo caso si ha la massima garanzia di affidabilit\u00e0 nel tempo del contatto elettrico. L'elemento isolante, nei migliori modelli, \u00e8 realizzato in Teflon. Il fissaggio al cavo coassiale pu\u00f2 essere effettuato in due modi: il primo prevede solo una coppia di semplici chiavi e un saldatore a stagno, il secondo prevede l'utilizzo di una speciale pinza per poter crimpare il cavo sul connettore, questo secondo metodo risulta nel tempo pi\u00f9 affidabile.\nTipi.\nOltre ai connettori terminali, la famiglia comprende le \"spine a T\", che consentono di simulare una topologia a bus collegando nodi di una rete l'uno all'altro tramite tratti di cavo, in maniera simile, ma molto pi\u00f9 semplice, a quanto avviene con le spine a vampiro usate nel cablaggio di reti 10Base5.\nUso.\nI connettori BNC sono utilizzati nel cablaggio di reti 10Base2, ma anche in svariate applicazioni industriali. \nIl connettore di tipo BNC viene largamente utilizzato anche per cablare linee a radiofrequenza, ad esempio per collegare un apparecchio radio trasmettitore, ricevitore o ricetrasmettitore alla relativa antenna. Il connettore \u00e8 adatto per linee con un'impedenza di 50 e 75 ohm.\nUn altro impiego su larga scala dei connettori BNC \u00e8 nei cablaggi di segnali video professionali, dove il cavo coassiale \u00e8 utilizzato per trasmettere un segnale video sia composito che digitale (Serial Digital Interface), oppure a componenti con tre cavi di uguale lunghezza; in questo tipo di applicazione si usano cavi con impedenza di 75 ohm. \u00c8 adottato universalmente anche per l'ingresso e uscita di segnale, negli strumenti di misura elettronici, i quali adottano come standard l'impedenza di 50 ohm."}
{"id": "47003", "revid": "125725536", "url": "https://it.wikipedia.org/wiki?curid=47003", "title": "10Base-T", "text": "10Base-T \u00e8 una specifica di livello fisico dello standard IEEE 802.3, caratterizzata da velocit\u00e0 di trasmissione di 10 Mbps in banda base su due doppini intrecciati non schermati (\"UTP\", Unshielded Twisted Pair) di categoria 4 o 5, di derivazione telefonica.\nPrevede solo collegamenti fisici punto-punto, e quindi consente collegamenti fisici a stella; attraverso dispositivi intermedi, come hub, bridge e switch, \u00e8 possibile ottenere topologie logiche a bus, a stella e ad albero.\nCome i cavi stessi, i connettori sono di derivazione telefonica (tipo RJ-45), molto pratici, anche se meno affidabili dei connettori BNC. Si tratta di un cablaggio molto economico, anche perch\u00e9 in molti casi consente di utilizzare o riciclare impianti telefonici esistenti. I singoli tratti del cablaggio non possono superare i 100 metri.\nPer quanto non venga pi\u00f9 installata da diversi anni, questa implementazione si pu\u00f2 ancora incontrare di frequente.\nPer trovare guasti in questi mezzi \u00e8 usata la tecnica TDR (Time Domain Reflectometry) che misura il ritardo dell\u2019eco dell\u2019impulso immesso nel cavo. La tecnica TDR per la ricerca di guasti \u00e8 difficile e onerosa da utilizzare, ci si \u00e8 spostati quindi sulla terza tipologia di cablaggio 10Base-T. Questo sistema di cablaggio utilizza hub di controllo tramite doppini te-lefonici, che sono largamente usati e semplici da gestire, ogni macchina siinterfaccia con l\u2019hub tramite cavo dedicato, rendendo cos\u00ec semplice aggiun-gere o rimuovere una stazione e individuare le interruzioni. Il suo svantaggio \u00e8 rappresentato dalla lunghezza massima dei cavi che partono dall\u2019hub: 100 metri. Esiste una versione pi\u00f9 veloce del 10Base-T chiamata 100Base-T."}
{"id": "47004", "revid": "871355", "url": "https://it.wikipedia.org/wiki?curid=47004", "title": "Tintura officinale", "text": "La tintura officinale (o tintura FU) \u00e8 una preparazione liquida erboristica che si ottiene macerando in alcool la pianta secca (a differenza della tintura madre in cui si usa, invece, la pianta fresca). \nIl rapporto tra il peso della pianta e la quantit\u00e0 del solvente alcolico \u00e8 di circa 1 a 5 (1:5) mentre l'alcool presenta una gradazione oscillante tra i 60\u00b0 e gli 80\u00b0.\nIn alcuni casi particolari (come per lo zafferano, la digitale o il peperoncino) il rapporto tra la droga usata ed il solvente \u00e8 di 1:10.\nCos\u00ec come per la tintura madre anche la tintura officinale non \u00e8 titolata, per cui presenta un quantitativo di principi attivi che pu\u00f2 essere variabile."}
{"id": "47005", "revid": "2301", "url": "https://it.wikipedia.org/wiki?curid=47005", "title": "Tintura FU", "text": ""}
{"id": "47011", "revid": "1905965", "url": "https://it.wikipedia.org/wiki?curid=47011", "title": "Guerre stellari - Una nuova speranza", "text": ""}
{"id": "47016", "revid": "599", "url": "https://it.wikipedia.org/wiki?curid=47016", "title": "Processo endoergonico", "text": ""}
{"id": "47017", "revid": "599", "url": "https://it.wikipedia.org/wiki?curid=47017", "title": "Processo esoergonico", "text": ""}
{"id": "47018", "revid": "767487", "url": "https://it.wikipedia.org/wiki?curid=47018", "title": "Geometria della distanza", "text": "La geometria della distanza \u00e8 lo studio di insiemi di significato geometrico\nche si basa esclusivamente su valori assegnati alle distanze tra coppie di punti.\nLa geometria della distanza ha immediata rilevanza nelle applicazioni\nnelle quali i valori delle distanze sono assegnati o devono essere determinati; questo accade, per esempio, nelle\nmisurazioni che si effettuano in geodesia, in cartografia e in fisica.\nDi particolare utilit\u00e0 e importanza sono le classificazioni\neffettuate servendosi dei determinanti di Cayley-Menger:\nrettilineo se\npiano se\npiatto se\nAnaloghe definizioni si possono dare per multiple pi\u00f9 estese di punti."}
{"id": "47020", "revid": "126257", "url": "https://it.wikipedia.org/wiki?curid=47020", "title": "Angolo complementare", "text": "In geometria, l'angolo complementare di un dato angolo \u00e8 un angolo di ampiezza tale che, sommato all'angolo dato, permette di ottenere un angolo retto, ovvero di 90 gradi.\nDa tale definizione possiamo dire che due angoli complementari sono due angoli che sommati hanno un'ampiezza totale di 90\u00b0.\nGli angoli complementari quindi sono sempre acuti.\nIn geometria euclidea, i due angoli dell'ipotenusa di un triangolo rettangolo sono complementari tra loro, poich\u00e9 la somma delle ampiezze degli angoli interni di ogni triangolo ammonta a 180\u00b0 e di questi 90\u00b0 riguardano l'angolo retto.\nIl passaggio dall'ampiezza di un angolo compresa tra 0 e 90 gradi e l'ampiezza di un suo complementare \u00e8 una involuzione.\nLa funzione seno dell'angolo complementare di un angolo dato \u00e8 la funzione coseno dell'angolo dato.&lt;br&gt;\nLa funzione tangente dell'angolo complementare di un angolo dato \u00e8 la funzione cotangente dell'angolo dato.&lt;br&gt;\nLa funzione secante dell'angolo complementare di un angolo dato \u00e8 la funzione cosecante dell'angolo dato."}
{"id": "47035", "revid": "117497131", "url": "https://it.wikipedia.org/wiki?curid=47035", "title": "Postulati della meccanica quantistica", "text": "I postulati della meccanica quantistica sono un insieme di asserti di base che rappresentano un punto di partenza nella formulazione della teoria quantistica in forma assiomatica.\nDescrizione.\nEsistono molte formulazioni equivalenti della meccanica quantistica, insiemi diversi di postulati e di strumenti matematici che danno luogo alle stesse previsioni e che spiegano in maniera altrettanto soddisfacente le stesse classi di fenomeni. Fra queste si possono citare la celeberrima formulazione di Richard Feynman dell'integrale sui cammini o l'interpretazione di Bohm o l'interpretazione a molti mondi.\nEsiste tuttavia una formulazione \"standard\", formulata in maniera assiomatica seguendo l'interpretazione di Copenaghen, che viene insegnata comunemente nelle universit\u00e0 di tutto il mondo e che forma una base comune ed universalmente riconosciuta per lo studio dei fenomeni quantistici.\nGli assiomi o postulati della meccanica quantistica rappresentano una soluzione parziale al 6\u00b0 problema di Hilbert. Una teoria della gravitazione quantistica potrebbe completare l'assiomatizzazione della fisica conosciuta, sempre considerando che, dato che un sistema fisico pu\u00f2 rappresentare l'aritmetica, l'assiomatizzazione sarebbe inevitabilmente soggetta ai teoremi di incompletezza di G\u00f6del.\nI postulati.\nSi possono individuare cinque postulati:\nGli stati quantici.\nDato che ogni stato \u00e8 definito a meno di una costante moltiplicativa arbitraria \u00e8 possibile (e viene fatto per convenzione) lavorare solo con vettori normalizzati tali che formula_2. Questo lascia ancora un'arbitrariet\u00e0 sulla fase del vettore dato che formula_3 e formula_4 sono equivalenti per ogni formula_5. Ci sono situazioni in cui risulta conveniente estendere lo spazio di Hilbert (ad esempio, ogni volta che esiste un continuo di valori che una certa grandezza pu\u00f2 assumere), introducendo i vettori impropri (ad esempio, le onde piane) che possono essere approssimati in senso opportuno da vettori dello spazio di Hilbert, ma che non appartengono essi stessi allo spazio di Hilbert. In generale, vettori di questo tipo possono essere utilizzati senza problemi, a patto di adattare alcune definizioni (come quella di distribuzione di probabilit\u00e0 associata allo stato: vedi pi\u00f9 avanti). Un esempio famoso di questi vettori impropri \u00e8 l'autostato dell'operatore posizione per una particella libera, la funzione delta di Dirac.\nConseguenze.\nIn generale, ogni vettore nello spazio di Hilbert pu\u00f2 essere decomposto nella combinazione lineare di altri vettori. In particolare, ad ogni osservabile si associa una base ortonormale di vettori nello spazio di Hilbert, la base dei suoi autostati (vedi pi\u00f9 avanti): dunque, ogni stato pu\u00f2 essere decomposto in somma di autostati di una certa osservabile (principio di sovrapposizione). Questo fatto \u00e8 importante perch\u00e9 si postula che all'atto della misura dell'osservabile in questione si ottenga un preciso autovalore, con una precisa probabilit\u00e0, e lo stato dopo la misura risulta essere il corrispondente autovettore (vedi pi\u00f9 avanti per i dettagli). Osserviamo che la definizione di queste probabilit\u00e0 non cambia se il vettore di partenza viene moltiplicato per una fase arbitraria. In meccanica quantistica esistono osservabili che non commutano: questo fatto implica che non esiste una base ortonormale comune a tutte le osservabili, anzi in generale a ogni osservabile si associa una base differente, obliqua rispetto alle altre, e questo pu\u00f2 essere fonte di comportamenti a prima vista sorprendenti. Ricostruire un vettore a partire dalle distribuzioni di probabilit\u00e0 associate al risultato della misura di certe osservabili \u00e8 un'operazione generalmente non univoca: questo perch\u00e9 il risultato di una misura fissa le probabilit\u00e0, che sono i moduli quadri dei coefficienti del vettore (rispetto alla base associata a quella osservabile) e restano indeterminate le fasi relative di questi coefficienti. Notiamo che queste fasi relative sono spesso cruciali nell'osservare i fenomeni di interferenza tipici della meccanica quantistica.\nLe osservabili.\nLa linearit\u00e0 dell'operatore assicura che esso possa essere rappresentato come una matrice (eventualmente infinito dimensionale) in una qualche base, mentre l'hermitianit\u00e0 assicura che lo spettro dell'operatore sia reale.\nCos\u00ec come \u00e8 comodo definire funzioni di grandezze, per definire altre grandezze senza doverle definire direttamente, si possono definire matematicamente le funzioni di operatori tramite il loro sviluppo in serie di Taylor (quando questa serie converge, ad esempio formula_8). Lo sviluppo in serie riconduce il problema delle funzioni di operatori a operazioni di somma e di potenza fra matrici.\nConseguenze.\nDato che la base in cui rappresentare gli operatori \u00e8 arbitraria, spesso risulta conveniente scrivere un operatore in una base di suoi autovettori (dove la matrice che lo rappresenta \u00e8 diagonale). Quando si cerca di misurare contemporaneamente pi\u00f9 di una grandezza conviene cercare una base di autovettori comuni a tutti i corrispondenti operatori formula_9. Questo per\u00f2 risulta possibile se e solo se questi operatori commutano, ovvero quando valgono le varie uguaglianze formula_10.\nLa probabilit\u00e0 di un risultato.\nUn postulato spesso sottinteso ma non vincolato al precedente \u00e8 che il flusso di probabilit\u00e0 \u00e8 continuo: cio\u00e8 la funzione d'onda non fa salti, e per essa vale dunque il teorema di Noether. Una caratteristica peculiare della meccanica quantistica \u00e8 quella di fornire soltanto predizioni statistiche invece che deterministiche (come invece succede nella meccanica classica). Questo vuol dire che, anche prendendo in considerazione esperimenti ideali, non \u00e8 mai possibile predire il risultato di una misura. Quello che invece si pu\u00f2 sapere \u00e8 la probabilit\u00e0 di ottenere come risultato formula_12 invece di formula_5.\nL'unica eccezione, pi\u00f9 teorica che pratica, a questa regola \u00e8 quando il sistema si trova esattamente su un autostato formula_16 della grandezza A che vogliamo osservare. In questo caso la probabilit\u00e0 di ottenere come risultato formula_12 \u00e8 formula_18\nConseguenze.\nIn meccanica quantistica, dato che si trattano le \"probabilit\u00e0\" di ottenere i possibili risultati, \u00e8 naturale utilizzare la normale strumentazione della statistica. In particolare la probabilit\u00e0 che la misurazione di un osservabile dia un risultato qualsiasi deve essere uguale ad uno, ovvero la somma delle probabilit\u00e0 di ottenere ciascuno dei risultati possibili deve essere uguale ad uno: formula_19 .\nIl collasso della funzione d'onda.\nQuesto, noto anche come il postulato di von Neumann, \u00e8 sicuramente il meno intuitivo ed il pi\u00f9 controverso dei postulati della meccanica quantistica. Il semplice atto di misurare una grandezza infatti \u00e8 capace di cambiare lo stato del sistema da formula_4 a formula_25.\nConseguenze.\nPer via del postulato sulla \"probabilit\u00e0 di un risultato\" la probabilit\u00e0 di ottenere come risultato formula_12 dalla misura di formula_25 deve essere uguale ad 1. Questo vuol dire che, se misurando formula_4 ottengo formula_12, questo cambier\u00e0 lo stato del mio sistema in formula_25 e quindi ogni successiva misura (compiuta senza che lo stato evolva) dovr\u00e0 dare lo stesso risultato con probabilit\u00e0 unitaria.Un'altra conseguenza importante \u00e8 che, se due operatori formula_6 e formula_32 commutano, \u00e8 possibile trovare una base di autovettori comune e quindi misure indipendenti di queste due grandezze non si influenzano l'un l'altra. Infatti se misuriamo A su un sistema nello stato formula_4 questi verr\u00e0 proiettato sull'autospazio di A e quindi diventer\u00e0 della forma formula_25. Se poi si misura indipendentemente anche B lo stato diventer\u00e0 della forma formula_35 che appartiene sia all'autospazio di A che di B. Una successiva misura di A non potr\u00e0 portare altro che al risultato formula_12 e quindi la misura di B non ha influenzato la misura di A. Questo non \u00e8 vero per coppie di operatori che non commutano, le cui misure (anche ideali ed indipendenti) si influenzano reciprocamente. Il valore minimo di incertezza introdotta nelle misure da questo effetto \u00e8 data dal principio di indeterminazione di Heisenberg (che, nella formulazione assiomatica della meccanica quantistica, \u00e8 un teorema).\nL'equazione di Schr\u00f6dinger.\ndove formula_38 \u00e8 l'operatore hamiltoniano del sistema e formula_39 \u00e8 una costante universale avente le dimensioni fisiche di un'azione.\nConseguenze.\nL'equazione di Schr\u00f6dinger \u00e8 un'equazione differenziale lineare del primo ordine. Questo implica che le sue soluzioni sono determinate a meno delle infinite possibili scelte delle condizioni iniziali. Supponiamo che queste ci diano formula_40, ovvero lo stato al tempo formula_41. Allora si dimostra esistere un operatore lineare unitario formula_42 (detto operatore di evoluzione temporale) tale che formula_43."}
{"id": "47036", "revid": "115473513", "url": "https://it.wikipedia.org/wiki?curid=47036", "title": "Improvvisazione teatrale", "text": "L'improvvisazione teatrale \u00e8 una forma di teatro dove gli attori non seguono un copione definito, ma inventano il testo improvvisando estemporaneamente. Questa tecnica mescola la perizia tecnica degli attori con spunti presi dall'immaginazione degli stessi, dal pubblico e dall'ambiente circostante mediante interazione diretta (es. conversazione) o indiretta (es. biglietti compilati dal pubblico prima dello spettacolo). A seconda della tipologia di spettacolo e della modalit\u00e0 improvvisativa degli attori, gli spunti esterni potrebbero essere ridotti o nulli o, al contrario, essere continuamente incorporati nel corso dell'esecuzione (es. il grido di una persona dal pubblico, il suono di un cellulare, il malfunzionamento di una luce del palco, ecc).\nDescrizione.\nNell'arte della recitazione, le improvvisazioni costituiscono le varianti al copione e/o al canovaccio non contenute nel testo sottoposto alla revisione di \"superiori\" come Carlo Borromeo, il grande controriformatore. \u00c8 nella reazione alla richiesta di controllo preventivo dei testi da mettere in scena, avanzata da costui, che si pu\u00f2 situare il vortice originario della commedia dell'arte con la quale i comici italiani assunsero il primato in Europa.\nFin da Aristofane abbiamo tracce di questa tecnica, al tempo legata principalmente alla commedia ed al teatro popolare. Portata agli estremi da Plauto e dall'istrione, la tecnica dell'\"improvvisa\" divent\u00f2 fondamento della commedia dell'arte (arte per \"mestiere\", \"professione\"), con le recite \"a soggetto\", tanto da diventare, con l'uso del canovaccio, la caratteristica fondamentale della tecnica recitativa professionale. Tale tecnica era fondata su potenti mnemotecniche di origine medievale. \u00c8 noto che una compagnia di attori italiani si esercitava di continuo a ritenere a memoria i testi che poi fingeva di improvvisare. \u00c8 l'esatto opposto dello spontaneismo, che \u00e8 solo l'effetto che i comici dell'arte ottenevano sul proprio pubblico, incastonando frammenti di contemporaneit\u00e0 in schemi drammatici tratti dalla tradizione classica e perfettamente conosciuti e provati infinite volte, tanto da sembrare spontanei e naturali.\nCaratteristiche fondamentali dell'improvvisazione teatrale dei gruppi d'avanguardia novecenteschi sono il lavoro di gruppo, la comunicativit\u00e0, la creativit\u00e0 e la capacit\u00e0 di correre dei rischi, poich\u00e9 gli attori non hanno neppure la conoscenza di cosa faranno i loro compagni in scena. Importante \u00e8 anche la rapidit\u00e0 nel prendere decisioni e l'adattamento alle situazioni impreviste che si possono verificare durante gli spettacoli. Tutte queste cose sono sostenute da una lunga e per niente \"spontanea\" vasta conoscenza dei testi. \nFu poi ripresa dall'avanspettacolo e dal teatro di rivista, dove ebbe grandissimi interpreti quali Ettore Petrolini, Tot\u00f2, Macario, Nino Taranto e Carlo Dapporto. \u00c8 poi diventata un tratto tipico del teatro pi\u00f9 vicino alla tradizione popolare, nonch\u00e9 di quello dialettale, come nelle opere di Eduardo e Peppino De Filippo.\nDagli anni sessanta nasce negli USA una nuova concezione di teatro che vede l'improvvisazione non pi\u00f9 o non solo come un mezzo per arricchire altre forme di spettacolo ma come mezzo per creare una drammaturgia estemporanea.\nRegisti e commediografi come Del Close o Keith Johnstone concentrano il proprio lavoro su gruppi di attori che diano vita a spettacoli di improvvisazione teatrale. Sono anni di sperimentazione e scrittura, soprattutto a Chicago e in Canada, dove grandissimi artisti della commedia si cimentano in intere suite improvvisate. Nascono spettacoli destinati a rimanere nel tempo e ad essere reinterpretati nel corso degli anni; il pi\u00f9 noto \u00e8 \"Harold\".\nIn Italia si parla di improvvisazione teatrale solo molti anni dopo, con l'arrivo dello spettacolo destinato ad avere la maggiore fortuna commerciale: il match d'improvvisazione teatrale, dove due squadre si affrontano alla migliore improvvisazione nella cornice di un campo da hockey (il match nasce in Canada dove lo sport nazionale \u00e8 l'hockey).\nNell'ambito del teatro di improvvisazione, \u00e8 comunemente accettata una distinzione in short form e long form, termini che indicano semplicemente la durata delle improvvisazioni stesse.\nUno spettacolo di short form \u00e8 fondamentalmente un contenitore all'interno del quale vengono create una serie di scene eterogenee per quanto riguarda temi e stili di recitazione e di durata variabile da uno a quindici minuti circa.\nSi ricordano in particolare il gi\u00e0 citato match di improvvisazione teatrale, il theatersports e l'impr\u00f2: i tre spettacoli pi\u00f9 noti nell'ambito di questa disciplina. Il primo pi\u00f9 diffuso nei paesi francofoni, il secondo nel mondo anglosassone e il terzo \u00e8 un'esclusiva italiana. \nNella long form lo spettacolo \u00e8 composto da una singola improvvisazione. La messa in scena rappresenta una o pi\u00f9 scene/situazioni, queste ultime di solito legate fra loro da un tema comune. "}
{"id": "47038", "revid": "725642", "url": "https://it.wikipedia.org/wiki?curid=47038", "title": "Rescritto", "text": "Il rescritto (\"Rescriptum principis\") \u00e8 una delle \"fonti\" del diritto romano. In pratica si tratta di una risposta data ad un quesito, attinente a questioni giuridiche, rivolto all'imperatore da parte di un privato o un pubblico funzionario. Il parere, apposto in calce all'istanza, faceva stato, divenendo un indirizzo giuridico generale.\nIn genere contenevano la clausola \"Si vera sunt ea quae complexus es\" (\"Se sono vere le affermazioni che hai riassunto\"). Il rescritto imperiale, che affrontava i problemi dal punto di vista generale, non si pronunciava sul merito della questione. Quindi il principio trovava applicazione nella fattispecie concreta, solo se i fatti riassunti nel quesito corrispondevano a verit\u00e0."}
{"id": "47042", "revid": "123851370", "url": "https://it.wikipedia.org/wiki?curid=47042", "title": "Manfredi", "text": ""}
{"id": "47043", "revid": "47767", "url": "https://it.wikipedia.org/wiki?curid=47043", "title": "Manfredo", "text": "Origine e diffusione.\nDeriva dal nome germanico \"Meginfrid\", composto dai termini \"magan\" (o \"magin\", \"forza\", \"potenza\") e \"frid\" (o \"frithu\", \"pace\"); pu\u00f2 essere interpretato come \"colui che assicura la pace con la forza\", o come \"forza della pace\". Alcune fonti, identificando il primo elemento con \"mann\" (\"uomo\"), danno al nome il significato di \"uomo pacifico\", \"uomo di pace\", tuttavia questa composizione di elementi \u00e8 di gran lunga meno attestata nell'onomastica germanica rispetto alla prima.\nSebbene portato in Inghilterra dai normanni, si diffuse solamente alcuni secoli dopo, grazie all'opera di George Gordon Byron \"Manfredi\". , figlio dell'imperatore Federico II di Svevia, morto a Benevento nel 1266 contro gli Angioini, rievocato da Dante nel III canto del Purgatorio.\nEsiste la patronimizzazione del prenome maschile di origine germanica Manfredi, variante di Manfredo, con il quale condivide lo stesso significato.\nOnomastico.\nL'onomastico si pu\u00f2 festeggiare il 27 ottobre in memoria di san Manfredo, priore a Eberbach, oppure il 27 o 28 gennaio, in ricordo del beato Manfredo Settala, sacerdote ed eremita sul Monte San Giorgio."}
{"id": "47044", "revid": "287204", "url": "https://it.wikipedia.org/wiki?curid=47044", "title": "Maino (nome)", "text": "Origine e diffusione.\nContinua un antico nome germanico basato sull'elemento \"magan\" (\"forza\", \"potenza\"), che poteva costituire in origine un ipocoristico di altri nomi derivati da questa stessa radice quali Mainardo, Meinrado, Manfredo e Magnerico.\nIl nome \u00e8 attestato soprattutto nella provincia di Modena, dove si trovano i due terzi delle persone cos\u00ec chiamate, mentre i restanti sono dispersi nel Nord Italia.\nOnomastico.\nL'onomastico pu\u00f2 essere festeggiato il 1\u00ba novembre, festa di Ognissanti, non essendovi santi con questo nome che \u00e8 quindi adespota."}
{"id": "47046", "revid": "1451528", "url": "https://it.wikipedia.org/wiki?curid=47046", "title": "Cannabis indica", "text": "La canapa indiana (Cannabis indica) \u00e8 una pianta del genere \"Cannabis\".\nAttualmente questa entit\u00e0 \u00e8 riconosciuta come variet\u00e0 di \"Cannabis sativa.\""}
{"id": "47048", "revid": "358246", "url": "https://it.wikipedia.org/wiki?curid=47048", "title": "Luigi Negrelli", "text": "Pioniere della ferrovia e ingegnere civile di levatura mondiale, \u00e8 noto soprattutto per aver steso il progetto per la realizzazione del Canale di Suez.\nBiografia.\nLuigi Negrelli nacque durante il periodo delle guerre rivoluzionarie francesi a Fiera di Primiero in Tirolo (all'epoca dominio degli Asburgo d'Austria), sesto figlio di una ricca famiglia mista di commercianti di legname (il padre era di origine genovese, la madre era di origine tedesca). Il padre Angelo Michele, borgomastro di Fiera di Primiero, fu contro gli ideali rivoluzionari francesi, parteggiando per gli Asburgo. La sorella maggiore, Giuseppina Negrelli, \u00e8 nota per aver forse partecipato all'insorgenza tirolese del 1809 quando avrebbe indossato la divisa dei bersaglieri tirolesi.\nConclusa l'istruzione elementare, studi\u00f2 grazie all'aiuto economico del governo asburgico presso il seminario di Feltre e successivamente a Padova.\nSi laure\u00f2 in Ingegneria presso il Politecnico di Innsbruck.\nAppena ventenne venne chiamato a lavorare come praticante presso la Direzione dei lavori pubblici dell'area corrispondente alle attuali regioni del Trentino-Alto Adige, Tirolo e Vorarlberg, occupandosi in particolare di lavori di carattere stradale e idraulico in Val Pusteria e lungo il corso dell'Adige.\nIn seguito si occup\u00f2 della correzione e della sistemazione idraulica del corso del Reno tra il Principato di Liechtenstein e il lago di Costanza.\nNel frattempo si spos\u00f2 ed ebbe dieci figli.\nDa ricordare furono la figlia Maria Negrelli Grois che cerc\u00f2, alla sua morte, di fare riconoscere i giusti meriti del padre per l'attivit\u00e0 fatta relativamente al Canale di Suez e la figlia Maddalena Negrelli vedova Bossi, che invent\u00f2 una macchina per la filatura delle fibre di gelso e merit\u00f2 una menzione onorevole del Governo del regno Lombardo Veneto nel 1839.\nNel 1830 si trasfer\u00ec in Svizzera, dove gett\u00f2 le basi dell'attuale rete ferroviaria nazionale. All'epoca volle comunque mantenere la cittadinanza austriaca nonostante il trasferimento.\nInizi\u00f2 a lavorare come ispettore dei lavori stradali e per la costruzione di acquedotti nel cantone di San Gallo.\nDue anni dopo divenne ingegnere capo a Zurigo della \"Kaufmannschaft\" (Unione commerciale).\nA Zurigo si occup\u00f2 della costruzione di arterie stradali, moli e ponti, realizzando in particolare i ponti di M\u00fcnster e sul fiume Limmat (1836\u20131838).\nProtagonista della riqualificazione e della trasformazione del centro urbano, la municipalit\u00e0 di Zurigo gli confer\u00ec una medaglia d'oro e la cittadinanza onoraria.\nNel periodo in cui lavor\u00f2 in Svizzera fu il progettista della prima ferrovia nazionale, che andava da Zurigo a Baden (Canton Argovia) e studi\u00f2 sistemi adatti per permettere ai treni di superare dislivelli molto elevati.\nRientrato in Austria, tra il 1840 e il 1842 divenne ispettore generale delle ferrovie dell'Impero.\nIn questo periodo costru\u00ec le tratte ferroviarie Olomouc - Praga (od. Repubblica Ceca), Praga - D\u011b\u010d\u00edn (id.), Brno - Ostrava (id.) e partecip\u00f2 alla progettazione del tracciato verso \u010cernivci (od. Ucraina).\nProgett\u00f2 anche il ponte ferroviario sulla Moldava presso Karl\u00edn, sobborgo di Praga, in ceco chiamato \"Negrelliho viadukt\".\nInaugurato il 1\u00ba gennaio 1850, con i suoi 1.111 metri e le sue 87 alte arcate \u00e8 il ponte pi\u00f9 lungo della Repubblica Ceca.\nA conclusione della prima guerra di indipendenza, nel 1849 si spost\u00f2 nel Lombardo-Veneto, stabilendosi a Verona e a Milano, allo scopo di risistemare le arterie stradali e ferroviarie danneggiate dal conflitto.\nRicostru\u00ec la linea ferroviaria tra Milano e Venezia, mentre a partire dal 1850 progett\u00f2 la nuova ferrovia del Brennero tra Verona e Bolzano.\nI grandi successi conseguiti gli valsero, il 20 ottobre 1850, la nomina da parte dell'Imperatore a Cavaliere di III classe dell'Ordine della Corona ferrea con l'appellativo \"von Moldelbe\" (\"di Moldelba\"). Il predicato scelto derivava dai due grandi fiumi della Boemia, la Moldava e l'Elba, tra i quali egli aveva progettato un canale.\nProgettista del canale di Suez.\nIdea gi\u00e0 prospettata in et\u00e0 napoleonica, Negrelli inizi\u00f2 a pensare a un progetto di taglio dell'istmo di Suez a partire dagli inizi degli anni quaranta.\nNel 1846 si costitu\u00ec ufficialmente la \"Societ\u00e9 d'Etudes du Canal de Suez\", che riuniva gli studiosi interessati al progetto, frazionati in tre gruppi nazionali: i francesi, gli inglesi e gli austriaci.\nNel 1854, dopo i tentativi inglesi di rallentare i progetti e i lavori sul canale, che potevano minare gli interessi commerciali nazionali, divenne vicer\u00e9 d'Egitto Sa'id Pasci\u00e0, che cerc\u00f2 di smarcarsi dall'influenza inglese e spinse per allacciare i legami con la civilt\u00e0 europea.\nEgli chiam\u00f2 l'impresario francese Ferdinand de Lesseps, che si era impossessato dei progetti gi\u00e0 sviluppati negli anni precedenti dagli studiosi della Societ\u00e0 di ricerca, come unico responsabile di una nuova \"Commissione scientifica internazionale\" per la stesura definitiva del progetto per il taglio dell'Istmo.\nDelle tre elaborazioni presentate da de Lesseps venne scelto il progetto redatto e avanzato da Negrelli gi\u00e0 nel 1847, l'unico che aveva proposto la canalizzazione diretta, l'aderenza alla conformazione del terreno e l'assenza delle chiuse ai due imbocchi del canale.\nLa decisione definitiva provoc\u00f2 la reazione inglese, che preferiva il collegamento ferroviario a quello diretto fra i due mari: l'esercito inglese occup\u00f2 l'isola di Perim, mentre Robert Stephenson e anche il primo ministro inglese Lord Palmerston attaccarono duramente le scelte tecniche adottate per il progetto, avanzando tesi che Negrelli confut\u00f2 nelle sue conferenze.\nGravemente malato, Negrelli ottenne finalmente da Said la direzione generale dei lavori, ma mor\u00ec - dopo pochi giorni di malattia - a Vienna il 1\u00ba ottobre 1858 e venne sepolto nel cimitero monumentale della capitale austriaca.\nIn Egitto Ferdinand de Lesseps continu\u00f2 materialmente i lavori, come dimostra il monumento marmoreo con la sua effigie posta all'ingresso del Canale.\nGli eredi di Luigi Negrelli, rappresentati dalla figlia, Maria Negrelli Grois, cittadina austro-ungarica, intentarono causa alla Compagnia incaricata della costruzione del canale al fine di ottenere il riconoscimento dell'opera del padre, ma lo scoppio della prima guerra mondiale le imped\u00ec di perseguire tale strada.\nUna delle principali arterie del Cairo fu dedicata alla sua memoria."}
{"id": "47051", "revid": "34119", "url": "https://it.wikipedia.org/wiki?curid=47051", "title": "Motore a benzina", "text": ""}
{"id": "47054", "revid": "9", "url": "https://it.wikipedia.org/wiki?curid=47054", "title": "Canapa indiana", "text": ""}
{"id": "47056", "revid": "767487", "url": "https://it.wikipedia.org/wiki?curid=47056", "title": "Paura e delirio a Las Vegas", "text": "Paura e delirio a Las Vegas (\"Fear and Loathing in Las Vegas\") \u00e8 un film del 1998 diretto da Terry Gilliam, con protagonisti Johnny Depp e Benicio del Toro.\nPresentato in concorso al 51\u00ba Festival di Cannes, \u00e8 tratto da \"Paura e disgusto a Las Vegas\" di Hunter S. Thompson.\nTrama.\nStati Uniti, 1971. Il giornalista Raoul Duke viene incaricato dal proprio giornale di scrivere un articolo sulla gara motociclistica off-road \"Mint 400\", che si tiene annualmente nel deserto intorno a Las Vegas. Lo accompagner\u00e0 nell'impresa il Dott. Gonzo, un irascibile e corpulento avvocato samoano, suo grande amico. I due, grandi consumatori di sostanze psicotrope, colgono al volo l'occasione per tramutare il viaggio di lavoro in una settimana di sfrenati eccessi, sotto l'effetto di disparate droghe. Con una decappottabile rossa presa a noleggio, attraversano il deserto del Nevada affrontando sin dall'inizio difficolt\u00e0 e visioni da allucinogeni.\nUna volta giunti in citt\u00e0, i due incontrano il fotografo portoghese Lacerda, che raccomanda loro di non perdere la corsa del giorno dopo, ma si verificheranno imprevedibili conseguenze dovute principalmente al loro desiderio di provare ogni tipo di eccesso, anche sociale. Cos\u00ec, dopo aver visto la corsa senza aver scritto l'articolo, e dopo una sventurata visita al pi\u00f9 illustre Casin\u00f2 della citt\u00e0, il Circo Bazooko, sotto l'effetto dell'etere, Duke si risveglia scoprendo di essere stato abbandonato dal compagno. Fugge anch'egli dall'hotel e prende l'impulsiva decisione di tornare a Los Angeles, senza pagare l'ingente conto. Arrivato ormai alla Death Valley dopo essere stato fermato da un poliziotto, fa rapidamente dietrofront dopo aver scoperto, telefonando a Gonzo, di avere ancora un incarico da svolgere a Las Vegas: un servizio sull'annuale convegno formativo sulle droghe indetto dalla polizia.\nDuke prenota una lussuosa suite in un altro hotel, dove trova Gonzo che ha appena adescato una giovanissima pittrice, Lucy, drogandola con l'LSD, e solo a fatica riescono a sbarazzarsene per evitare ulteriori guai. Durante il convegno i due non rinunciano alle droghe, rischiando di essere smascherati da una cameriera, che fingono di assumere come informatrice in incognito.\nAlla conclusione infruttuosa anche del secondo incarico, i due fuggono nuovamente fino all'aeroporto. Durante il tragitto incontrano di nuovo Lucy che attraversa la strada, cosa che gli fa velocemente invertire senso di marcia costringendoli a prendere una scorciatoia per raggiungere in tempo l'aeroporto, dove Gonzo si imbarca per il rientro, mentre Duke prosegue da solo il suo viaggio su strada verso Los Angeles per poi dirigersi a Hollywood.\nProduzione.\nIl copione fu proposto alle maggiori case di produzione americane per oltre 12 anni. A dirigere il film originariamente doveva essere Alex Cox, il regista di \"Walker - Una storia vera\" e \"Diritti all'inferno\", che dopo alcuni litigi con la produzione abbandon\u00f2 il progetto. Al suo posto fu chiamato Terry Gilliam che riscrisse il copione di Cox, trasformandolo in un'avventura \"on the road\" per le strade del Nevada.\nHunter Stockton Thompson (autore del libro da cui \u00e8 tratto il film) compare nella pellicola per alcuni secondi in una scena in un locale chiamato Matrix dove stanno suonando i Jefferson Airplane.\nPrima delle riprese del film, Thompson fece rasare a zero Depp.\nBuona parte dei vestiti ed accessori di Depp appartenevano a Thompson che li aveva indossati durante gli anni settanta. Depp aveva passato con Thompson quattro mesi per studiare il suo modo di muoversi e di parlare.\nAccoglienza.\nIl film fu un insuccesso al botteghino, incassando 10,6 milioni di dollari a fronte di un costo di produzione di 18,5 milioni.\nCuriosit\u00e0.\nGli stessi personaggi del libro, Raoul Duke e Dr. Gonzo, erano gi\u00e0 stati portati sul grande schermo nel 1980 rispettivamente da Bill Murray e Peter Boyle nella pellicola mai distribuita in Italia \"Where the Buffalo Roam\", basata anch'essa sui testi dello stesso Thompson."}
{"id": "47058", "revid": "83531", "url": "https://it.wikipedia.org/wiki?curid=47058", "title": "Premio Millennium Technology", "text": "Il premio Millennium Technology \u00e8 un premio per la tecnologia che viene riservato a quelle conquiste tecnologiche che migliorano in maniera diretta la qualit\u00e0 della vita delle persone, basandosi sui valori umani e incoraggiando il progresso economico sostenibile.\nIl premio di un milione di euro viene assegnato ogni due anni dalla Finnish Technology Award Foundation.\nIl premio del 2004 (Millennium Technology Prize 2004) \u00e8 stato assegnato a Tim Berners-Lee, l'inventore del World Wide Web. Il vincitore \u00e8 stato annunciato il 15 aprile 2004 al Dipoli Congress Centre di Espoo, in Finlandia."}
{"id": "47064", "revid": "34971", "url": "https://it.wikipedia.org/wiki?curid=47064", "title": "Connacht", "text": "Il Connacht (pronuncia inglese ; gaelico irlandese: \"Connachta\", , \"C\u00faige Chonnacht\" ; in inglese anche \"Connaught\") \u00e8 la pi\u00f9 occidentale delle quattro province della Repubblica d'Irlanda ed \u00e8 la meno vasta per territorio, sia per superficie che per numero di contee che sono cinque:\nToponomastica.\nIl nome dal gaelico irlandese, \"C\u00faige Chonnacht\", significa \"terra dei figli di Conn\".\nAraldica civica.\nStemma e bandiera \"de facto\" (non esistono descrizioni ufficiali) della provincia portano due met\u00e0, una bianca ed una blu: nella prima \u00e8 presente mezza aquila nera, nella seconda una mano che brandisce una spada.\nIl primo simbolo dovrebbe derivare dall'antico clan degli O'Connor, che governava nelle terre del Connacht prima dell'invasione normanna. L'aquila, invece, richiamerebbe la trib\u00f9 dei Brown di Galway.\nTopografia.\nEssendo soltanto quattro e tutte di dimensioni non particolarmente differenti, le province irlandesi sono tutte caratterizzati da zone interne piuttosto pianeggianti o collinari interrotte talvolta da paludi e torbiere, ed in questo non differisce neanche il Connacht. Le montagne sono situate nei pressi delle zone costiere e danno a volte luogo a impervie scogliere. Per un'analisi pi\u00f9 attenta, \u00e8 opportuno consultare le voci delle singole contee.\nOrografia.\nIl monte pi\u00f9 alto della provincia \u00e8 nella contea di Mayo, ed \u00e8 il Mweelrea (814 m) nella catena dei Partry. Altro monte, sempre nella stessa contea, che svetta decisamente ed \u00e8 molto importante, \u00e8 Croagh Patrick, la montagna sacra degli irlandesi. Nel Mayo sono presenti anche il Nephin ed il Nephin Beg. \nNella contea di Galway non ci sono grandi alture, ma tutte caratteristiche come i Twelve Bens e i Maumturk; stessa situazione nella contea di Sligo, dominata da bassi monti ma dai profili molto particolari, uno su tutti il Benbulben, ma anche Knocknarea e i Monti Ox. Roscommon e Leitrim non hanno grandi alture.\nIdrografia.\nIl Connacht \u00e8 bagnato come tutte le altre province dallo Shannon, il fiume pi\u00f9 lungo dell'arcipelago britannico: il corso dello Shannon segna gran parte del confine orientale con il Leinster. \nNon ci sono altri fiumi notevoli, ma ve ne sono molti particolarmente importanti: il Moy, ad esempio, lungo e conosciuto in tutta Europa per le sue acque ricchissime di salmoni e trote brune, scorre interamente nella provincia e per gran parte nel Mayo. Degno di nota \u00e8 il fiume Corrib, uno dei pi\u00f9 brevi (appena ) d'Europa ma con portata notevole, il Garavogue a Sligo, il Boyle ed il Drumcliffe.\nI laghi sono numerosissimi e di ogni tipo, genere e dimensione, quindi qui vengono trattati solo i maggiori. Il primo da citare \u00e8 ovviamente il Lough Corrib, il pi\u00f9 vasto lago della Repubblica d'Irlanda ed il secondo dell'isola irlandese, che occupa una porzione notevole della contea di Galway; da annoverare, poi, i grandi laghi del Mayo, ovvero partendo dalle vicinanze del Corrib, il Lough Mask, il Lough Carra ed i due laghi pi\u00f9 settentrionali, Lough Cullin e Lough Conn. Nella contea di Sligo discorso a parte merita il Lough Gill, meta molto gettonata dai turisti, cos\u00ec come il Lough Drumcliffe. I tre laghi dello Shannon bagnano tutti le terre del Connacht: il Lough Allen \u00e8 per gran parte nel Leitrim; il Lough Ree bagna il Roscommon ed il Lough Derg la contea di Galway. Regioni come il Connemara, le \"midlands\" del Mayo e delle pianure centrali sono ricchissime di laghi, laghetti e semplici specchi d'acqua, come il Derryclare Lake o Kylemore per citarne due tra i pi\u00f9 famosi.\nCoste ed isole.\nLe coste del Connacht sono molto interessanti ed estese: partendo da sud-ovest, partono con la vasta Baia di Galway e le relative insenature minori, fino nella parte occidentale del Connemara pieno di piccole isolette vicine alla terraferma e soggette a continue maree (caso pi\u00f9 eclatante Omey Island). Tra Galway e Mayo \u00e8 presente il Killary Harbour, unico fiordo d'Irlanda lungo circa . Nel Mayo la costa \u00e8 molto irregolare e piena di baie: si incontra da sud prima la particolare Baia di Clew, che contiene un numero impressionante di isole (pi\u00f9 di 300)."}
{"id": "47066", "revid": "287204", "url": "https://it.wikipedia.org/wiki?curid=47066", "title": "Pontoon", "text": "Pontoon (in gaelico: \"Pont Abhann\") \u00e8 un piccolo villaggio della Repubblica d'Irlanda, pi\u00f9 precisamente del Mayo, che gode per\u00f2 di una particolarit\u00e0: \u00e8 situato infatti in un fazzoletto di terra fra i 2 laghi principali della parte settentrionale della contea, ovvero il Lough Cullin e il Lough Conn.\nLuogo particolarmente apprezzato per pesca e villeggiatura, \u00e8 posto all'incrocio di tre strade regionali: la R310 da Castlebar, la R315 da Crossmolina e la R18 da Foxford.\nAd essere precisi, non si pu\u00f2 dire che Pontoon, anche se considerato tale, sia un centro abitato, in quanto non esiste un vero e proprio agglomerato: dove viene indicato nelle mappe, ci sono soltanto vari alberghi, tanto caratteristici quanto costosi, mentre le abitazioni sono sparse nelle vicinanze in case isolate, formando pi\u00f9 che altro una comunit\u00e0 rurale."}
{"id": "47106", "revid": "1412427", "url": "https://it.wikipedia.org/wiki?curid=47106", "title": "Specie di Abies", "text": "Elenco delle Specie di \"Abies\":"}
{"id": "47122", "revid": "108413636", "url": "https://it.wikipedia.org/wiki?curid=47122", "title": "Codice internazionale nautico", "text": "Il codice internazionale nautico \u00e8 un sistema di codifica che consente di rappresentare lettere singole dell'alfabeto, numeri o interi messaggi attraverso segnalazioni con bandiere, le quali vengono issate sulle navi verticalmente a gruppi di quattro e vengono lette dall'alto verso il basso. Il codice fa parte del Codice internazionale dei segnali (INTERCO).\nCodifiche dei segnali.\nLe bandiere di segnaletica vanno posizionate verticalmente dall'alto verso il basso, divise eventualmente in pi\u00f9 gruppi opportunamente distanziati fra loro al massimo dello spazio occupato da quattro bandiere. Per rispondere ad un segnale si antepone al messaggio la cosiddetta bandiera \"intelligenza\" che ha anche la funzione di virgola (o di punto) nei numeri decimali.\nEsistono vari metodi di codifica dei segnali attraverso le bandiere nautiche:\nLa NATO utilizza le stesse bandiere, a volte anche sulle navi da guerra, da sole o in piccoli gruppi per comunicare diversi messaggi non classificati. La codifica dei segnali da parte della NATO differisce generalmente da quella del codice internazionale, per cui le navi da guerra issano la bandiera di intelligenza sopra al segnale per indicare che va letto secondo il significato internazionale.\nPrincipali segnali a due lettere.\nLe bandiere alfabetiche, se raggruppate, sono utilizzate per comunicare ulteriori messaggi che differiscono dal loro significato originario. I gruppi di bandiere sono disposti verticalmente e distanziati di almeno due metri tra loro.\nBandiere ripetitrici.\nLe \"ripetitrici\" sono bandiere che consentono di inviare messaggi con caratteri duplicati, senza la necessit\u00e0 di utilizzare pi\u00f9 set di bandiere. La NATO utilizza le seguenti quattro ripetitrici:\nIl numero d'ordine della bandiera ripetitrice rappresenta il numero della lettera del messaggio che si intende riutilizzare. Di seguito viene riportato un esempio di messaggi e delle loro codificazioni, che illustrano l'uso delle ripetitrici:"}
{"id": "47126", "revid": "547034", "url": "https://it.wikipedia.org/wiki?curid=47126", "title": "Castlebar", "text": "Castlebar (in irlandese: Caisle\u00e1n an Bharraigh che significa \"la rocca di Barry\") \u00e8 una citt\u00e0 della Repubblica d'Irlanda, situata nella contea di Mayo, nella parte occidentale del Paese. \u00c8 capoluogo di contea ma comprende anche molte zone rurali importanti come Breaffy e Turlough.\nStoria.\nCastlebar nasce nell'XI secolo come insediamento intorno al castello \"De Barra\" (da cui il nome). Successivamente divenne un presidio inglese.\nNel 1798 truppe francesi guidate dal Generale Humbert si unirono ai rivoltosi che arrivavano da Lahardane.\nLe truppe inglesi fuggirono davanti all'esercito francese rifugiandosi a Tuam, nella contea di Galway, ma ripresero poco dopo la citt\u00e0 reprimendo nel sangue la rivolta.\nL'episodio \u00e8 noto alla gente del posto come \"Races of Castlebar\" (\"fughe di Castlebar\").\nPosizione e trasporti.\nCastlebar \u00e8 situata al centro della contea, al crocevia delle strade N60 e N5, che la collega a Dublino; esiste anche un collegamento ferroviario che attraversa l'isola trasversalmente.\nVicino sorgono altre due importanti citt\u00e0 del Mayo: Ballina a nord e Westport ad ovest.\nA parte la pista di atterraggio privata, situata 1\u00a0km dalla cittadina, per il traffico aereo Castlebar si serve necessariamente del Knock International Airport, situato a 32\u00a0km di distanza.\nCultura.\nA Castlebar ci sono un campus del \"Galway-Mayo Institute of Technology\" e una sezione del \"National Museum of Ireland\" dedicato alla vita rurale. Cittadina di pi\u00f9 di 10.000 abitanti, basa la sua economia sul commercio. \nL\"'International Four Days Walk\", dove migliaia di camminatori si avventurano in passeggiate di quattro giorni esclusivamente a piedi \u00e8 molto pubblicizzato ma pare che interessi di pi\u00f9 ai turisti stranieri che ai nativi. Infatti in quei quattro giorni si possono incontrare un gran numero di tedeschi giunti appositamente per l'occasione. Nel resto dell'anno invece non vi sono molti turisti che preferiscono la vicina Westport dato che a Castlebar non esistono particolari attrazioni turistiche, a parte la torre circolare di Turlough.\nCaratteristico, tuttavia, il prato verde del Mall su cui si affaccia la chiesa protestante.\nSport.\nCastlebar, essendo la citt\u00e0 pi\u00f9 popolata del Mayo oltre che la \"county town\", \u00e8 sede di vari club sportivi. Il club pi\u00f9 noto ed importante \u00e8 quello di sport gaelici, il Castlebar Mitchels GAA, il secondo per trofei ottenuti nella contea e primo per titoli provinciali nell'ambito del calcio gaelico. I Mitchels hanno raggiunto una volta la finale della competizione nazionale venendo per\u00f2 sconfitti. Si tratta di una delle squadre pi\u00f9 prestigiose ed importanti dell'ovest irlandese.\nAltri importanti club sono quello di calcio, \"Castlebar Celtic\", cos\u00ec come quello di rugby Castlebar RFC."}
{"id": "47134", "revid": "22475", "url": "https://it.wikipedia.org/wiki?curid=47134", "title": "Alca torda", "text": "La gazza marina (\"Alca torda\", Linnaeus 1758) \u00e8 un uccello marino della famiglia degli alcidi.\nDescrizione.\nLunga 40 cm, la gazza marina \u00e8 un tipico uccello marino frequente lungo le coste dell'Atlantico settentrionale. Un po' pi\u00f9 piccola dell'uria, ha per\u00f2 un collo relativamente pi\u00f9 spesso ed una coda pi\u00f9 lunga. In inverno \u00e8 nera nella parte superiore e bianca nella parte inferiore, mentre diventa pi\u00f9 chiara d'estate.\nLe gazze nuotano e possono tuffarsi fino alla profondit\u00e0 di 120 m, riuscendo a catturare 2 o 3 pesci alla volta che possono riportare al piccolo.\nTorna sulla terraferma solo per la riproduzione, nonostante viva comunque lungo la piattaforma continentale perch\u00e9 pi\u00f9 pescosa. Il maschio e il giovane cominciano la migrazione insieme ed entrambi sono incapaci di volare per qualche settimana, tra agosto e settembre, a causa del cambiamento del piumaggio. Gli adulti tornano ogni anno nel sito della colonia per l'accoppiamento, mentre i giovani si spingono pi\u00f9 lontano, a volte fino al Mediterraneo e non tornano alle loro colonie fino al secondo-terzo anno di vita.\nNidifica sulla nuda roccia, posando appena qualche sassolino accanto ad un unico uovo di forma allungata che entrambi i genitori covano 36 giorni. Per la piccola gazza marina uscire dall'uovo \u00e8 un'impresa che richiede dai due ai tre giorni ma sar\u00e0 gi\u00e0 in grado di nuotare a soli 20 giorni di vita."}
{"id": "47136", "revid": "1610933", "url": "https://it.wikipedia.org/wiki?curid=47136", "title": "Gazza marina", "text": ""}
{"id": "47142", "revid": "123147034", "url": "https://it.wikipedia.org/wiki?curid=47142", "title": "Silvia Montefoschi", "text": "Biografia.\nDopo la laurea in biologia ottenuta nell'immediato dopoguerra, Montefoschi si trasferisce a Napoli, per proseguire gli studi sempre nell'ambito delle scienze biologiche e in particolare in genetica come ricercatrice presso la Stazione Zoologica della citt\u00e0 partenopea\nRientrata a Roma, nel 1952 inizia quindi una psicoanalisi didattica presso Ernst Bernhard, psicologo analista di origini tedesche e allievo di Carl Gustav Jung dopo essersi formato precedentemente come analista freudiano. \nContemporaneamente si laurea anche in Medicina necessaria in quei tempi per poter esercitare la professione di psicoanalista in Italia.\nIniziata la professione di psicoanalista ben presto viene accettata come nuovo Membro della \"Societ\u00e0 Internazionale di Psicologia Analitica\", dopodich\u00e9 assieme a Bernhard \u00e8 membro fondatore dell\"'Associazione Italiana di Psicologia Analitica\".\nNel 1956 Montefoschi si trasferisce a Milano dove lavora insieme ad altri psicoanalisti di varia estrazione riuniti in un \"Centro Studi di Psicologia Clinica di Milano\". A questo periodo risalgono i suoi primi contributi teorici e i seminari di psicoanalisi.\nIn parallelo all'attivit\u00e0 psicoterapeutica si occupa, soprattutto attraverso la costituzione di successivi gruppi di lavoro, della supervisione e della formazione di nuovi allievi divenendo anche su consiglio di Ernst Bernhard il referente per gli psicoanalisti di orientamento junghiano per il nord-italia.\nNel 1960 per l'ottantacinquesimo compleanno di Carl Gustav Jung, insieme a Bernhard e altri allievi italiani si reca a far visita in svizzera al pioniere della psicoanalisi.\nNel 1969 pubblica sulla rivista \"Psicoanalisi e scienze umane\" l'articolo \"Al di l\u00e0 del principio di autorit\u00e0\" dove prende posizione in merito alla questione delle scuole di psicoanalisi e alla formazione e la libert\u00e0 dello psicoanalista a cui fa seguito intorno al 1970 la sua uscita da entrambe le associazioni per il rifiuto per quella che riteneva l'inevitabile identificazione dogmatica del pensiero nell'appartenenza ad una \"scuola\".\nNei primi anni ottanta si trasferisce a Genova dove insieme ad un gruppo di allievi liguri fonder\u00e0 il \"Laboratorio Ricerche Evolutive Silvia Montefoschi\".\nUna completa storia dell'universo letta in chiave psicoanalitica.\nRitenendo la sua opera compiuta, nel 1987 pubblica quello che doveva essere il suo ultimo libro \"Il Principio Cosmico - Storia della preistoria del Verbo\", una completa storia dell'universo letta fondamentalmente in chiave psicoanalitica ma pur facendo costantemente riferimento ai saperi acquisiti dalle scienze fisiche, chimiche e biologiche.\nA questa sua ultima pubblicazione fa seguito pochi mesi dopo una conferenza nell'ambito di un convegno di psicoanalisi dal titolo \"Religione e psicoanalisi\" dove espone il punto di arrivo delle sue ricerche con il titolo \"Il vivente\" ripubblicato in seguito con il sottotitolo \"Il ritorno del Vivente\" dove si allude con questa precisazione al passo evangelico in cui Pietro apostolo chiede a Ges\u00f9 ragguagli sul destino di Giovanni Evangelista.\nDa allora Silvia Montefoschi per otto anni non pubblica pi\u00f9 niente confermando che l'opera era veramente giunta al termine e che non c'era pi\u00f9 niente da aggiungere ancora.\nQuesto silenzio dur\u00f2 fino al 1995 quando pur confermando nuovamente che l'opera era veramente compiuta riprende a scrivere precisando in questi ultimi scritti (1995-2009) quella che era la sua visione definitiva della psicoanalisi e il suo significato all'interno della pi\u00f9 generale storia dell'universo.\nIntorno al 2000 Montefoschi si trasferisce a Sarzana. Muore in una clinica a Zurigo nel marzo del 2011 dopo aver dato il consenso alla creazione della \"Fondazione Silvia Montefoschi\" che conserva la sua opera.\nIl pensiero.\nIl metodo psicoanalitico e/\u00e8 il metodo dell'intersoggettivit\u00e0.\nLo studio della Montefoschi si \u00e8 concentrato in particolare sulla psicoanalisi come \"metodo conoscitivo\" che abbraccia progressivamente tutti gli aspetti del reale. Inizialmente il suo pensiero si caratterizza per l'interpretazione in chiave dialettica del pensiero junghiano. Successivamente, con \"L'uno e l'altro. Interdipendenza e intersoggettivit\u00e0 nel rapporto psicoanalitico\" (1977) esplicita la relazione analitica tra analista e analizzando in senso relazionale, descrivendola come il passaggio dal rapporto di interdipendenza al rapporto di intersoggettivit\u00e0.\nL'intersoggettivit\u00e0 tra analista e analizzando si realizza quando ciascuno riconosce l'altro come soggetto della relazione e non pi\u00f9 come oggetto di soddisfacimento dei propri bisogni. In quest'ottica rilegge radicalmente tutto il metodo psicoanalitico.\nIl tab\u00f9 dell'incesto legge dell'evoluzione universale.\nLa dinamica del tab\u00f9 dell'incesto nella sua doppia formulazione come violabile e inviolabile ad un tempo, viene letta come dinamica conoscitiva e considerata come teoria della conoscenza e dell'evoluzione. In questo fedele al dato di fatto che la dinamica del tab\u00f9 dell'incesto \u00e8 sempre stata quella teoria della conoscenza che la psicoanalisi, sin dal suo primo nascere con Freud, porta con s\u00e9.\nIl suo pensiero si sintetizza nel 1985 con la pubblicazione de \"Il sistema uomo\"; il passaggio dall'interdipendenza all'intersoggettivit\u00e0 viene esteso oltre il rapporto psicoanalitico, e applicato a tutta la conoscenza del reale.\nL'uomo, riflettendo su di s\u00e9, si accorge di essere \"Soggetto riflessivo\" e non si identifica pi\u00f9 unicamente con l'Io e con la corporeit\u00e0. Il Soggetto riflessivo coglie la propria coincidenza con l'Essere tutto del reale, anzi, \u00e8 l'Essere stesso che conosce progressivamente s\u00e9 stesso attraverso il pensiero umano, culmine di tutta la storia della conoscenza della realt\u00e0.\nNel 1987, con \"Il principio cosmico o del tab\u00f9 dell'incesto\", che reca come sottotitolo \"Storia della preistoria del Verbo\", Montefoschi aprir\u00e0 l'ultima fase del suo pensiero. Il libro interpreta tutta la storia dell'universo come la progressiva evoluzione del Pensiero, che conosce s\u00e9 stesso attraverso le forme viventi che incarnano livelli di riflessione via via sempre pi\u00f9 elevati ed ampi.\nNegli ultimi anni questo processo evolutivo \u00e8 descritto pi\u00f9 compiutamente: l'Essere (il Pensiero Uno), quale ideante, si dice nell'idea come effetto del suo ideare. Cos\u00ec l'universo passa dalla potenza all'atto sin dal primo momento del conoscersi (il big bang). In questa conoscenza, che necessariamente differenzia l'ideante (il soggetto) dall'idea (l'oggetto), l'Essere quale Pensiero Uno si frammenta via via nella materia.\nCome il termine uni-verso fa intendere, finalit\u00e0 ultima della conoscenza dell'Essere \u00e8 quella di recuperare a s\u00e9 in modo dialettico il Pensiero Uno, andando oltre la frammentariet\u00e0 del reale. Per questo Montefoschi teorizza un ultimo salto riflessivo oltre il \"sistema uomo\", dove l'Essere si conoscer\u00e0 originariamente come essere duale, intersoggettivo.\nLa storia della psicoanalisi ultimo brano della storia dell'universo.\nLa psicoanalisi, proprio come metodo di continua riflessione su di s\u00e9 e sulla realt\u00e0, secondo la Montefoschi segnerebbe l'avvento di quest'ultimo salto evolutivo della conoscenza.\nSimbolicamente questo salto coincide con il recupero a s\u00e9 del femminile da parte del Pensiero Uno che, sinora nella storia, si \u00e8 vissuto solo come soggetto maschile. Infatti, all'uomo sempre \u00e8 stato dato il ruolo di portatore del pensiero e dello spirito, mentre la donna si \u00e8 sempre identificata nell'essere che doveva portare avanti l'oggettualit\u00e0 materiale della vita.\nMa sarebbe un errore e comunque riduttivo interpretarlo come una presa di posizione in difesa della donna, che \u00e8 tipica del femminismo classico. Il pensiero qui si muove piuttosto in difesa dell'emancipazione del pensiero stesso, in quanto il \"femminile\" \u00e8 prima di tutto una funzione del pensiero la cui emancipazione \u00e8 necessaria principalmente per poter finalmente esercitare per la prima volta la vera funzione del pensiero, che \u00e8 quella di \"pensare\" l'amore cos\u00ec come di riflesso la vera funzione dell'amore \u00e8 quella di \"amare\" il pensiero.\nIl testo che traccia quest'ultima tappa del pensiero di Montefoschi \u00e8 in particolare \"La storia di colui che \u00e8 narrata in coloro che sono\" (2005).\nSecondo la Montefoschi, Dio \u00e8 principio sia maschile che femminile dal primo istante della creazione. Le altre due Persone della Trinit\u00e0, il Figlio e lo Spirito Santo, sono due Soggetti (Persone) eternamente dialoganti tra loro, e questa inter-soggettivit\u00e0 di entrambi equivale al loro oggettivarsi nella materia.\nNella filosofia di Immanuel Kant l'oggettivit\u00e0 esiste solo come intersoggettivit\u00e0, come ente contenuto in uno spazio e in un tempo comune e condiviso da almeno due soggetti coscienti.\nNella materia \u00e8 persa e deve essere ritrovata l'unit\u00e0 del maschile e del femminile di Dio, unit\u00e0 persa in due dialettiche: la dialettica dell'uomo-spirito-coscienza-soggetto, e quella del femminile-materia-inconscio-oggetto. La realt\u00e0 e la sua dialettica \u00e8 una sola, vale a dire l'unit\u00e0 di queste coppie che \u00e8 in Dio, ma l'essere umano ne vive due, perch\u00e9 vive il conflitto e separa e non trova l'unit\u00e0 di maschile/femminile, materia/spirito, coscienza/inconscio e soggetto/oggetto.\nL'ateismo radicale di Silvia Montefoschi e il concetto di trascendente-immanente.\nPu\u00f2 sembrare paradossale parlare di \"ateismo\" e anzi di \"ateismo radicale\" riferito al pensiero evoluzionista e psicoanalitico di Silvia Montefoschi, pensatrice il cui riferimento ad un trascendente \u00e8 costante ma il non farlo nutrirebbe facili equivoci.\nSilvia Montefoschi nella sua autobiografia racconta come gi\u00e0 bambina a nove anni giur\u00f2 di non mettere pi\u00f9 piede in una chiesa e fino alla morte non venne mai meno ad un tale proposito.\nPer Silvia Montefoschi concepire un Dio altro da noi risulterebbe una alienazione religiosa che riproporrebbe tra l'altro un dualismo a cui tutto il suo pensiero si oppone.\nIl trascendente nel Pensiero della psicoanalista risulta s\u00ec un vero trascendente, quale progettualit\u00e0 evolutiva, ma la sua vera natura \u00e8 di essere un \"trascendente-immanente\" e proprio per impedire ulteriori equivoci sul suo pensiero, nei suoi ultimi scritti e in particolare in \"Il regno del figlio dell'uomo\" del 1997 dedicato proprio alla figura del Cristo e a Giovanni Evangelista in particolare, precisa come il concetto di \"consustanzialit\u00e0 con Dio\" non \u00e8 ancora una vera \"identicit\u00e0 con Dio\" per cui anche abbracciare una simile impostazione religiosa non risolve l'alienazione religiosa e su questo Silvia Montefoschi \u00e8 stata irremovibile non concedendo nulla a qualsiasi forma di alienazione religiosa considerata da lei ancora un \"aldiqu\u00e0 dal principio di autorit\u00e0\" e quindi anch'essa una forma di interdipendenza e non di intersoggettivit\u00e0 o per dirla in termini psicoanalitici ancora uno stare sotto il tallone del \"tab\u00f9 universale dell'incesto simbolico\" da cui invece la disciplina psicoanalitica ha avuto la missione storica-universale di redimerci definitivamente e una volta per tutte.\nSilvia Montefoschi comunque ha sperimentato anche in prima persona l'ateismo quello pi\u00f9 nichilista totalmente materialista e anche qui la biografia di questa pensatrice ci mette di fronte ad un altro paradosso poich\u00e9 fu proprio la scelta universitaria di dedicarsi allo studio delle scienze biologiche che invece di confermarla nel suo disperato nichilismo, questo suo applicarsi invece che alla lettura della Bibbia o qualche altro libro considerato sacro ma invece alle scienze della natura la convertirono ad una visione religiosa addirittura di tipo monoteista ma nel senso non che ci sia un Dio come altro da noi ma di un Dio che comunque verr\u00e0 come risultato di un processo naturale e quindi pi\u00f9 in linea con l'avvento a partire dalla met\u00e0 dell'800 del paradigma evoluzionista nelle scienze della natura."}
{"id": "47144", "revid": "486946", "url": "https://it.wikipedia.org/wiki?curid=47144", "title": "Macintosh LC 630", "text": ""}
{"id": "47148", "revid": "486946", "url": "https://it.wikipedia.org/wiki?curid=47148", "title": "Macintosh Centris 660av", "text": ""}
{"id": "47151", "revid": "486946", "url": "https://it.wikipedia.org/wiki?curid=47151", "title": "Macintosh Centris 650", "text": ""}
{"id": "47152", "revid": "486946", "url": "https://it.wikipedia.org/wiki?curid=47152", "title": "Macintosh Quadra 950", "text": ""}
{"id": "47153", "revid": "486946", "url": "https://it.wikipedia.org/wiki?curid=47153", "title": "Macintosh Quadra 900", "text": ""}
{"id": "47154", "revid": "287204", "url": "https://it.wikipedia.org/wiki?curid=47154", "title": "Crizia", "text": "Biografia.\nCrizia apparteneva ad una delle pi\u00f9 ricche e nobili famiglie dell'aristocrazia ateniesi: il padre Callescro, secondo quanto riferisce Lisia nel discorso \"Contro Eratostene\", fu nel 411 a.C. uno dei pi\u00f9 importanti membri del governo oligarchico dei Quattrocento.\nSuo cugino era Leogora, padre di Andocide e appartenente alla pi\u00f9 antica famiglia dell'Attica; fu inoltre zio di Platone e discepolo di Gorgia e Socrate.\nSenofonte, nelle \"Elleniche\", lo descrive come un convinto estremista filospartano.\nLegato ad Alcibiade, fu coinvolto con lui nel 415 a.C. nello scandalo delle erme e accusato di averle profanate. Partecip\u00f2 in seguito al regime oligarchico dei Quattrocento (411 a.C.) insieme al padre, come risulta dalle testimonianze del discorso \"Contro Teocrine\", e fu per questo esiliato in Tessaglia, come narra Senofonte nelle \"Elleniche\", quando venne ripristinata in Atene la democrazia (409 a.C.).\nEbbe la sua rivincita politica dopo la battaglia di Egospotami, quando Atene fu definitivamente sconfitta da Sparta, atto finale della guerra del Peloponneso. Ritorn\u00f2 in patria nel 404 a.C. al seguito dello spartano Lisandro e divenne capo dei Trenta Tiranni, i quali instaurarono un regime del terrore che mand\u00f2 a morte gli oppositori democratici e persino un collega come Teramene, che tent\u00f2 di dissociarsi in assemblea dall'estremismo di Crizia.\nQuello che si insedi\u00f2 fu un governo fortemente reazionario: numerosissimi cittadini ateniesi furono costretti a lasciare la citt\u00e0 per spostarsi in campagna, con la prospettiva di un ritorno alle mitiche origini agricole di Atene. Crizia attacc\u00f2 poi anche i ricchi meteci, che non erano cittadini ateniesi, cercando di distruggere la loro influenza.\nTutto ci\u00f2 ebbe per\u00f2 vita breve: Crizia per\u00ec nella battaglia di Munichia combattendo contro i democratici di Trasibulo, che avevano occupato il Pireo. Si racconta che sulla sua tomba fosse stata scolpita la personificazione dell'Oligarchia intenta ad appiccare fuoco con una fiaccola alla Democrazia.\nOpere.\nPer quanto riguarda la sua produzione letteraria, scrisse di tutto, dalla prosa, al teatro e all'elegia politica. Rimangono diversi frammenti a lui attribuiti, soprattutto di una tragedia intitolata \"Piritoo\" e di un dramma satiresco intitolato \"Sisifo\".\nSostenne che la religione fosse un'invenzione utile, insieme alle leggi, per controllare l'uomo: fu uno dei pochi atei espliciti dell'antichit\u00e0.\nIl \"Sisifo\" e la fragilit\u00e0 della legge.\nIl \"Sisifo\" \u00e8 un dramma satiresco generalmente attribuito a Crizia, nel quale tratta la dissoluzione delle credenze tradizionali, tra cui il diritto positivo, la politica e la religione \u2013 ovvero una critica di ci\u00f2 che i Greci raggruppavano sotto il concetto di \"nomos\". Il termine \"nomos\" assume in greco tutta una serie di aspetti che trascendono la traduzione italiana di \"diritto\" o \"norma\". Il suo valore, oltre ad essere descrittivo (nel \"nomos\" rientrano infatti tutte le istituzioni umane, sia quelle politiche, sia quelle sociali, sia quelle religiose) \u00e8 anche e forse soprattutto regolativo (ovvero quali siano i modi migliori per governare, quali siano gli scopi e le funzioni delle cariche sociali e cos\u00ec via). L'originalit\u00e0 di Crizia, per quanto riguarda il lungo frammento del \"Sisifo\" (che potrebbe anche essere ricondotto a Euripide), sta nella tesi che vede nell'invenzione degli d\u00e8i il fondamento per la nascita della civilt\u00e0 (si veda la voce instrumentum regni).\nRibaltando lo schema tradizionale, che storicamente voleva il diritto positivo fondato sulla morale divina (si pensi a Esiodo), egli con straordinaria acutezza fonda nella paura del divino il vero caposaldo del potere politico. La divinit\u00e0 assume cos\u00ec le caratteristiche di uno strumento politico atto al governo della parte pi\u00f9 intima del popolo: la sfera personale. Secondo Crizia, il divino \u00e8 stato inventato dai governanti affinch\u00e9 gli uomini smettessero di infrangere le leggi di nascosto, convincendoli dell'esistenza di una forza soprannaturale in grado di osservarli in qualsiasi momento e in seguito giudicarli.\nQuesta critica corrosiva va ben oltre la semplice spiegazione razionalistica della religione, dimostrando la debolezza intrinseca della legge positiva e della morale collettiva. Queste sono infatti frutto di convenzione, relative e basate sull'apparenza: come prima di lui aveva osservato il sofista Antifonte, giusto \u00e8 colui che, di fronte a testimoni, si comporti in ossequio alla legge per evitare biasimo e pene, ma che poi, in privato, si comporti secondo la propria natura (\"physis\"). Qui sta appunto, anche per Crizia, la debolezza della legge, poich\u00e9 essa cessa di avere valore quando l'individuo si trova solo. Qualsiasi oratore, poi, \u00e8 in grado a parole di rigirare la legge a proprio vantaggio, insozzando ci\u00f2 che di buono vi \u00e8 in essa. Piuttosto che sul \"nomos\", dunque, una societ\u00e0 ordinata si dovrebbe basare sulla moderazione del singolo individuo. Come scrisse nel \"Piritoo\", \u00abun carattere nobile \u00e8 pi\u00f9 saldo della legge\u00bb, poich\u00e9 nessuno sar\u00e0 mai in grado di storpiarlo. Si noti che questo discorso \u00e8 in linea con la mentalit\u00e0 aristocratica e oligarchica del periodo, di cui Crizia \u00e8 uno dei principali esponenti. L'attacco alla religione e il richiamo alla moderazione in quanto saggezza (\"sophrosyne\"), di contro alla fragilit\u00e0 del \"nomos\", mostrano una critica molto forte dell\"isonomia\", cardine del regime democratico ateniese, per la quale tutti i cittadini sono uguali di fronte alla legge. Come fa notare Mario Untersteiner, la tesi di Crizia lo rende dunque al tempo stesso \u00abscientificamente illuminista e praticamente reazionario\u00bb."}
{"id": "47155", "revid": "486946", "url": "https://it.wikipedia.org/wiki?curid=47155", "title": "Macintosh Quadra 840av", "text": ""}
{"id": "47156", "revid": "486946", "url": "https://it.wikipedia.org/wiki?curid=47156", "title": "Macintosh Quadra 800", "text": ""}
{"id": "47157", "revid": "486946", "url": "https://it.wikipedia.org/wiki?curid=47157", "title": "Macintosh Quadra 700", "text": ""}
{"id": "47158", "revid": "486946", "url": "https://it.wikipedia.org/wiki?curid=47158", "title": "Macintosh Quadra 660av", "text": ""}
{"id": "47159", "revid": "486946", "url": "https://it.wikipedia.org/wiki?curid=47159", "title": "Macintosh Quadra 650", "text": ""}
{"id": "47160", "revid": "486946", "url": "https://it.wikipedia.org/wiki?curid=47160", "title": "Macintosh Quadra 630", "text": ""}
{"id": "47161", "revid": "486946", "url": "https://it.wikipedia.org/wiki?curid=47161", "title": "Macintosh Quadra 610", "text": ""}
{"id": "47162", "revid": "58894", "url": "https://it.wikipedia.org/wiki?curid=47162", "title": "Periodo Predinastico (Egitto)", "text": "Con periodo predinastico dell'Egitto si intende la fase precedente alla formazione dello stato unitario egizio. Il periodo inizia nel 3900 a.C. e arriva fino a circa il 3060 a.C. con il paese suddiviso nei due regni del Basso e dell'Alto Egitto.\nIl periodo predinastico pu\u00f2 essere suddiviso nelle seguenti fasi secondo Kaiser:\nTutte le datazioni sono puramente indicative in quanto le cronologie sul periodo Naqada, e di conseguenza sul protodinastico, sono ancora in fase di studio e possono essere quindi discordanti.\nAppartengono al periodo Naqada III sia Dinastia 00 (circa 3300 a.C. - 3200 a.C.) sia la Dinastia 0 (circa 3200 a.C. - 3060 a.C.).\nIl predinastico \u00e8 stato preceduto dall' Egitto preistorico composto da varie culture: Badariano (4400 a.C. - 3900 a.C.) e da altre culture nilotiche tra quali la cultura di Nabta Playa, la Cultura tasiana, la Cultura del Fayyum e la Cultura di Merimde.\nSi ritiene che le capitali fossero Pe, nel delta del Nilo (Basso Egitto) e Nekhen (presso Edfu) (Alto Egitto).\nSovrani.\nPoco si conosce sui sovrani di questo periodo; la Pietra di Palermo riporta, anche se molto frammentariamente, i nomi di sette sovrani del Basso Egitto senza per\u00f2 citare alcun fatto ad essi collegato.\nManetone fa iniziare la sua mitologica storia predinastica dell'Egitto nel 3544 a.C., con la dinastia degli d\u00e8i sovrani, che dura complessivamente 13.900 'anni lunari' (mesi di 30 giorni): Efesto, scopritore del fuoco, suo figlio Elios, Sosis, Crono, Osiride, Tifone (fratello di Osiride) e Orus, figlio di Osiride ed Iside. Curiosamente, anche Zeus \u00e8 il quinto signore dell'Olimpo. \nSegue la dinastia dei semidei, che dura 1255 anni e successivamente una prima stirpe di re umani, che regna per 1817 anni. \nAltri trenta re di Menfi regnano complessivamente 1790 anni. Poi altri dieci re regnano sulla sola Tebe per 350 anni. \nInfine, per 5813 anni, abbiamo l'ultimo periodo predinastico, quello degli \"Spiriti dei defunti\" (o \"Spiriti della morte\") e semid\u00e8i che il Papiro di Torino chiama \"Spiriti che furono seguaci di Horo\" o \"I seguaci di Horo\".\nQuesti ultimi cinque gruppi assommano ad 11.000 'anni lunari' che, sommati ai precedenti 13.900, portano a 24.900 anni lunari, corrispondenti a 2.206 anni solari.\nDell'Alto Egitto conosciamo due nomi di re: il primo viene usualmente identificato con Ka mentre il secondo \u00e8 indicato con il geroglifico che indica lo scorpione. Secondo alcuni studiosi, per\u00f2, la lettura del nome Ka \u00e8 scorretta e alcuni ritengono di dover identificare i due sovrani in una sola persona.\nIl Re Scorpione \u00e8 il primo sovrano egizio di cui siano noti alcuni fatti storici, grazie al ritrovamento di alcuni frammenti di una mazza in calcare decorata con scene della sua vita (v. c.d. \"Mazza dello Scorpione\"). \nProbabilmente cerc\u00f2, e forse non fu il primo, di conquistare il Basso Egitto. Si ritiene, comunemente, che l'impresa riusc\u00ec al suo successore Narmer, di cui \u00e8 famosa la tavoletta votiva di ardesia per trucco, che reca incise scene che mostrano il sovrano cingere le due corone del Basso ed Alto Egitto. Alcuni studiosi per\u00f2 ritengono che Narmer e il Re Scorpione siano lo stesso personaggio."}
{"id": "47165", "revid": "217", "url": "https://it.wikipedia.org/wiki?curid=47165", "title": "Funzione delta di Dirac", "text": ""}
{"id": "47167", "revid": "827882", "url": "https://it.wikipedia.org/wiki?curid=47167", "title": "Russ Meyer", "text": "Tutta la sua produzione cinematografica \u00e8 stata caratterizzata dalla satira e dal senso dell'umorismo. I suoi film sono pieni di sesso e violenza, ma sempre in chiave divertente. Meyer ha scritto alcuni suoi film con il critico cinematografico e sceneggiatore Roger Ebert.\nBiografia.\nLe origini.\nNato a San Leandro (California), da madre statunitense di professione infermiera, Lydia Lucinda Hauck, e da padre statunitense di origini tedesche, William Arthur Meyer, un agente di polizia dai modi violenti, che lasci\u00f2 la famiglia quando il futuro cineasta aveva un anno, Meyer mostr\u00f2 tutto il suo talento cinematografico gi\u00e0 all'et\u00e0 di 14 anni, quando la madre gli regal\u00f2 una cinepresa ed egli vinse un premio per cineasti dilettanti.\nLavor\u00f2 durante la seconda guerra mondiale, dal 1942, effettuando riprese per i cinegiornali delle battaglie in Europa, attivit\u00e0 che miglior\u00f2 la sua tecnica. Film\u00f2 anche l'avanzata del generale George Smith Patton: parte di queste riprese furono utilizzate per il film Premio Oscar \"Patton, generale d'acciaio\", diretto da Franklin Schaffner nel 1970.\nDopo la guerra, non riuscendo a trovare lavoro a Hollywood, gir\u00f2 documentari industriali, quindi prov\u00f2 a girare il suo primo film, intitolato \"The French Peep Show\", ambientato in un locale di spogliarelli e che aveva fra le protagoniste l'attrice \"burlesque\" Tempest Storm. Il film ebbe un gran successo tra i clienti del locale, ma il regista non si mostr\u00f2 mai entusiasta del proprio lavoro e il film \u00e8 andato perso. Meyer in seguito divent\u00f2 fotografo professionista, lavorando per la celebre rivista \"Playboy\", appena lanciata da Hugh Hefner. Divent\u00f2 uno dei fotografi di punta della rivista e si specializz\u00f2 nel famoso paginone centrale. Nel 1955 realizz\u00f2 il primo reportage di nudo che apparve sulle pagine centrali della rivista. La protagonista, Eve, divenne poco dopo la sua seconda moglie, e in seguito la produttrice di quasi tutti i suoi film.\nLe prime regie.\nIl vero debutto in campo cinematografico avvenne nel 1959 con il film \"The Immoral Mr. Teas\", che lanci\u00f2 il genere dei \"nudie-cutie\" ed \u00e8 gi\u00e0 caratterizzato dal suo stile inconfondibile. Dopo un paio di cortometraggi e di documentari diresse un western erotico, \"Wild Gals of the Naked West\", che, pur avendo per protagoniste pettorute ragazze, si differenzia parzialmente dal resto della sua produzione per essere una somma di gags tra cowboys e indiani, senza una reale trama.\nIl periodo del bianco e nero gotico.\nNel 1964 Meyer diresse \"Lorna\", suo primo grande successo, dramma rurale fotografato in bianco e nero dallo stesso regista e ispirato a \"Riso amaro\", diretto da Giuseppe De Santis nel 1949. Nel 1964 diresse \"La cugina Fanny\", che avrebbe dovuto essere girato da Douglas Sirk, che per\u00f2 due giorni prima della fine delle riprese fu estromesso dal montaggio finale. Nel 1965 Meyer diresse \"Mudhoney\", violento dramma rurale, quindi \"Motorpsycho!\" che s'inserisce nel filone dei film sui motociclisti ribelli.\nNel 1965 Meyer diresse quello che \u00e8 considerato il suo miglior film, \"Faster, Pussycat! Kill! Kill!\", che codific\u00f2 definitivamente il suo stile e lanci\u00f2 le sue formose attrici, in primis Tura Satana. Il film \u00e8 divenuto un cult movie, amato da registi come John Waters, che lo considera il miglior film della storia del cinema, e da Quentin Tarantino. Il titolo del film ha dato anche il nome a una rockband, per la quale Meyer diresse un videoclip. Questo periodo si concluse con altri due drammi ambientati nella provincia rurale statunitense: \"Good Morning and... Goodbye!\" e \"Common Law Cabin\", girati per\u00f2 con l'ausilio del colore.\nIl periodo pop.\nNel 1966 Meyer gir\u00f2 \"Mondo Topless\", documentario sulle sue ragazze maggiorate. Nel 1968 il regista cambi\u00f2 stile e diresse \"Vixen!\", che inaugur\u00f2 il periodo dei suoi film pop, esagerati e \"cartooneschi\". Il film ebbe un enorme successo e guadagn\u00f2 26 milioni di dollari, ma fu anche uno dei primi film della storia del cinema ad ottenere una \"X rating\", cio\u00e8 il divieto assoluto ai minori, dalla censura statunitense.\nGrazie a questo successo Meyer diresse un film per la 20th Century Fox, intitolato \"Lungo la valle delle bambole\", sorta di sequel di \"La valle delle bambole\". Il film di Meyer \u00e8 una critica spietata alla societ\u00e0 dello spettacolo, un misto di dramma e commedia che sfocia nello splatter. Costato 900.000 dollari il film incass\u00f2 dieci volte tanto. Dopo il grande successo riscosso da \"Lungo la valle delle bambole\", Meyer firm\u00f2 un contratto per girare altri due film con la Fox, e l'anno successivo gir\u00f2 un film per lui insolitamente serio, \"I 7 minuti che contano\", che non ebbe successo e per questo la \"major\" stracci\u00f2 il contratto con il regista.\nMeyer torn\u00f2 cos\u00ec a produrre i suoi film e inizi\u00f2 una trilogia pop scatenata e a tratti pulp. \"Supervixens\", \"Le deliranti avventure erotiche dell'agente speciale Marg\u00f2\" - dove c'\u00e8 proprio di tutto, anche un sosia omosessuale di Adolf Hitler che viene sodomizzato - e \"Beneath the Valley of the Ultra-Vixens\", film delirante ed esilarante che vira verso il porno.\nIl ritiro e uno sporadico ritorno.\nDopo questo film Meyer si ritir\u00f2 dalla regia e si dedic\u00f2 alla sua monumentale autobiografia. Il progetto prevedeva un film di 12 ore intitolato \"The best of Russ Meyer\", che per\u00f2 non uscir\u00e0 mai, mentre usc\u00ec il libro \"A Clean Breast-The Life and Loves of Russ Meyer\", tre volumi di 1213 pagine e 2500 fotografie.\nNel 1987 Meyer apparve in un cameo nel film \"Donne amazzoni sulla Luna\", diretto da John Landis, quindi tra il 1997 e il 1998 partecip\u00f2 a tre documentari sulla rivista Playboy. Meyer ritorn\u00f2 a dirigere un film nel 2001, \"Pandora Peaks\", documentario sull'attrice omonima, che usc\u00ec solo per l'home video.\nDa tempo ammalato di demenza senile, Russ Meyer mor\u00ec all'et\u00e0 di 82 anni, per complicazioni dovute a una polmonite, nella sua casa di Hollywood il 18 settembre 2004. Secondo le sue ultime volont\u00e0 la casa \u00e8 stata trasformata in una sorta di museo, contenente tutte le sue fotografie, oggetti dai set dei suoi film e locandine provenienti da tutto il mondo.\nProgetti incompiuti.\nMeyer ha avuto una serie di progetti che non sono stati realizzati. Nel 1971 doveva girare un film intitolato \"The Eleven\", ispirato a \"Dieci piccoli indiani\" di Agatha Christie, con un budget di 750.000 dollari. Il regista cerc\u00f2 di girarlo in Europa, ma alla fine abbandon\u00f2 il progetto. Meyer tent\u00f2 di girare in Europa anche \"Beyond... Beyond\", sequel di \"Beyond the Valley of the Dolls\" con pi\u00f9 violenza, e forse proprio per questo non ricevette i finanziamenti.\nNel 1972 Meyer tent\u00f2 di girare \"Foxy\", sorta di sequel di \"Vixen!\", ma quando gi\u00e0 i set erano pronti il progetto fu abbandonato. Il progetto incompiuto pi\u00f9 famoso del regista \u00e8 \"Who Killed Bambi?\", che doveva essere interpretato dalla punk band dei Sex Pistols. Il regista scrisse una sceneggiatura con il suo amico Roger Ebert, ma dopo tre giorni di riprese il film venne annullato. Secondo il regista per problemi finanziari, secondo il manager del gruppo per incompatibilit\u00e0 tra Meyer e i Sex Pistols. Il film poi lo gir\u00f2 Julien Temple, con il titolo \"La grande truffa del rock'n'roll\", inserendo scene girate da Meyer. Quando gli chiesero un parere sul film abortito di Meyer, Temple disse che non si fece perch\u00e9 il regista spar\u00f2 a un cervo durante le riprese, e la cosa sciocc\u00f2 tutta la troupe. Temple fu denunciato da Meyer e si scus\u00f2 pubblicamente.\nFino all'ultimo Meyer cerc\u00f2 di dirigere altri film. Nei titoli di coda di \"Beneath the Valley of the Ultra-Vixens\" Meyer annunci\u00f2 l'uscita del suo prossimo film: \"Jaws of Vixen\": il film non verr\u00e0 mai realizzato. \"Jaws of Lorna\" avrebbe dovuto essere un seguito di \"Lorna\", mentre \"Blitzen, Vixen &amp; Harry\" avrebbe dovuto essere una parodia dei film interpretati da Clint Eastwood.\nStile.\nLo stile di Russ Meyer si pu\u00f2 definire \"cartoonistico\", per via della scelta dei colori, del montaggio serrato e dei particolari angoli di ripresa, denotando tecnica ed inventiva sconosciute agli altri registi del ramo. Il suo montaggio fulmineo, fatto di inquadrature velocissime, a volte subliminali, ha anticipato di un ventennio quello dei videoclip e di MTV. L'altro elemento \"chiave\" \u00e8 la scelta di attrici maggiorate, tra cui Tura Satana, Francesca \"Kitten\" Natividad, Uschi Digard, Raven De La Croix, Erica Gavin e Lorna Maitland.\nA partire dagli anni settanta, Meyer ha inserito nei suoi film un personaggio che interpreta un poliziotto violento e immorale. Inoltre, sempre a partire da tale periodo, almeno un personaggio di ogni film \u00e8 chiamato Martin Bormann, come il criminale di guerra nazista sfuggito al processo di Norimberga. Ci\u00f2, secondo la critica, per non scordarsi del padre, che non aveva mai amato."}
{"id": "47168", "revid": "486946", "url": "https://it.wikipedia.org/wiki?curid=47168", "title": "Workgroup Server 95", "text": ""}
{"id": "47170", "revid": "486946", "url": "https://it.wikipedia.org/wiki?curid=47170", "title": "Workgroup Server 80", "text": ""}
{"id": "47171", "revid": "486946", "url": "https://it.wikipedia.org/wiki?curid=47171", "title": "Workgroup Server 60", "text": ""}
{"id": "47172", "revid": "486946", "url": "https://it.wikipedia.org/wiki?curid=47172", "title": "PowerBook 550c", "text": ""}
{"id": "47174", "revid": "33689", "url": "https://it.wikipedia.org/wiki?curid=47174", "title": "Famiglia eMac", "text": ""}
{"id": "47180", "revid": "287204", "url": "https://it.wikipedia.org/wiki?curid=47180", "title": "IBook", "text": "LiBook \u00e8 una famiglia di notebook dell'Apple Inc.. \u00c8 stata commercializzata dall'Apple Computer Inc. tra il 1999 e il 2006, anno in cui l'iBook \u00e8 stato sostituito dal MacBook.\nL'iBook era indirizzato al grande pubblico e al settore scolastico.\nModelli.\nIl primo modello \u00e8 stato messo in commercio il 21 luglio 1999. Tutti gli iBook erano basati sul processore PowerPC 750 (\"G3\"). Il 23 ottobre 2003 vennero messi in commercio gli iBook G4. La prima generazione di iBook si \u00e8 fatta notare per la particolare forma a conchiglia e per la solidit\u00e0 della costruzione. La generazione successiva ha acquisito forme pi\u00f9 classiche e un colore bianco, con delle rifiniture che hanno reso il computer meno \"allegro\" ma - a detta di molti - pi\u00f9 elegante.\nUscita dalla produzione.\nIl 16 maggio 2006 l'iBook \u00e8 uscito dalla produzione e non \u00e8 pi\u00f9 presente sull'Apple Store essendo sostituito, di fatto, dal nuovo MacBook.\nLa principale discontinuit\u00e0 con il nuovo portatile di fascia consumer di Apple \u00e8 l'architettura: un processore Intel \u00e8 presente sui nuovi MacBook, al posto del processore PowerPC che equipaggiava l'iBook.\nEstensione della garanzia.\nNel novembre del 2003, in seguito ad alcuni problemi al display presenti in molti iBook, un gruppo di utenti americani ha minacciato un'azione legale contro la Apple se questa non avesse provveduto a sostituire i display. Nel gennaio 2004 l'Apple ha avviato una procedura di estensione della garanzia per i difetti sul display e ha provveduto a sostituire i display e i componenti elettronici che non funzionavano regolarmente. I difetti evidenziati erano tremolii dello schermo, immagini non centrate e/o storte o sfarfallanti."}
{"id": "47181", "revid": "6923", "url": "https://it.wikipedia.org/wiki?curid=47181", "title": "PowerBook", "text": "PowerBook \u00e8, dal 1991, il nome assegnato dalla Apple Computer ai suoi computer portatili dedicati all'utente evoluto o all'utente professionale. Dal 1999 Apple costruisce anche portatili dedicati al grande pubblico, denominati iBook.\nPrima della serie PowerBook, la Apple aveva realizzato un altro portatile chiamato, Macintosh Portable, basato sull'elettronica del Macintosh SE, anche se dotato di un processore a frequenza doppia. Era inoltre dotato di un ottimo schermo LCD e di una batteria molto pesante, ma che garantiva fino a 10 ore di autonomia. Il peso elevato e le forme non molto aggraziate, hanno decretato la morte commerciale del Macintosh Portable. Apple, scottata da tale insuccesso, ha atteso un momento migliore prima di tentare nuovi esperimenti in questo settore. Infatti tra il Portable e il primo PowerBook sono passati due anni.\nStoria.\nLa prima serie PowerBook venne commercializzata nel 1991 ed ebbe un enorme successo: il marchio riusc\u00ec ad assorbire il 40% del mercato statunitense. Durante gli anni la Apple apport\u00f2 diversi miglioramenti alla serie, ma nel frattempo altri costruttori riuscirono a erodere grosse fette di mercato. In seguito, nel 1995 la Apple introdusse il PowerBook 5300, il primo portatile dotato del processore PowerPC. L'errata progettazione del modello procur\u00f2 moltissimi problemi alla societ\u00e0 e le fece perdere sia credibilit\u00e0 che quote di mercato. L'azienda riusc\u00ec a recuperare introducendo modelli nuovi e interrompendo sia la costruzione che la commercializzazione del PowerBook 5300. Nel 1998 lanci\u00f2 la serie PowerBook G3, che, come dice il nome, montava i processori PowerPC G3 introducendo modifiche sia alla linea del portatile che alle tecnologie FireWire, AGP, AirPort e abbandonando lo standard SCSI.\nNel 2001 venne introdotta sul mercato la serie PowerBook G4, completamente rinnovata rispetto alla serie precedente. Il powebook montava un PowerPC G4, e, per la realizzazione della scocca del portatile Apple aveva optato per una lega di titanio, un materiale che conferiva solidit\u00e0 alla struttura, pur essendo molto leggera. Infatti i PowerBook G4, oltre a essere pi\u00f9 leggeri, erano anche pi\u00f9 solidi e sottili. La linea dei PowerBook fu molto apprezzata dal mercato: pur non essendo prodotti economici, ebbero un buon successo commerciale.\nIl modello a 15 pollici in titanio venne poi affiancato da altri due modelli: un modello a 12 pollici, annunciato come il pi\u00f9 piccolo computer avente quelle prestazioni e caratteristiche, ed il modello a 17 pollici, presentato invece come il pi\u00f9 grande e con lo schermo grande quasi come un monitor di un desktop. Questi due modelli vennero pubblicizzati con un divertente spot dove a bordo di un aereo un nano e, presumibilmente, un giocatore di basket estraevano dal bagaglio rispettivamente \"il pi\u00f9 grande\" ed \"il pi\u00f9 piccolo\" Powerbook di sempre. I due nuovi modelli non erano nati in titanio come quello che era stato ribattezzato Ti-book, ma in alluminio. Qualche tempo dopo anche il modello da 15 pollici venne prodotto in alluminio.\nI Powerbook hanno cessato di esistere nel 2006, anno della storica decisione della Apple di utilizzare, da quel momento in poi, processori Intel. Sono stati rimpiazzati da nuovi modelli che ne riprendono le forme. Sono i Mac Book Pro con prestazioni notevolmente superiori dovute all'uso di processori dual core a differenti architetture, anche se la comunit\u00e0 di utenti Mac continua a rimpiangere la notevole autonomia e stabilit\u00e0 dei modelli con PowerPC G4. L'unico Powerbook a non essere stato sostituito \"ufficialmente\" da un MacBook Pro \u00e8 stato il modello da 12 pollici: solo nel 2008 il MacBook Alluminium da 13\" venne \"promosso\" MacBook Pro, di fatto andando a sostituire il Powerbook da 12\". La versione \"piccola\" \u00e8 ancora molto ricercata sul mercato dell'usato, in quanto di dimensioni davvero contenute e dotata di tutte le funzionalit\u00e0 avanzate necessarie a soddisfare qualunque esigenza: Wi-Fi Airport Extreme, Bluetooth, Masterizzatore DVD, quantit\u00e0 di memoria pi\u00f9 che sufficiente a qualunque utilizzo, ed una autonomia davvero elevata, fino a cinque ore."}
{"id": "47185", "revid": "486946", "url": "https://it.wikipedia.org/wiki?curid=47185", "title": "Macintosh Quadra 605", "text": ""}
{"id": "47186", "revid": "486946", "url": "https://it.wikipedia.org/wiki?curid=47186", "title": "Macintosh LC 580", "text": ""}
{"id": "47187", "revid": "486946", "url": "https://it.wikipedia.org/wiki?curid=47187", "title": "Macintosh LC 575", "text": ""}
{"id": "47188", "revid": "486946", "url": "https://it.wikipedia.org/wiki?curid=47188", "title": "Macintosh LC 475", "text": ""}
{"id": "47189", "revid": "486946", "url": "https://it.wikipedia.org/wiki?curid=47189", "title": "Macintosh Centris 610", "text": ""}
{"id": "47192", "revid": "6923", "url": "https://it.wikipedia.org/wiki?curid=47192", "title": "PowerBook Duo 280c", "text": "Il PowerBook Duo 280c \u00e8 un computer portatile prodotto da Apple Computer nel 1995 e dismesso nel 1997."}
{"id": "47193", "revid": "6923", "url": "https://it.wikipedia.org/wiki?curid=47193", "title": "PowerBook Duo 280", "text": "Il PowerBook Duo 280 \u00e8 un computer portatile prodotto da Apple Computer nel 1995 e dismesso l'anno successivo."}
{"id": "47194", "revid": "1226", "url": "https://it.wikipedia.org/wiki?curid=47194", "title": "PowerBook 500", "text": "La famiglia PowerBook 500 (nome in codice \"Blackbird\") \u00e8 una serie di computer portatili prodotti da Apple e introdotti sul mercato il 16 maggio 1994 con il modello 540c. I computer di questo modello sono stati i primi a usare come dispositivo di puntamento integrato un touchpad invece del trackball usato fino a quel momento da tutti gli altri modelli di portatile.\nLa famiglia fu anche la prima a fare uso del processore Motorola 68LC040 (in contemporanea con il Powerbook Duo 280) con la possibilit\u00e0 di conversione verso l'architettura PowerPC grazie a un modulo CPU removibile e configurabile, su acquisto, con una CPU PowerPC oppure 68040. Altre caratteristiche della famiglia erano monitor da 9.5\" Dual Scan di tipo passivo (disponibili sia a colori che monocromatici), audio stereofonico a 16 bit con altoparlanti incorporati, modulo di espansione, supporto di PC Card, due alloggiamenti per batterie (con una batteria \"sleep\"/orologio da dieci minuti), tastiera di dimensioni normali comprensiva dei tasti funzione F1-F12, in grado di passare in stand-by quando collegato a un monitor esterno e con un coperchio di protezione dei contatti integrato nelle batterie. I computer inoltre erano dotati di un'interfaccia seriale per il collegamento a una stampante o a una rete tramite il protocollo proprietario LocalTalk. Come altro elemento di novit\u00e0, era presente anche una porta AAUI per il collegamento verso reti su protocolli diversi da LocalTalk (tipicamente, reti di tipo ethernet).\nLa famiglia PowerBook 500 usc\u00ec completamente di produzione con l'avvento dello sfortunato modello PowerBook 5300. Il vero successore della famiglia fu il modello PowerBook 190 che rimase l'unico basato solo sulla CPU 68LC040 come modello \"entry-level\" dei PowerBook.\nSecondo un sondaggio condotto da Insanely Great Macintosh nel novembre 2000, il modello 540c \u00e8 stato considerato il secondo miglior modello di PowerBook mai prodotto.\nStoria.\nI primi modelli immessi nel mercato il 16 maggio 1994 furono i PowerBook 540c e 540, caratterizzati da uno schermo LCD a matrice attiva (costoso per i criteri dell'epoca), subito seguiti dai modelli 520c e 520 che usavano un pi\u00f9 economico schermo LCD a matrice passiva. Una delle caratteristiche pi\u00f9 interessanti erano il supporto delle espansioni su PC Card (PCMCIA) e la possibilit\u00e0 di conversione della CPU verso l'architettura PowerPC. Infatti questi modelli vennero introdotti nella fase in cui i computer Apple stavano migrando dall'architettura basate sulle CPU 68x40 verso il nuovo chip PowerPC e questa possibilit\u00e0 di espansione, unita alle caratteristiche innovative del prodotto e alle errate previsioni sui tempi di introduzione di un modello di PowerBook completamente costruito sul PowerPC, causarono in breve tempo l'esaurimento delle scorte.\nIl modello 540 fu il primo a essere tolto dalla produzione, mentre venivano aggiunti potenziamenti di memoria (8MB aggiuntivi), di capacit\u00e0 di immagazzinamento dell\"'hard-disk\" (passato da 160MB a 240, 320 e 500MB), l'opzione di un modem integrato e l'upgrade del sistema operativo dal System 7.1.1. al System 7.5.\nNel 1995 Apple concesse l'autorizzazione alla sua succursale giapponese per introdurre un modello potenziato, denominato PowerBook 550c, dotato di display pi\u00f9 grande (10.4\"), CPU con unit\u00e0 FPU (68040), disco rigido di maggior capacit\u00e0 e tastiera giapponese. Questo modello fu prodotto esclusivamente per il Giappone e non fu mai certificato per gli Stati Uniti.\nI ritardi nell'introduzione della nuova generazione di PowerBook basati interamente sul PowerPC (PowerBook 5300) causarono un incremento nelle richieste per l'aggiornamento della CPU e la societ\u00e0 che produceva i moduli di conversione, la Newer Technology, inizi\u00f2 a venderli direttamente prima ancora della stessa Apple, con frequenze di clock pi\u00f9 elevate rispetto a quelle fornite da Apple (117\u00a0MHz contro i 100 nominali, 99 effettivi, dei moduli Apple). Newer Technology introdusse inoltre un modulo potenziato con clock a 167\u00a0MHz che rendeva i PowerBook 500 addirittura pi\u00f9 efficienti rispetto al PowerBook 5300 basato su architettura PowerPC nativa, contribuendo all'insuccesso commerciale di tale modello.\nQuando Apple lanci\u00f2 il modello PowerBook 1400, Newer mise sul mercato un ulteriore potenziamento con clock a 183\u00a0MHz e 128 KB di memoria cache L2 che mantenne i PowerBook 500 in cima alle prestazioni.\nImpatti industriali.\nI portatili PowerBook 500 furono i primi prodotti industriali a offrire di serie:\nInoltre furono i primi modelli PowerBook ad adottare:\nUscita in una fase in cui la maggior parte dei portatili erano dotati solo di monitor monocromatico, audio mono a 8 bit, batteria dal ciclo di vita ridotto e in alcuni casi di un alloggio esterno per la trackball, la serie 500 divenne il modello di riferimento per tutti i portatili attuali, incorporando tutta una serie di caratteristiche che fino ad allora erano prerogativa dei computer desktop: Ethernet integrata (tramite AAUI), porta SCSI (precursore della FireWire) e collegamenti ADB (simili all'USB).\nProduzione.\nFurono prodotte in tutto quasi 600000 unit\u00e0 della famiglia PowerBook 500, praticamente il doppio rispetto ai modelli della famiglia PowerBook 5300."}
{"id": "47196", "revid": "486946", "url": "https://it.wikipedia.org/wiki?curid=47196", "title": "PowerBook 540", "text": ""}
{"id": "47198", "revid": "486946", "url": "https://it.wikipedia.org/wiki?curid=47198", "title": "PowerBook 520c", "text": ""}
{"id": "47199", "revid": "486946", "url": "https://it.wikipedia.org/wiki?curid=47199", "title": "PowerBook 520", "text": ""}
{"id": "47203", "revid": "1226", "url": "https://it.wikipedia.org/wiki?curid=47203", "title": "PowerBook 190cs", "text": ""}
{"id": "47205", "revid": "104485", "url": "https://it.wikipedia.org/wiki?curid=47205", "title": "Politeismo", "text": "Con il termine politeismo si individuano e si classificano nella storia delle religioni quelle dottrine che ammettono l'esistenza di pi\u00f9 entit\u00e0 destinatarie di un culto. Il politeismo esprime un sentimento religioso che di solito si contrappone a tutte le religioni monoteiste che si identificano nelle quattro religioni storiche dello zoroastrismo, dell'ebraismo, del cristianesimo, dell'islam. \nPoliteismo e enoteismo.\nNel politeismo pu\u00f2 accadere che la pluralit\u00e0 delle divinit\u00e0 che lo rappresentano si riferisca in forme di subordinazione a un'unica divinit\u00e0, un \"numen\" dai superiori poteri diffusi negli elementi naturali e non necessariamente personificata in un dio preciso, come per esempio nel \"padre degli dei\"\n\u00c8 infatti da tenere presente che \u00ab\"Le pretese \"tendenze monoteistiche\" che si sono volute trovare in seno a varie religioni politeistiche \u2014 egizia, babilonese, assira, cinese, greca, ecc. \u2014 rappresentano tutt'al pi\u00f9 uno pseudo-monoteismo, in quanto si riducono sia alla supremazia di una divinit\u00e0 sulle altre, sia all'assorbimento di varie divinit\u00e0 in una sola, ma sempre in modo che accanto alla divinit\u00e0 suprema ne sussistono altre (inferiori), e con ci\u00f2 il politeismo non si pu\u00f2 certo dire superato.\"\u00bb\nSi tratta in questo caso dell'enoteismo, una forma di culto intermedia tra politeismo e monoteismo, in cui \u00e8 venerata in particolar modo una singola divinit\u00e0, senza tuttavia negare l'esistenza di altri dei, di cui per\u00f2 di solito \u00e8 sottolineata l'estraneit\u00e0 e/o l'inferiorit\u00e0.\nEtimologia.\nIl termine \"politeismo\" \u00e8 stato inventato da Filone d'Alessandria, ma \u00e8 attestato nelle lingue moderne per la prima volta nel francese (\"polyth\u00e9isme\") a partire dal XVI secolo; fu coniato dal giurista e filosofo francese Jean Bodin, e utilizzato per la prima volta nel suo \"De la d\u00e9monomanie des sorciers\" (Parigi, 1580), per poi comparire nei dizionari come il \"Dictionnaire universel fran\u00e7ois et latin\" (Nancy 1740), il \"Dictionnaire philosophique\" di Voltaire (Londra 1764) e l\"Encyclop\u00e9die\" di D'Alembert e Diderot (seconda met\u00e0 del XVIII secolo), la cui voce \"polytheisme\" \u00e8 curata dallo stesso Voltaire. Utilizzato in ambito teologico in opposizione a quello di \"monoteismo\"; entra nella lingua italiana nel XVIII secolo.\nIl termine \"polyth\u00e9isme\" \u00e8 formato da termini derivati dal greco antico: \u03c0\u03bf\u03bb\u03cd\u03c2 (\"polys\") + \u03b8\u03b5\u03bf\u03af (\"theoi\") ad indicare \"molti d\u00e8i\"; quindi da \"polytheia\", termine coniato dal filosofo giudaico di lingua greca Filone di Alessandria (20 a.C.-50 d.C.) per indicare la differenza tra l'unicit\u00e0 di Dio nell'Ebraismo rispetto alla nozione pluralistica dello stesso propria di molte religioni antiche, tale termine fu poi ripreso dagli scrittori cristiani (ad esempio da Origene in \"Contra Celsum\").\nLa nozione di politeismo nella storia delle religioni.\nNella storia delle religioni del XIX secolo, in particolare nella scuola evoluzionistica, il politeismo \u00e8 stato considerato come preceduto da forme di religiosit\u00e0 arcaica che si esprimevamo non nei confronti di divinit\u00e0, ma verso oggetti inanimati (feticismo) o generici spiriti (animismo) o demoni (polidemonismo), ma anche totem (totemismo), o forze impersonali (mana, preanimismo) oppure con la costruzione di una religiosit\u00e0 fondata su riti magici (dinamismo magicorituale). Solo con il progresso della civilt\u00e0 sarebbe sorto il politeismo come culto di esseri divini per lo pi\u00f9 in forme antropomorfe.\nLa teoria elaborata dalla \"scuola dell'Ur-monotheismus\" (fondata da Wilhelm Schmidt, e per questo indicata anche come Scuola di Vienna), sostenne invece che la religiosit\u00e0 antica era rappresentata inizialmente dal monoteismo che si alter\u00f2 successivamente in un politeismo dove i vari d\u00e8i rappresentavano o le caratteristiche principali dell'unica divinit\u00e0 iniziale o uomini illustri divinizzati, o la personificazione di fenomeni naturali divinizzati.\nRispetto alle altre forme religiose pluraliste, con il politeismo si afferma l'esigenza di una maggiore caratterizzazione e precisione dell'entit\u00e0 spirituale, tale che ciascuna divinit\u00e0 si riferisca a un particolare aspetto del mondo terreno e che sia collegata ad altre divinit\u00e0, in modo da costituire un universo personificato quanto pi\u00f9 collegato e ordinato, cos\u00ec che tramite il culto, il credente possa entrare in contatto con esso. Il politeismo si diffonderebbe dunque in quelle societ\u00e0 organizzate che si esprimono in diversi campi d\u00ec azione che necessitano di essere armonicamente organizzati. \nUn microcosmo, quello della societ\u00e0 umana, che cerca corrispondenza con l'universo ordinato, con il macrocosmo divino.\nLa nozione di politeismo nella filosofia.\nNella filosofia occidentale.\nSecondo Nicola Abbagnano, il politeismo \u00e8 presente quando viene distinto il concetto di Dio da quello di divinit\u00e0. Infatti si stabilisce una analogia tra divinit\u00e0 e umanit\u00e0: come ci sono tanti uomini che partecipano dell'umanit\u00e0, cos\u00ec ci sono tanti d\u00e8i che partecipano della divinit\u00e0. Di conseguenza sono politeistiche molte filosofie comunemente utilizzate, specialmente nel Medioevo, al fine di dimostrare l'esistenza di un unico Dio, p. es. quella di Platone, di Aristotele e di Plotino. Si pu\u00f2 dire che il politeismo appare estremamente radicato nel pensiero filosofico occidentale classico, mentre decade nel Medioevo cristiano e nell'era moderna scientifica spesso atea, sebbene abbia sempre conservato notevoli influenze (si vedano ad esempio le intelligenze angeliche presenti in molte speculazioni cristiane, retaggio delle intelligenze celesti di Aristotele).\nNella filosofia greca (Politeismo ellenico).\nPer esempio, nel pensiero di Platone \u00e8 teorizzata una divinit\u00e0. il Demiurgo o Artefice, il quale plasma il cosmo intero dando origine a degli \"dei generati\" (questa \u00e8 la definizione che ne d\u00e0 nel Timeo) identificati con gli astri; ad essi il Demiurgo affida il compito di generare gli altri esseri viventi, che saranno mortali. Platone quindi riconosce una molteplicit\u00e0 di dei, sebbene subordinati al loro Artefice; bisogna notare tuttavia che la questione del divino \u00e8 complessa in Platone, in quanto lo stesso Generatore dell'Universo \u00e8 inferiore all'unico principio ideale del Sommo Bene (altres\u00ec detto Uno), anch'esso di natura divina. Per questa ragione, parlando del Divino Artefice, Platone utilizza l'espressione \"\u00f3 th\u00e9os\" \"il dio\", e non \"Dio\", in modo da indicare un ente che partecipa della natura divina dell'Uno.\nSecondo Aristotele, la dimostrazione dell'esistenza del primo motore vale anche per i motori (cio\u00e8 le divinit\u00e0) delle sfere celesti, il cui numero \u00e8 47 o 55, a seconda dell'assegnazione o meno di moti inversi al sole e alla luna. Infatti nella sua visione teleologica della natura ogni moto deve avere un fine, e di conseguenza una sostanza di natura divina. Queste divinit\u00e0 sono subordinate al primo motore ma hanno comunque lo stesso suo rango. Il politeismo di Aristotele \u00e8 evidente anche nel suo continuo riferirsi a \"d\u00e8i\" e nell'individuare nelle credenze popolari il concetto di un divino che permea tutta la natura, convinzione che secondo Aristotele coincide con uno degli insegnamenti tradizionali pi\u00f9 importanti e cio\u00e8 che le sostanze prime sono d\u00e8i.\nAnche Plotino e i neoplatonici quando parlano di unit\u00e0 divina non intendono escluderne la molteplicit\u00e0. L'Uno \u00e8 la fonte dalla quale scaturiscono tutte le altre realt\u00e0 e raccoglie il molteplice in s\u00e9 stesso. Proprio la presenza di una molteplicit\u00e0 di d\u00e8i \u00e8 il segno della potenza divina. Infatti:\nIn conclusione, sembra evidente che nei pensatori dell'antichit\u00e0, l'unit\u00e0 del divino non contraddica la sua molteplicit\u00e0, cos\u00ec come l'esistenza di una gerarchia tra gli d\u00e8i e la funzione preminente di uno di essi (il Demiurgo di Platone, il Primo Motore di Aristotele, il Sommo Bene di Plotino) non comporta l'identit\u00e0 fra divinit\u00e0 e Dio e non \u00e8 quindi un monoteismo.\nNella filosofia medievale.\nIl politeismo (almeno come filosofia) non \u00e8 scomparso con l'affermazione ufficiale del monoteismo cristiano; al contrario, se ne \u00e8 avuta la ricorrente risorgenza nel pensiero occidentale sin dal Medioevo.\nGli esempi pi\u00f9 antichi sono quelli di Giovanni Scoto Eriugena, con la sua dottrina di ispirazione neoplatonica sulle quattro nature, e Gilberto di Poitiers (XII secolo) che distinguendo fra \"deitas\" e \"Deus\" interpretava la Trinit\u00e0 come un triteismo (cio\u00e8 come tre d\u00e8i, anzich\u00e9 tre persone di un'unica divinit\u00e0 come sostiene la dottrina cattolica). Anche Gioacchino da Fiore, probabilmente sulla scia di Gilberto, inclinava al triteismo.\nD'altronde il triteismo era gi\u00e0 stato sostenuto in occidente anche da Roscellino nell'XI secolo: secondo Anselmo d'Aosta, Roscellino sosteneva che \"le tre persone della Trinit\u00e0 sono tre realt\u00e0 come tre angeli e tre anime, sebbene siano identiche assolutamente per volont\u00e0 e potenza\".\nNell'oriente greco-ortodosso sostennero il triteismo Giovanni Filopono e Stefano Gobaro nel VI secolo\nNella filosofia moderna.\nContrariamente a quel che si pensa, il politeismo \u00e8 stato difeso anche da filosofi moderni. Uno di questi \u00e8 David Hume, secondo il quale il passaggio dal politeismo al monoteismo \u00e8 dovuto non ad una profonda riflessione filosofica ma alla necessit\u00e0 di tenersi buona la divinit\u00e0 adulandola, e il culto di una singola divinit\u00e0 condurrebbe all'intolleranza e alla persecuzione degli altri culti perch\u00e9 considerati empi ed assurdi.\nIl politeismo, invece, rende impossibile l'intolleranza perch\u00e9 ammette senza problemi l'esistenza delle divinit\u00e0 di altre tradizioni o nazioni. Inoltre \u00e8 pi\u00f9 accettabile da un punto di vista razionalistico perch\u00e9 comprende \"solo una moltitudine di storie le quali, per quanto prive di fondamento, non implicano alcuna assurdit\u00e0 espressa e contraddizione dimostrativa\".\nDopo Hume, anche altri filosofi hanno posto l'accento sulla superiorit\u00e0 del politeismo sul monoteismo, come William James e Charles Renouvier. Renouvier, in particolare, affermava che il politeismo fosse l'unico rimedio contro il fanatismo religioso e l'assolutismo filosofico, e non lo riteneva comunque inconciliabile con l'unit\u00e0 del divino, in quanto l'Uno sarebbe comunque la prima delle persone divine. Infatti: \nSecondo Hegel, poi, le istituzioni storiche (e soprattutto lo Stato) sono divinit\u00e0 vere e proprie perch\u00e9 in esse si realizza la ragione autocosciente: \"Lo Stato \u00e8 la volont\u00e0 divina in quanto attuale spirito esplicantesi a forma reale e ad organizzazione di un mondo\".\nAnche le dottrine panteistiche, per\u00f2, hanno un carattere politeista in quanto tendono a diffondere il divino su un certo numero di enti, distinguendo fra divinit\u00e0 e Dio e indebolendo la separazione tra gli enti stessi. Tra i panteismi moderni tendenzialmente politeistici troviamoo le dottrine di Henri Bergson, di Samuel Alexander e di Alfred Whitehead. Queste dottrine, infatti, affermano che la divinit\u00e0 sar\u00e0 realizzata dal mondo, per cui al momento della realizzazione la divinit\u00e0 sar\u00e0 necessariamente costituita da una molteplicit\u00e0 di enti divini.\nBergson identifica Dio con lo sforzo che la vita stessa compie per procedere alla creazione di nuove forme, migliori di quelle di partenza. L'umanit\u00e0 sarebbe la punta avanzata di questo sforzo creativo della vita e da essa verrebbe in futuro il suo stesso rinnovamento e la ripresa \"della funzione essenziale dell'universo, che \u00e8 una macchina per fare gli d\u00e8i\". In ogni caso bisogna notare che Bergson utilizz\u00f2 questa espressione in senso analogico, riferendosi alla possibilit\u00e0 dell'uomo di oltrepassare i suoi propri limiti e divenire quindi un grande uomo d'azione, spiccatamente morale e certo in qualche modo divino, perch\u00e9 espressione pi\u00f9 pura dello slancio vitale della vita. Inoltre, \u00e8 vero che Bergson considerava Ges\u00f9 uno di questi uomini e che nella vecchiaia desider\u00f2 convertirsi al Cristianesimo, sebbene non l'abbia poi fatto per solidariet\u00e0 con le popolazioni semite che iniziavano ad essere perseguitate (v. Henri Bergson).\nAlexander sostiene che Dio pu\u00f2 realizzarsi solo se si incorpora nel mondo. Infatti:\nIn pratica, secondo una metafora di Alexander, Il mondo dovr\u00e0 partorire Dio, vale a dire che nel corso dell'evoluzione naturale la deit\u00e0 si manifester\u00e0 incorporandosi in un certo numero di esseri.\nSulla stessa linea si colloca il pensiero di Whitehead che per esprimerlo ricorre ad una serie di antitesi:\nSecondo Max Weber, l'uomo deve prendere posizione tra i diversi valori o sfere di valori (\"d\u00e8i\"), i quali lottano fra loro ma nessuno di essi vince mai definitivamente. Secondo Weber il politeismo \u00e8 costituito da questa lotta, per cui il mondo dell'esperienza rimane sempre politeistico e non diventa mai monoteistico.\nNel tardo Novecento, Odo Marquard ha fatto l'elogio del politeismo, interpretandolo come espressione del pluralismo postmoderno."}
{"id": "47208", "revid": "1543377", "url": "https://it.wikipedia.org/wiki?curid=47208", "title": "PowerBook 190", "text": "Il PowerBook 190 ed il suo analogo PowerBook 190cs sono dei computer portatili costruiti da Apple come parte del suo marchio PowerBook e commercializzati a partire dall'agosto 1995 fino al giugno 1996.\nI due modelli differiscono sono per il loro schermo: il 190 era dotato di un 9.5\" a scala di grigi, mentre il 190cs aveva uno schermo a colori da 10.4\". Il target commerciale di Apple per questo modello erano gli studenti del college con la necessit\u00e0 di un computer portatile senza fronzoli. In termini di hardware, assieme al PowerBook 150, il 190 aveva molto in comune con il portatile \"professionale\" di Apple dello stesso periodo, la serie PowerBook 5300. In cambio di un taglio di prezzo (circa 2200 US$ a confronto degli oltre 6000 US$ del modello di punta PowerBook 5300ce), il 190 era equipaggiato con LCD a matrice passiva anzich\u00e9 uno schermo a matrice attiva. In modo pi\u00f9 particolare, mentre la serie 5300 usava processori PowerPC 603e a 100 o 117\u00a0MHz, il 190 era equipaggiato con un Motorola 68LC040 a 33\u00a0MHz: di fatto i 190 furono gli ultimi Macintosh a usare una CPU 68k. Tuttavia la Apple offriva un aggiornamento a PPC per il 190, un approccio commerciale negativo per tutti i nuovi Mac 68040 all'epoca. D'altra parte il disco rigido standard era un 500 MB IDE, e i modelli uscivano di fabbrica con il System 7.5.2. Il 190 \u00e8 l'unico PowerBook della serie 100 a non usare il \"case\" originale del 140, parimenti fu l'unico ad usare il processore 68040, un trackpad invece dello standard trackball, ed accanto al 150, l'unico a prevedere un'espansione di memoria RAM superiore a 14MB nonch\u00e9 un pi\u00f9 capace e pi\u00f9 economico disco digido IDE. Il 190 costitu\u00ec \"de facto\" il sostituto della serie dei PowerBook 500, che era stata dismessa completamente con l'introduzione dei 5300 nonch\u00e9 l'unico PowerBook basato sul Motorola 68040 presentato dalla Apple. Il computer era infine dotato di un lettore interno di floppy disk da 1,44 MB.\nNon \u00e8 disponibile l'andamento delle vendite del 190, ma in ogni caso, non ebbe vantaggi da articoli sulla \"sindrome di esplosione della batteria\", fenomeno che colp\u00ec gli accumulatori agli ioni di litio montati di serie sui simili 5300 in cui si verificarono dei cortocircuiti e che scoppiarono in fiamme. La Apple richiam\u00f2 subito tutte le batterie di questo tipo. Il PowerBook della serie 190 usava invece un accumulatore nichel-metallo idruro che non present\u00f2 questo problema.\nLa produzione del 190 ebbe termine nel giugno 1996, mentre il 190cs fu venduto fino ad ottobre dello stesso anno, quando fu sostituito dal PowerBook 1400cs. Con la dismissione del 190, la Apple abbandon\u00f2 la sua strategia di mettere sul mercato due fasce di portatili, invece di offrire una configurazioni bassa e una alta dello stesso modello. Il concetto fece ritorno nei prodotti Apple nel 1999, con l'introduzione dell'iBook."}
{"id": "47228", "revid": "36426", "url": "https://it.wikipedia.org/wiki?curid=47228", "title": "Vaio", "text": "Vaio \u00e8 un termine utilizzato in araldica per indicare la pelliccia araldica di quattro file di pezze accampanate ed alternate di argento e di azzurro. Il vaio conta tanto metallo quanto colore. I francesi hanno un nome speciale (\"beffroy\" e \"beffroi\") per il vaio di meno di tre file; basta indicarlo. Quando il vaio ha smalti diversi occorre dirlo.\nDescrizione.\nTermine araldico, il \"vaio\" \u00e8 una pelliccia costituita da una alternanza di campanelle clochettes d'argento e d'azzurro, disposte in allineamenti chiamati \"file\" (vedi disegno 1). Nella proporzione normale, lo scudo \u00e8 ricoperto da 4 file. Il vaio riproduce la pelliccia dello scoiattolo petit-gris (Sciurus vulgaris varius) della Russia dal ventre bianco ed il dorso grigio-azzurro.\nNe esistono innumerevoli varianti:\nE ne esistono anche altri...\nLe forme originali prevedono le campanelle d'azzurro con la punta in alto.\nSi raddoppia il numero delle varianti con il vaio \u00ab \"rovesciato\" \u00bb, (si chiama vaio rovesciato quello in cui le campanelle d'azzurro hanno la punta in basso: disegno 4)\nSe si utilizzano queste forme con altri colori, non si parla pi\u00f9 di \"vaio\" ma di \"vaiato\" (contravaiato, vaiato in palo, vaiato minuto...) di &lt;colore della semicampanella in alto a destra &gt; e di &lt;colore delle altre &gt;.\nCos\u00ec, per il disegno 5, a fianco, si ha un vaiato di rosso e d'oro e per il disegno 6, un contravaiato di verde e di rosso (che \u00e8 teoricamente scorretto: due colori).\nIl disegno del vaio a campanelle \u00e8 relativamente recente, \u00e8 stato preceduto da forme ondate, talvolta potenziate...queste forme non sembrano avere delle caratteristiche identificatrici individuali, ma sono solo dei modi di rappresentazione. La variante con campanelle delimitate da linee ondulate \u00e8 definita anche \"vaio antico\".\nIl vaio e Cenerentola.\nNella versione originale della favola di Cenerentola (il cui titolo francese \u00e8 \"Cendrillon ou la petite pantoufle de vair\") si diceva che la scarpetta era di \"vair\", cio\u00e8 di vaio; nella trasmissione orale della favola si \u00e8 confuso \"vair\" con un'altra parola dalla pronuncia simile, e cio\u00e8 \"verre\", che per\u00f2 significa vetro, e da qui ha avuto origine la versione italiana della scarpetta di cristallo. \"Vair\" \u00e8 anche il nome utilizzato per vaio nell'araldica francese e inglese."}
{"id": "47230", "revid": "671029", "url": "https://it.wikipedia.org/wiki?curid=47230", "title": "Armellino", "text": "Armellino \u00e8 un termine utilizzato in araldica (al posto di \"ermellino\", di cui condivide il significato) per indicare uno degli smalti araldici. Designa una pelliccia bianca moscata di nero. Il capo di abbigliamento, generalmente un manto o una guarnizione, veniva ottenuto utilizzando la pelliccia bianca dell'animale decorata (\"moscata\", cio\u00e8 macchiettata) con le punte delle code, sempre nere, tenute separate. La tipica blasonatura dell'armellino \u00e8: \"d'argento seminato di moscature di nero\".\nIl contrarmellino indica la pelliccia opposta (di nero seminato di moscature d'argento).\nIl termine armellinato o armellinato d'oro \u00e8 talvolta impiegato ad indicare una pelliccia \"d'oro moscato di nero\" e, mentre il termine contrarmellinato d'oro o P\u00e9an indica il suo opposto: una pelliccia \"di nero moscato d'oro\". Questi due termini derivano dall'araldica inglese e sono poco utilizzati nelle blasonature italiane e francesi. In Italia, in particolare, si usa il termine generico armellinato per designare qualunque pelliccia avente il disegno dell'armellino ma colori diversi dal bianco e nero.\nSi chiama herminite una pelliccia in cui le moscature sono alternate di nero e di rosso, su un campo d'argento.\nLe moscature d'armellino sono talvolta utilizzate come figura araldica: sola o congiunta ad altre per i punti della testa (a 4 costituisce una \"croce armellinata\", a 5 una \"stella armellinata\" ...)\nLo zibellino o \"falso armellino\" \u00e8 un seminato di moscature costituite solo dalla piccola coda (dunque senza i tre punti della testa).\nIl termine \"armellinato\" ha impieghi differenti a seconda degli autori (solo l'impiego per la \"croce armellinata\" \u00e8 incontestabile); il termine contrarmellino \u00e8 ancora pi\u00f9 dubbio (secondo alcuni non esiste neppure). In effetti l'uso di \"moscato\" (anticamente \"punteggiato\") o di \"seminato di moscature\" permette di superare il problema.\nL'armellino \u00e8 un simbolo comune nell'iconografia bretone.\nL'armellino, inoltre, \u00e8 la pelliccia pi\u00f9 nobile ed \u00e8 utilizzata come fodera del mantello di re e principi, oltre che come risvolto del copricapo papale \"camauro\".\nRaramente viene anche rappresentato l'armellino al naturale, nella cui rappresentazione compare abitualmente una sciarpa della stessa pelliccia, foderata d'oro."}
{"id": "47231", "revid": "1005847", "url": "https://it.wikipedia.org/wiki?curid=47231", "title": "Agostino Depretis", "text": "Fu ministro dei Lavori pubblici nel 1862, ministro della Marina (1866-1867), ministro delle finanze (1867) e otto volte presidente del Consiglio del Regno d'Italia dal 1876 al 1887, anno della sua morte. Durante i governi da lui presieduti ricopr\u00ec anche la carica di ministro degli esteri (1877-1879, 1885, 1887), ministro dell'interno (1879-1887), ministro delle finanze (1876-1877) e ministro dei lavori pubblici (1877).\nFu esponente moderato della Sinistra storica della quale divenne il capo nel 1873 alla morte di Urbano Rattazzi. All'interno del suo schieramento politico fu antagonista di Francesco Crispi, Giovanni Nicotera e Benedetto Cairoli.\nNel 1876 guid\u00f2 il primo governo della storia d'Italia formato da soli politici di Sinistra. Tale esecutivo var\u00f2 la riforma scolastica istituendo l'istruzione obbligatoria, laica e gratuita per i bambini dai 6 ai 9 anni.\nBench\u00e9 filofrancese, per rompere l'isolamento dell'Italia, nel 1882 accett\u00f2 la Triplice alleanza con Austria e Germania, per la quale ottenne una formula marcatamente difensiva. Lo stesso anno port\u00f2 a termine la riforma elettorale che fece salire gli aventi diritto al voto dal 2 al 7% della popolazione.\nFu il fautore del trasformismo, un progetto che prevedeva il coinvolgimento di tutti i deputati che volessero appoggiare un governo progressista a prescindere dagli schieramenti politici tradizionali, che Depretis considerava superati. Fu appoggiato in questo progetto dal capo della Destra storica Marco Minghetti, di cui Depretis aveva preso il posto come primo ministro nel suo primo governo.\nI governi \"trasformisti\" cos\u00ec costituiti eliminarono definitivamente la tassa sul macinato, introdussero le tariffe doganali favorendo l'industria (soprattutto settentrionale) e vararono l'espansionismo italiano in Africa.\nIl trasformismo, tuttavia, ridusse il potere di controllo del parlamento e favor\u00ec eccessi nelle spese statali.\nLa giovent\u00f9.\nAgostino Depretis nacque il 31 gennaio 1813 a Cascina Bella, frazione del comune di Mezzana Corti Bottarone, presso Stradella (oggi Bressana Bottarone, in provincia di Pavia), nel territorio del Regno di Sardegna al tempo in cui questo era annesso all'Impero napoleonico. Era figlio di Francesco, amministratore dei beni della famiglia Gazzaniga, e di Maria Antonia Tronconi. Restauratosi il Regno di Sardegna, Agostino si laure\u00f2 in legge ed esercit\u00f2 per qualche tempo l'avvocatura. Divenne popolare per il sostegno che diede all'estensione della rete ferroviaria ai piccoli centri delle sue terre d'origine; il tronco ferroviario che collega Bressana Bottarone a Broni, a volte viene ancora oggi soprannominato \"ferrovia Depretis\". Di idee mazziniane, ma moderato, nel 1848 prese il posto nella Camera dei deputati piemontese dell'avvocato Paolo Farina (1806-1871) che al seggio di Broni prefer\u00ec quello di Genova. Cos\u00ec nominato nella prima legislatura piemontese tra le file di quella che sar\u00e0 definita la Sinistra storica, fond\u00f2 a Torino il giornale \"Il Progresso\", trasformatosi poi nel \"Diritto\".\nRieletto, Depretis inizi\u00f2 ad acquistare autorit\u00e0 e la Camera lo elesse vicepresidente nella II e III legislatura, confermandolo in quell'incarico nella VI. Nel 1849 fu tra i deputati scelti dalla Camera per recarsi ad Oporto e annunciare al re di Sardegna in esilio Carlo Alberto che il parlamento lo aveva proclamato il \"Magnanimo\".\nCon Mazzini e contro Cavour (1853-1861).\nOriginario di un'area geografica vicina ai confini del regno Lombardo-Veneto austriaco, Depretis partecip\u00f2 alle cospirazioni contro gli Asburgo. Nel 1853 procur\u00f2 a Giuseppe Mazzini le 25.000 lire che servirono per la tentata insurrezione di Milano del 6 febbraio.\nNello stesso periodo fu oppositore della politica del presidente del Consiglio piemontese Camillo Benso di Cavour e vot\u00f2 contro i principali progetti da lui presentati, compreso quello per la spedizione inviata alla guerra di Crimea. Nonostante ci\u00f2, dopo l'annessione della Lombardia, Cavour lo nomin\u00f2 nel 1859 governatore di Brescia.\nNel 1860 Giuseppe Garibaldi, durante l'Impresa dei Mille, liberata la Sicilia, affid\u00f2 a Depretis il governo dell'isola dietro suggerimento dell'ammiraglio Carlo Pellion di Persano. A met\u00e0 luglio dello stesso anno Depretis si rec\u00f2 a Palermo per affrettare il plebiscito che avrebbe unito la Sicilia all'Italia, ma non vi riusc\u00ec per le resistenze fatte dai collaboratori di Garibaldi: alla met\u00e0 di settembre rassegn\u00f2 le dimissioni.\nL'anno seguente Depretis vot\u00f2 contro la cessione alla Francia di Nizza e Savoia e nello stesso periodo entr\u00f2 nella Societ\u00e0 Emancipatrice Italiana, che stabiliva che l'unit\u00e0 nazionale doveva avvenire al di fuori dell'ideale repubblicano.\nMinistro e capo della Sinistra (1862-1875).\nDopo la morte di Cavour, Vittorio Emanuele II aveva dato l'incarico di presidente del Consiglio a Bettino Ricasoli e subito dopo a Urbano Rattazzi. Costui introdusse nell'esecutivo alcuni elementi della Sinistra moderata, tra cui Agostino Depretis a cui fu affidato il ministero dei Lavori pubblici.\nQuest'ultimo giustific\u00f2 la propria presenza in un governo con elementi di Destra col fatto che \nIl governo dur\u00f2 poco: dal 3 marzo all'8 dicembre 1862, perch\u00e9 i ministri furono coinvolti nelle polemiche succedute alla giornata dell'Aspromonte e accusati di non aver saputo o voluto prevenire la tentata spedizione di Garibaldi su Roma che fu poi malamente stroncata.\nInoltre Francesco Crispi, della Sinistra di derivazione mazziniana e garibaldina, accus\u00f2 il governo e Depretis di aver montato i moti mazziniani di Sarnico del maggio 1862 per screditare Garibaldi. Dopo la caduta del governo Rattazzi, quindi, fu facile pronosticare la fine della carriera politica di Depretis, proprio mentre Crispi veniva eletto presidente della Sinistra parlamentare.\nDepretis rimase cos\u00ec in disparte nel corso dell'VIII legislatura (1863-65), ma partecip\u00f2 regolarmente ai lavori parlamentari intervenendo sulle leggi di unificazione amministrativa dichiarandosi ostile al regionalismo. Ritrov\u00f2 il suo posto all'opposizione nella campagna elettorale del 1865 e all'aprirsi della IX legislatura fu eletto vicepresidente della Camera.\nLa guerra contro l'Austria.\nNella primavera del 1866, in previsione della guerra con l'Austria dopo la firma dell'alleanza italo-prussiana, Ricasoli aveva avuto dal re l'incarico di sostituire il presidente del Consiglio, il generale Alfonso La Marmora, che sarebbe partito per il fronte. Vittorio Emanuele II aveva anche chiesto di sondare la possibilit\u00e0 di dare vita a un esecutivo di \"conciliazione nazionale\" che includesse esponenti della Sinistra. Ricasoli offr\u00ec allora il ministero della Marina a Depretis, il quale dovendo essere subordinato alla Destra fu molto titubante e accett\u00f2 solo all'ultimo momento. Il secondo governo Ricasoli si costitu\u00ec il 20 giugno 1866, il giorno stesso in cui inizi\u00f2 la terza guerra di indipendenza con l'Austria. Comunicando la propria nomina all'ammiraglio Persano, comandante della flotta, Depretis gli assicur\u00f2 il pieno appoggio, e il 21 ordin\u00f2 alla flotta di lasciare Taranto e di dirigersi verso Ancona.\nIl 14 luglio, poich\u00e9 l'opinione pubblica dopo la sconfitta di Custoza reclamava un'azione energica della flotta, Depretis si rec\u00f2 ad Ancona ed ebbe un lungo colloquio con Persano. Due giorni dopo le navi italiane uscirono dalla base e il 20 si scontrarono con la flotta austriaca subendo nella battaglia di Lissa una pesante disfatta. Le responsabilit\u00e0 dell'ammiraglio furono subito evidenti e Depretis insistette sulla necessit\u00e0 di sottomettere Persano ad un processo. Nomin\u00f2 inoltre una commissione d'inchiesta che riferisse sulle reali condizioni della Regia Marina.\nAlla guida della Sinistra.\nL'anno dopo, dimessosi Antonio Scialoja da ministro delle finanze, Depretis fu chiamato e ricoprire quella carica per un breve periodo, e cio\u00e8 dal 7 febbraio al 10 aprile 1867, giorno in cui cadde il governo Ricasoli. Tornato semplice deputato, rimase con Rattazzi all'opposizione e, morto quest'ultimo nel 1873, fu scelto quale suo erede e capo della Sinistra.\nPoco dopo, il 25 giugno 1873, il governo di Destra di Giovanni Lanza cadde, battuto da una votazione che vide unite la Sinistra moderata di Depretis e una larga parte della Destra non pi\u00f9 solidale con il ministro delle finanze Quintino Sella. Costui era stato infatti abbandonato per aver proposto un ulteriore inasprimento fiscale allo scopo di ottenere il pareggio di bilancio.\nVittorio Emanuele II chiese allora all'esponente della Destra Marco Minghetti di formare un nuovo governo invitandolo a considerare uomini della Sinistra moderata, fra cui Agostino Depretis. Minghetti accolse il suggerimento ma i suoi sforzi per accordarsi con Depretis furono vani.\nCostituito il governo Minghetti, le elezioni del 1874 si incentrarono sul tentativo, riuscito, dell'ex garibaldino calabrese Giovanni Nicotera di battere l'egemonia della Destra. Egli aveva fatto leva sul malcontento del Mezzogiorno riuscendo a far assumere un peso rilevante alla Sinistra meridionale (dei 232 rappresentanti dell'opposizione solo 85 non erano meridionali). Il risultato regionalista delle elezioni port\u00f2 ad un clima di tensione all'interno dell'opposizione, che Depretis riusc\u00ec a gestire consentendo alla Sinistra di rimanere unita. Ci\u00f2 che si rivel\u00f2 decisivo per minare le forze di Destra divise dopo la flessione elettorale e che comunque erano riuscite a mantenere la maggioranza.\nIl discorso di Stradella del 10 ottobre 1875.\nForte del successo conseguito, Nicotera acceler\u00f2 le trattative con la Destra per creare un governo che avesse come priorit\u00e0 la soluzione dei problemi del Mezzogiorno. Depretis decise allora di scendere in campo e, per contenere la fuga in avanti di Nicotera, il 10 ottobre 1875 tenne a Stradella un discorso che deline\u00f2 la sua politica.\nInnanzi tutto sostenne la necessit\u00e0 di combattere il clericalismo; promosse l'istruzione elementare laica, obbligatoria e gratuita; afferm\u00f2 la necessit\u00e0 di allargare il diritto di voto alle fasce della popolazione meno abbienti (all'epoca il suffragio era regolato dal censo); si dichiar\u00f2 favorevole ad un parziale decentramento del potere dello Stato; e ribad\u00ec la sua contrariet\u00e0 alla tassa sul macinato, ritenendola \u00abla negazione dello Statuto [albertino]\u00bb.\nNel discorso di Stradella, Depretis pronunci\u00f2 qualche parola anche sulla politica estera. Afferm\u00f2 che sarebbe stata sua intenzione non mutare indirizzo, continuare la politica della Destra per dedicare tutte le sue energie alle riforme interne. Disse tuttavia: \u00abL'Italia ha bisogno di quiete [...]; ma \u00e8 evidente che le sue simpatie si volgeranno verso i popoli e verso i governi che sono decisi a procedere sulla via della civilt\u00e0\u00bb.\nA capo dei primi governi di Sinistra (1876-1879).\nLa \"rivoluzione parlamentare\".\nL'ascesa della Sinistra di Depretis al potere fu cosa compiuta quando la Destra del governo Minghetti si spezz\u00f2 sulla richiesta di quest'ultimo di ricomprare le ferrovie che erano state assegnate nel 1865 a societ\u00e0 private bisognose di sovvenzioni pubbliche. Gli avversari di Minghetti lo accusarono di statalismo e bismarckismo. Depretis, Nicotera e soprattutto il dissidente della destra toscana Ubaldino Peruzzi determinarono cos\u00ec, il 18 marzo 1876, la fine del governo Minghetti. Fu la cosiddetta \"rivoluzione parlamentare\".\nIl primo governo Depretis.\nVittorio Emanuele II constat\u00f2 senza particolari timori l'esaurimento di una fase politica incaricando per la formazione di un nuovo governo il capo dell'opposizione Depretis. Costui inizi\u00f2 le trattative e il 25 marzo 1876 present\u00f2 il suo primo esecutivo composto esclusivamente, per la prima volta nella storia del Regno d'Italia, da uomini di Sinistra. Fra loro vi erano alcune personalit\u00e0 di grande rilievo come Giovanni Nicotera all'interno, Pasquale Stanislao Mancini alla giustizia, Michele Coppino all'istruzione, Luigi Mezzacapo alla guerra e Benedetto Brin alla Marina.\nNelle vesti di presidente del Consiglio, Depretis auspic\u00f2 \nMa l'epoca del trasformismo sarebbe arrivata dopo. Di antica e controllata fede mazziniana, Depretis univa al cauto pragmatismo l'energia dell'esperto uomo politico, avendo sin dai primordi del Regno d'Italia saputo conciliare la politica di opposizione con quella dell'accordo. Depretis fin\u00ec quindi per incarnare l'immagine del mediatore politico, come emerse dal suo primo governo, specchio dei rapporti di forza esistenti all'interno della Sinistra che aveva battuto Minghetti.\nTuttavia, i contrasti interni al suo schieramento, dove Nicotera rimaneva un elemento di tensione, e lo stallo dovuto ad una Camera eletta prima della \"rivoluzione parlamentare\", portarono Depretis alla decisione di sottoporre la nuova maggioranza alla verifica elettorale. Le elezioni del novembre 1876 furono un successo eclatante: nelle liste della Sinistra risultarono eletti circa 400 deputati contro un centinaio della Destra.\nLa legge Coppino e le altre riforme.\nLa successiva attivit\u00e0 di governo fu particolarmente intensa. La riforma principale fu quella scolastica che prese il nome dal ministro Coppino e che fu presentata il 15 luglio 1877. La norma introdusse l'istruzione elementare obbligatoria, laica e gratuita per i bambini dai sei ai nove anni. In materia tributaria invece, mantenendo le promesse elettorali, Depretis elev\u00f2 il minimo di esenzione per l'imposta di ricchezza mobile da 250 a 800 lire, concedendo maggiori detrazioni per i redditi industriali (regio decreto n. 4021 2.a serie del 24 agosto 1877). Importante, seppure poco efficace, fu anche il decreto del 25 agosto 1876 con il quale si disciplinava la figura del presidente del Consiglio con la volont\u00e0 di contenere il potere monarchico e soprattutto la conflittualit\u00e0 dei ministri.\nIl governo navigava comunque in cattive acque e, di fronte ai violenti attacchi contro il ministro degli Interni Nicotera, reo, secondo una parte della stessa maggioranza, di soprusi e illegalit\u00e0, nel dicembre 1877 Depretis decise di dimettersi.\nLa politica estera.\nLa crisi della Destra italiana scaturita dalla \"rivoluzione parlamentare\" era stata seguita con interesse anche all'estero e Depretis, nel programma esposto alla Camera il 28 marzo 1876, rafforz\u00f2 il concetto gi\u00e0 espresso nel discorso di Stradella. Egli disse fra l'altro: \u00abQuind'innanzi l'Italia si studier\u00e0 di procurarsi non solo il buonvolere de' governi ma anche il plauso de' popoli civili\u00bb. Il passaggio fu criticato in particolare in Russia i cui politici conservatori si allarmavano quando si faceva riferimento all'opinione e all'appoggio del popolo.\nIn effetti la politica estera del primo governo Depretis fu prudente, simile cio\u00e8 a quella degli esecutivi che l'avevano preceduto. Questa cautela gli attir\u00f2 le critiche dei progressisti i quali spingevano per un avvicinamento alla Germania per contrastare la corrente politica francese dell'ultramontanismo mirante alla restaurazione del potere temporale della Chiesa. Questo atteggiamento francofobo si accentu\u00f2 nel maggio 1877 quando a Parigi fu formato il governo di Albert de Broglie, favorevole alle posizioni clericali. Depretis gett\u00f2 acqua sul fuoco, poich\u00e9 \u00abi governi passano ma le nazioni restano\u00bb.\nIl presidente del Consiglio era per\u00f2 d'accordo con l'opinione dell'ex ministro degli Esteri Emilio Visconti Venosta: \u00abindipendenti sempre, isolati mai\u00bb. La crisi politica in Francia e l'incertezza della guerra russo-turca lo spinsero infatti a scrivere a Vittorio Emanuele II il 19 agosto 1877 dichiarandosi favorevole a concludere patti di amicizia con una o pi\u00f9 delle grandi potenze: \u00abM'\u00e8 parso evidente che le due potenze colle quali dobbiamo cercare stringere pi\u00f9 intimi legami sono l'Inghilterra e la Germania\u00bb. A questo scopo Depretis affid\u00f2 all'allora presidente della Camera Francesco Crispi una missione esplorativa a Londra, Berlino, Parigi e Vienna, che non ebbe successo, soprattutto per le resistenze del cancelliere tedesco Bismarck a trattare un'alleanza ostile all'Austria oltre che alla Francia.\nIl secondo governo Depretis.\nPer la natura della crisi del governo precedente re Vittorio Emanuele incaric\u00f2 nel dicembre 1877 ancora Depretis. Fu l'ultimo importante atto politico del monarca che mor\u00ec il 9 gennaio successivo. Il nuovo esecutivo, nel quale Depretis assunse anche la carica di ministro degli Esteri ad interim, non risolse i problemi di conflittualit\u00e0 all'interno della Sinistra. Anche la sostituzione di Nicotera con Crispi (che avrebbe dovuto accentuare la spinta riformatrice) fu insufficiente per assicurare l'appoggio di tutte le componenti dello schieramento parlamentare di Depretis.\nCostui fu oggetto di critiche per aver abolito il ministero dell'Agricoltura, Industria e Commercio e istituito quello del Tesoro allo scopo di ottenere un maggiore controllo delle spese statali. Fu criticato soprattutto il mezzo con cui avvenne l'abolizione, e cio\u00e8 un decreto emanato su pressione di Crispi per una decisione di carattere istituzionale che avrebbe dovuto avere la partecipazione del Parlamento. Depretis, il cui candidato era stato battuto nella corsa per la presidenza della Camera, l'11 marzo 1878 rassegn\u00f2 cos\u00ec le dimissioni, che furono accolte dal nuovo re d'Italia Umberto I.\nCairoli e il Congresso di Berlino.\nIl governo successivo fu formato da un altro esponente della Sinistra storica: Benedetto Cairoli. \nCostui, irredentista e di idee filofrancesi, subito dispiacque ad Austria e Germania. Per cui, nel contesto del congresso di Berlino del 1878, l'Italia apparve chiaramente isolata, nel momento in cui Vienna acquisiva l'amministrazione della Bosnia ed Erzegovina. Il fallito attentato di Napoli a Umberto I fu l'occasione per far cadere il primo governo Cairoli con l'accusa di debolezza verso le organizzazioni eversive.\nIl terzo governo Depretis.\nTorn\u00f2 cos\u00ec alla ribalta Depretis, a cui il Re, su consiglio di alcuni esponenti di Destra (Quintino Sella, Giovanni Lanza, Marco Minghetti) affid\u00f2 il mandato di formare il suo terzo governo. L'esecutivo si costitu\u00ec il 19 dicembre 1878 e Depretis, per la delicata posizione dell'Italia, assunse anche l'interim degli Affari Esteri.\nCome scrisse l'ambasciatore a Londra Menabrea al presidente del Consiglio il 12 gennaio 1879: \u00abI fatti sembrano dimostrare che le diverse potenze [\u2026] cercano [\u2026] di modificare a proprio vantaggio l'ordine delle cose che a noi converrebbe di mantenere\u00bb e da Vienna l'ambasciatore Robilant confermava le tesi di Menabrea. Depretis, che non amava le avventure, pensando che \u00abil mandato dell'Italia essendo di sua natura pacifico, e diretto al consolidamento della pace in Europa\u00bb, era del parere che \u00abl'azione del Governo di Sua Maest\u00e0 non potr\u00e0 mai esercitarsi altrimenti che in senso conciliativo\u00bb. Ci\u00f2 port\u00f2 a non avere una chiara strategia nelle relazioni con l'estero e a far apparire l'Italia, come diceva Robilant, una nave che navigava senza nocchiero. Era tuttavia difficile per qualsiasi capo del governo impostare una linea di politica estera, per la precariet\u00e0 e la brevit\u00e0 della vita media di un esecutivo.\nIl 24 giugno 1879 il Senato approvava, con notevoli emendamenti, la proposta di legge relativa all'abolizione della tassa sul macinato. La Camera si mostr\u00f2 contraria e il 3 luglio approv\u00f2 un ordine del giorno per la sfiducia al governo. Il terzo esecutivo di Depretis dovette pertanto dimettersi dopo soli sei mesi di travagliata vita politica e il governo successivo fu di nuovo costituito da Cairoli, il 14 luglio.\nLo \u201cschiaffo di Tunisi\u201d.\nCon il secondo governo Cairoli la situazione in politica estera peggior\u00f2 ancora, dato l'irredentismo che inquinava i rapporti con l'Austria, la quale a sua volta si legava sempre di pi\u00f9 alla Germania. Caduto il secondo esecutivo Cairoli ancora sulla tassa sul macinato, il reincarico fu dato allo stesso presidente del Consiglio che accolse Depretis quale ministro dell'interno e che inizi\u00f2 il suo terzo mandato il 25 novembre 1879.\nLe elezioni del 16 maggio 1880, tuttavia, rinforzarono la posizione di Depretis, che da quel momento divenne il fulcro della vita politica italiana, attorno a cui ruot\u00f2, fino al 1887, il gioco delle maggioranze parlamentari.\nNel frattempo anche i rapporti con la Francia si facevano tesi, a causa degli interessi di quest'ultima in Tunisia che contrastavano con quelli, pure consolidati, dell'Italia. Nonostante le rassicurazioni date dal primo ministro di Parigi Jules Ferry, il 1\u00ba maggio 1881 l'esercito francese invadeva la Tunisia. Undici giorni dopo il trattato del Bardo riduceva il territorio conquistato ad un protettorato, premessa dell'annessione. In Italia l'impressione fu enorme e l'affronto venne definito lo \u201cSchiaffo di Tunisi\u201d. Il governo Cairoli, travolto dalle critiche, dovette dimettersi con l'accusa, allargata all'intera Sinistra, di aver portato l'Italia ad un pericoloso isolamento.\nIl Re incaric\u00f2 Quintino Sella di formare il nuovo governo, ma riuscito infruttuoso il tentativo, dovette ricorrere ancora a Depretis.\nIl quarto governo Depretis (1881-1883).\nLa Triplice alleanza.\nDepretis per il suo quarto mandato iniziato il 29 maggio 1881, volle per s\u00e9 anche il ministero degli Interni, nonostante la priorit\u00e0 fosse quella di dare alla politica estera una guida pi\u00f9 ferma e coerente. Infatti, dopo le polemiche sul congresso di Berlino e lo \u201cschiaffo di Tunisi\u201d Depretis si decise a risolvere la questione delle alleanze. A tale riguardo Umberto I era propenso ad un'intesa con Austria e Germania, che avrebbe rafforzato la monarchia in senso conservatore. Nell'ottobre 1881 si rec\u00f2 per questo a Vienna dove sostenne l'immagine di amicizia tra i due paesi. Depretis lo accompagn\u00f2.\nGli argomenti a favore di un avvicinamento agli imperi centrali trovavano, per\u00f2, scarsa accoglienza in buona parte della popolazione (come c'era da aspettarsi per il ruolo avuto dall'Austria nelle tre guerre risorgimentali), e anche Depretis era pi\u00f9 propenso ad un'alleanza con Parigi che con Vienna e Berlino. Egli riteneva l'episodio della occupazione della Tunisia tutto sommato non grave e osservava che se era vero che \u00abl'Italia aveva in Tunisia una numerosa colonia da proteggere, non era men vero che essa aveva anche circa 400.000 emigrati che vivevano del loro lavoro in Francia\u2026 i quali meritavano altrettanta se non maggiore attenzione che gli interessi in Tunisia\u00bb.\nIl ministro degli Esteri che Depretis si era scelto, Pasquale Stanislao Mancini, era per\u00f2 favorevole ad un'alleanza soprattutto con la Germania. Bismarck tuttavia non si fidava di Depretis che riteneva vicino alle idee del nuovo ministro degli Esteri francese L\u00e9on Gambetta. Depretis invece, agli inizi del 1882, si era convinto della utilit\u00e0 di un'alleanza con gli imperi centrali, purch\u00e9 non implicasse una guerra con la Francia. Prospettiva invece accettata da Germania e Austria.\nLa costanza di Mancini e, soprattutto l'abilit\u00e0 dell'ambasciatore Robilant, portarono alla stipula dell'intesa che fu di carattere difensivo. Depretis infatti, cos\u00ec come Mancini trasmise a Robilant il 10 maggio 1882, escluse l'ipotesi di dover sostenere un attacco preventivo dei partner, anche contro l'Impero Ottomano, ai cui territori nei Balcani l'Austria guardava con particolare interesse. Cos\u00ec, il 20 maggio 1882, a Vienna, fu firmato il trattato della Triplice alleanza che rompeva l'isolamento dell'Italia.\nLa riforma elettorale.\nIn politica interna il 1882 vide arrivare in porto il lungo percorso della riforma elettorale di cui anche Depretis si era fatto portavoce e il 22 gennaio il parlamento approvava quello che il presidente del Consiglio aveva definito \u00abil suffragio universale possibile\u00bb. Ebbero diritto al voto tutti gli uomini di almeno 21 anni che avevano frequentato almeno i primi due anni della scuola elementare o che contribuivano per un'imposta annua non inferiore alle 19,80 lire. In base a questa legge, gli aventi diritto al voto crebbero dai 621.896 del 1879, pari al 2,2% della popolazione, ai 2.049.461, pari al 6,9% e cio\u00e8 a pi\u00f9 di \u00bc della popolazione maschile adulta.\nIl trasformismo e il discorso dell'ottobre 1882.\nCon l'avvicinarsi delle prime elezioni a suffragio allargato, previste per l'ottobre 1882, si ebbe un'accelerazione del fenomeno della disgregazione degli schieramenti politici tradizionali. Tale metamorfosi rispondeva ad una diminuzione dei contrasti fra Destra e Sinistra, ma anche al progetto politico di cui Depretis si era fatto interprete nel 1862.\nPertanto, alla vigilia delle elezioni, l'8 ottobre 1882, Depretis ribad\u00ec in un intervento a Stradella che non si poteva respingere qualcuno di un altro schieramento politico se \u00abvuole entrare nelle nostre file, se vuole accettare il mio modesto programma, se [\u2026] vuole trasformarsi e diventare progressista\u00bb, e il capo della Destra, Minghetti, si dichiarer\u00e0 d'accordo.\nNel discorso Depretis defin\u00ec superate le differenze ideologiche della Destra e della Sinistra risorgimentali. Si poteva quindi far nascere maggioranze parlamentari pi\u00f9 solide e compatte, fondate sulla convergenza delle componenti moderate dei due vecchi schieramenti. Tale avvicinamento si sarebbe potuto verificare su una quantit\u00e0 di problemi concreti e attuare attraverso una attenta distribuzione dei ruoli di potere. Quanto alla politica estera, Depretis ribad\u00ec, nonostante la Triplice alleanza, la sua amicizia per la Francia.\nLe elezioni del 29 ottobre 1882 segnarono il successo del disegno di Depretis che per la sua natura tecnica avrebbe potuto raccogliere in parlamento consensi a prescindere dalle fedi politiche. Le urne premiarono lo schieramento della maggioranza \u201ctrasformista\u201d, che assorb\u00ec quasi tutti i 173 nuovi deputati, la maggior parte dei quali privi di una precisa connotazione politica.\nL'impiccagione di Oberdan.\nQualche mese dopo, per\u00f2, fu ancora la politica estera a concentrare l'attenzione degli italiani. Il governo austriaco, infatti, nel dicembre 1882 decise l'impiccagione del triestino Guglielmo Oberdan che si era autoaccusato di un progettato attentato all'imperatore Francesco Giuseppe. In Italia l'esecuzione gel\u00f2 l'entusiasmo nella Triplice alleanza anche in coloro che l'avevano auspicata.\nIl governo Depretis dovette gestire sia una comprensibile ondata di sentimenti antiaustriaci, sia violente manifestazioni e attentati ad uffici e consolati di Vienna. L'esecutivo tenne un atteggiamento rigoroso, pur nel rispetto delle leggi, non mancando di colpire severamente, ma senza cedere alle pressioni di coloro che invocavano leggi speciali. Nonostante per\u00f2 tutti gli sforzi del governo, la morte di Oberdan scav\u00f2 un fossato incolmabile fra Italia e Austria.\nI governi del trasformismo (1883-1887).\nNel frattempo, all'interno della Sinistra, i risultati elettorali avevano provocato forti tensioni che sfociarono nel maggio 1883 nella fine del quarto governo Depretis. Il dibattito che precedette la caduta dell'esecutivo fu il punto di partenza del trasformismo parlamentare. Il capo della Destra Minghetti decise di appoggiare il futuro governo Depretis soprattutto per arginare le ali estreme del parlamento e per rallentare il pi\u00f9 possibile l'avvento della sovranit\u00e0 popolare, nel timore dell'anarchia e del dispotismo.\nDepretis appoggi\u00f2 indirettamente questa politica e ottenne la fiducia della Camera. Dopo questo voto, che rappresent\u00f2 la nascita del trasformismo, Giuseppe Zanardelli e Alfredo Baccarini uscirono dalla compagine governativa e, assieme a Cairoli, Nicotera e Crispi, formarono nel novembre del 1883 il movimento della Pentarchia, che si affianc\u00f2 alle forze dell'estrema sinistra.\nDal 25 maggio 1883, giorno in cui si insedi\u00f2 il suo quinto esecutivo, fino alla sua morte nel luglio 1887, Depretis rimase a capo degli altri quattro governi che si susseguirono, basandosi sulle alchimie parlamentari con cui si destreggiava tra i vari movimenti della galassia trasformista.\nCome scrisse Romualdo Bonfadini, Depretis era riuscito a \u00abconvertire la Camera italiana in un vasto consiglio provinciale, in cui ogni deputato rappresentava il suo collegio, e il governo solo pretendeva rappresentare la nazione\u00bb. In una tale situazione di indebolimento del ruolo del parlamento, il governo procedette con una politica economica spregiudicata, la cosiddetta \u201cfinanza allegra\u201d del ministro Agostino Magliani. L'abile condotta di quest'ultimo e le manovre dilatorie di Depretis finirono per limitare il controllo del parlamento sulla gestione finanziaria del governo.\nI difficili rapporti con l'Austria.\nIn campo internazionale i rapporti con l'alleato austriaco continuavano a rimanere difficili. In occasione della morte del poeta patriota Giovanni Prati, avvenuta a Roma il 9 maggio 1884, il presidente del Senato Sebastiano Tecchio pronunci\u00f2 un discorso tanto favorevole all'irredentismo che si ebbe una recrudescenza di dimostrazioni antiaustriache. Tecchio fu costretto a dimettersi e Depretis gli invi\u00f2 una lettera di elogi che fu interpretata come un'approvazione del discorso del dimissionario e che fu definita inopportuna dal ministro degli Esteri austriaco Gustav K\u00e1lnoky.\nNon sorprende quindi che a causa dell'Austria, l'Italia fosse tenuta in disparte dal consesso delle potenze europee in varie occasioni, come quella dell'incontro fra i sovrani di Germania, Russia e Austria e dei loro ministri avvenuto a Skierniewice nel settembre 1884.\nLa politica coloniale.\nLe delusioni in politica estera e le persistenti difficolt\u00e0 della politica interna, incominciarono a minare il sesto governo Depretis, che si era insediato il 30 marzo 1884. Ad ottobre fu necessario un mini rimpasto per evitare la crisi e il 24 subentr\u00f2 al ministero della Guerra il generale Cesare Francesco Ricotti-Magnani. Costui ebbe il compito di preparare segretamente un corpo di spedizione per occupare la Libia turca nel caso la Francia avesse cominciato un'azione in Marocco.\nMa l'attenzione dell'Italia doveva concentrarsi pi\u00f9 a sud, a Massaua, che nell'ottobre del 1884 gli egiziani decisero di evacuare a causa della rivolta mahdista del Sudan. La Gran Bretagna decise allora di sollecitare l'Italia a prendere possesso dell'importante centro dell'Eritrea, sul Mar Rosso, prima che venisse occupato dai rivoltosi o, peggio ancora, dai francesi.\nDepretis fu trascinato di cattiva volont\u00e0 in quella che fu la prima impresa africana dell'Italia, e fu grazie alla sua capacit\u00e0 di mediazione, caratteristica del programma trasformista, che riusc\u00ec a risolvere i vari problemi che si presentarono per la spedizione del contingente. Sbarcati in Eritrea, l'8 febbraio 1885, i bersaglieri entravano a Massaua. Gli inglesi se ne compiacquero, meno i francesi.\nBen presto, per\u00f2, larghe parti del parlamento criticarono la spedizione e i suoi costi considerevoli. Il ministro degli Esteri Mancini fu costretto a dimettersi e Depretis, il 29 giugno 1885, dovette formare il suo settimo governo, nel quale si riserv\u00f2 il ministero dell'interno. Fu costretto anche a prendere l'interim degli Esteri perch\u00e9 due ambasciatori di grande esperienza, Costantino Nigra e Carlo di Robilant rifiutarono la carica.\nDepretis riusc\u00ec a convincere l'esponente di Destra Robilant a sostituirlo agli Esteri solo alla fine di settembre del 1885, dopo pressanti insistenze, dettate anche dalla propria salute che andava peggiorando. Il nuovo ministro concluder\u00e0 vari accordi internazionali (oltre a rinnovare la Triplice alleanza) tali da salvaguardare verosimilmente l'Italia da qualsiasi minaccia europea. Robilant sar\u00e0 tuttavia costretto a dimettersi per aver sottovalutato la reazione etiope alla colonizzazione italiana dell'Eritrea, sottovalutazione che si concretizz\u00f2 nella battaglia di Dogali, persa dagli italiani il 26 gennaio 1887. Depretis riprese l'interim degli Esteri e, dopo una lunga crisi politica, form\u00f2 il suo ottavo e ultimo governo, il 4 aprile 1887.\nLa crisi del trasformismo.\nA partire dal 1885 il sistema politico messo in piedi da Depretis cominci\u00f2 ad apparire incapace di coniugare autorit\u00e0 ed efficienza. Alle elezioni del maggio 1886, nonostante il successo, Depretis incontr\u00f2 difficolt\u00e0 a formare l'ennesima maggioranza trasformista. Diversi deputati di Destra avevano infatti riconquistato una loro autonomia, soprattutto dopo la morte di Marco Minghetti avvenuta nel dicembre 1886.\nL'anziano e malato presidente del Consiglio fu costretto a rivedere il consueto assetto moderato dei suoi esecutivi \u201ctrasformisti\u201d e il 4 aprile 1887 var\u00f2 quello che sar\u00e0 il suo ultimo governo. Nella confusione delle polemiche suscitate dalla sconfitta di Dogali ricorse a due avversari del trasformismo: Zanardelli e Crispi, che veniva oramai indicato come il suo successore.\nIl protezionismo e lo sviluppo industriale.\nFra i problemi principali che Depretis dovette affrontare nell'ultimo periodo della sua attivit\u00e0 politica ci fu quello della crisi agricola, che gi\u00e0 nel 1884 aveva pensato di mitigare con l'abolizione definitiva della tassa sul macinato.\nIn quegli anni, la notevole crescita della produzione cerealicola americana aveva infatti portato in Italia un notevole aumento delle importazioni di grano a prezzi molto contenuti e il sistema liberista inaugurato da Cavour capitol\u00f2 nel luglio 1887 in seguito all'approvazione in parlamento della nuova tariffa doganale. La misura protezionista di Depretis, che fu presentata come misura di adeguamento al clima di concorrenza internazionale, provoc\u00f2 come effetto un aumento del processo di industrializzazione al Nord, in particolar modo dei settori tessile e siderurgico.\nGli anni dei governi Depretis furono infatti caratterizzati da un notevole incremento della rete viaria e ferroviaria, passata dai 2.700 chilometri del 1861 ai 12.000 della fine degli anni '80 (nel 1882 fu aperta la galleria ferroviaria del San Gottardo).\nI vantaggi del Nord furono considerevoli perch\u00e9 Depretis, di fronte alla crisi agricola, rinunci\u00f2 a mediare fra la linea liberista e \u201cagricolturista\u201d, gradita ai proprietari terrieri meridionali, e la linea di Destra pi\u00f9 incline al processo di industrializzazione, che risult\u00f2 vincente. Gi\u00e0 nel 1882, d'altronde, la riforma elettorale aveva aumentato il peso politico degli elettori del nord Italia, sanzionando definitivamente il successo del settentrione nella maggioranza di Depretis.\nGli ultimi tempi.\nNonostante fosse affetto da una gotta fastidiosa e insistente, fu presidente del Consiglio fino alla morte. Negli ultimi tempi riuniva spesso il governo nel salotto di casa sua, a via Nazionale a Roma. A seguito dell'aggravarsi della malattia venne trasferito a Stradella, dove mor\u00ec il 29 luglio 1887, all'et\u00e0 di 74 anni, e dove venne sepolto. Fu sostituito alla guida della Sinistra e a capo del governo da Francesco Crispi.\nL'appartenenza massonica.\nDepretis fu iniziato massone, subito insignito del grado di Compagno d'arte presso la Loggia \"Dante Alighieri\" di Torino il 22 dicembre 1864 ed elevato al Grado di Maestro nel 1866. Affiliato successivamente nel 1868 alla Loggia \"Universo\" di Firenze, nel 1877 raggiunse il 33\u00ba Grado del Rito scozzese antico ed accettato e nel 1882 fece parte del Supremo Consiglio del Rito scozzese. Il 29 luglio 1887, giorno della sua scomparsa, lo stendardo dell'Ordine apparve abbrunato a mezz'asta al balcone del palazzo Quirini, sede del Grande Oriente d'Italia e del Supremo Consiglio. Ancora oggi vi \u00e8 una Loggia massonica intitolata a Depretis nella citt\u00e0 di Voghera.\nOnorificenze.\nIl \"Calendario reale\" italiano del 1887 (Vincenzo Bona editore, Torino) a p.\u00a0133 riporta le seguenti onorificenze di Agostino Depretis: "}
{"id": "47232", "revid": "486946", "url": "https://it.wikipedia.org/wiki?curid=47232", "title": "Workgroup Server 9150", "text": ""}
{"id": "47234", "revid": "486946", "url": "https://it.wikipedia.org/wiki?curid=47234", "title": "Workgroup Server 8150", "text": ""}
{"id": "47236", "revid": "486946", "url": "https://it.wikipedia.org/wiki?curid=47236", "title": "Workgroup Server 6150", "text": ""}
{"id": "47237", "revid": "125887454", "url": "https://it.wikipedia.org/wiki?curid=47237", "title": "Giuliano Amato", "text": "\u00c8 stato deputato dal 1983 al 1994 con il PSI, quindi - con L'Ulivo - senatore dal 2001 al 2006 e nuovamente deputato dal 2006 al 2008. Ha ricoperto le cariche di segretario del Consiglio dei ministri (nei governi Craxi I e Craxi II, 1983-1987), vicepresidente del Consiglio (1987-1988) e ministro del tesoro (1987-1989), Presidente del Consiglio (governo Amato I, 1992-1993), presidente dell'AGCM (1994-1997), ministro per le riforme istituzionali (1998-1999), nuovamente ministro del tesoro (1999-2000) e Presidente del Consiglio (governo Amato II, 2000-2001), infine ministro dell'interno (governo Prodi II, 2006-2008).\nGiurista costituzionalista e docente di diritto costituzionale comparato all'Universit\u00e0 degli Studi di Roma \"La Sapienza\" per oltre 20 anni, il 12 settembre 2013 \u00e8 stato nominato giudice della Corte costituzionale e dal 29 gennaio 2022 ne \u00e8 Presidente.\nBiografia.\nFormazione.\nNato a Torino nel 1938 da una famiglia di origine siciliana, che presto si trasferisce in Toscana, studia presso il Liceo classico \"Niccol\u00f2 Machiavelli\" di Lucca. Si laurea in giurisprudenza all'Universit\u00e0 di Pisa, frequentando il Collegio medico-giuridico della Scuola Normale Superiore, dal 1987 confluito nella Scuola Superiore Sant'Anna (in tempi recenti \u00e8 stato Presidente dell'associazione degli ex-allievi della scuola e il 21 febbraio 2012 \u00e8 stato designato presidente del consiglio di amministrazione della Scuola stessa). Grazie ad una borsa di studio , nel 1962 consegue un master alla \"Law School\" della Columbia University di New York.\nCarriera accademica.\n\u00c8 stato professore di diritto costituzionale comparato alla Sapienza dal 1975 al 1997. Ha insegnato anche all'Universit\u00e0 di Modena e Reggio Emilia, di Perugia, di Firenze, alla New York University School of Law, all'Istituto Universitario Europeo e, ancora, a Firenze.\nAttualmente \u00e8 professore della \"School of Government\" presso l'Universit\u00e0 LUISS di Roma. Dal 2016 \u00e8 presidente del comitato scientifico del Cortile dei Gentili, dipartimento del Pontificio Consiglio della Cultura.\nCarriera politica.\nNella Prima Repubblica.\nAder\u00ec inizialmente al Partito Socialista Italiano nel 1956 per poi passare al Partito Socialista Italiano di Unit\u00e0 Proletaria (PSIUP) nel 1964, in dissenso con la scelta del PSI di andare al governo con la Democrazia Cristiana. Allo scioglimento dello PSIUP, avvenuto nel 1972, fece ritorno nel PSI, dove fece parte del gruppo di intellettuali vicino ad Antonio Giolitti. Nel 1978 fu uno degli artefici, insieme con Giorgio Ruffolo, del \"Progetto Socialista\". Nel 1979 denunci\u00f2 le \"forme degradanti\" assunte dal dibattito interno, a seguito del caso Eni-Petromin, che port\u00f2 alla sospensione dell'allora presidente dell'Eni, Giorgio Mazzanti. A differenza di Franco Bassanini, per\u00f2, non abbandon\u00f2 il partito, scalandone le posizioni interne fino a rivestire, alla fine degli anni ottanta, la carica di vicesegretario generale del PSI.\nFu deputato del partito dal 1983 al 1994 al PSI, fu consigliere economico e politico, fino a diventarne il sottosegretario alla Presidenza del Consiglio dei due governi Craxi I e Craxi II (1983-1987). Negli anni ottanta il giornalista Eugenio Scalfari trov\u00f2 per lui il soprannome \"Dottor Sottile\", con doppio riferimento al suo acume politico e alla gracilit\u00e0 fisica.\nIn seguito, \u00e8 stato Ministro del tesoro dal 1987 al 1989 (governi Goria e De Mita).\nProsegu\u00ec comunque la sua produzione dottrinaria di diritto pubblico ed il suo interesse scientifico, iniziato dieci anni prima con il volume di \"Una Repubblica da riformare\" (Bologna, 1980), per la \u201cdemocrazia governante\u201d.\nAll'indomani delle elezioni del 1992, fu incaricato dal presidente della Repubblica Oscar Luigi Scalfaro di formare il suo primo governo.\nDurante il suo primo mandato da presidente del Consiglio, a fronte della situazione finanziaria, l'11 luglio 1992 il suo Governo approv\u00f2, all'insaputa del Governatore della Banca d'Italia Carlo Azeglio Ciampi, un decreto legge da 30.000 miliardi di lire in cui, tra le altre cose, veniva deliberato (retroattivamente al 9 luglio) il prelievo forzoso del sei per mille su tutti i depositi bancari per un \"interesse di straordinario rilievo\", in relazione a \"una situazione di drammatica emergenza della finanza pubblica\".Dopo essersi vanamente opposto alla svalutazione della lira durante l'estate, nell'autunno dello stesso anno var\u00f2 una manovra finanziaria \"lacrime e sangue\" da 93.000 miliardi di lire (contenente tagli di spesa e incrementi delle imposte), per frenare l'ascesa del deficit pubblico, e la prima riforma delle pensioni. Il 17 settembre di quell'anno il governo Amato decideva di far uscire la moneta nazionale dallo SME, dopo che il giorno prima la stessa scelta era stata presa dal Regno Unito.\nDurante il suo primo governo, nel 1993, si apr\u00ec anche l'indagine giudiziaria per associazione mafiosa nei confronti del predecessore Giulio Andreotti, che durer\u00e0 sino al 2004; Amato e il suo governo mantennero una posizione di equilibrio sulla vicenda, astenendosi dal formulare opinioni.\nFortemente indebolito a seguito della vicenda del decreto Conso, Amato annunci\u00f2 le dimissioni del Governo una volta reso pubblico l'esito del referendum in materia elettorale promosso da Mariotto Segni. Con la modifica della legge elettorale per il Senato la volont\u00e0 popolare venne interpretata come un ripudio del sistema elettorale proporzionale a favore di un'opzione di tipo maggioritario. Nel suo discorso del 21 aprile 1993 alla Camera cos\u00ec comment\u00f2 quella svolta epocale: \"E perci\u00f2 un autentico cambio di regime, che fa morire dopo settant'anni quel modello di partito-Stato che fu introdotto in Italia dal fascismo e che la Repubblica aveva finito per ereditare, limitandosi a trasformare un singolare in plurale\".\nQueste parole vennero accolte con un brusio risentito fra i banchi dei vari gruppi parlamentari e anche Giovanni Spadolini e Giorgio Napolitano, allora presidenti delle due camere, non mancarono di far sentire un loro stizzito dissenso. Successivamente Amato chiar\u00ec il suo pensiero spiegando di aver usato la parola \"regime\" con un significato assolutamente neutro, gi\u00e0 utilizzato sul terreno politologico.\nNella Seconda Repubblica.\nNella fase definita \"Seconda Repubblica\", alla scomparsa dei partiti tradizionali, sopravvive politicamente alla fine del Partito Socialista Italiano ma non aderisce a nessun partito. Per le elezioni politiche del 1994 decide di non candidarsi direttamente, ma guida un gruppo di socialisti e socialdemocratici verso l'aggregazione di centro guidata da Mariotto Segni, il Patto per l'Italia. Diversi candidati socialisti lo seguono senza tuttavia ottenere seggi (tra i candidati di area socialista figurano Giulio Tremonti, Sandro Principe, Luigi Covatta, Gianfranco Schietroma, Andrea Cavicchioli, Alberto Tedesco e altri).\n\u00c8 presidente dell'Autorit\u00e0 garante della concorrenza e del mercato (cosiddetta \"Antitrust\") dal 1994 al 1997.\nSuccessivamente aderisce alle posizioni del centrosinistra e si avvicina (senza mai parteciparvi) ai DS. Nel 1998 viene richiamato al Governo dal premier Massimo D'Alema come ministro delle Riforme Istituzionali. Nel 1999 diviene Ministro del tesoro, del bilancio e della programmazione economica, dopo che Carlo Azeglio Ciampi, che sino ad allora ricopriva tale incarico, fu eletto Presidente della Repubblica.\nNel 2000 torna a Palazzo Chigi come Presidente del Consiglio, dopo le dimissioni di Massimo D'Alema.\nDal 2001 al 2006 \u00e8 senatore dell'Ulivo. \nNel gennaio del 2002 Amato \u00e8 stato nominato dal Consiglio europeo di Laeken vicepresidente della Convenzione europea,chiamata a disegnare la nuova architettura istituzionale dell'UE.\nAl termine delle elezioni politiche del 2006 riceve un nuovo mandato parlamentare alla Camera, con l'elezione a deputato nella circoscrizione Toscana. Si \u00e8 parlato di lui come un possibile successore di Carlo Azeglio Ciampi nella carica di Presidente della Repubblica Italiana: il suo nome \u00e8 stato proposto dalla Casa delle Libert\u00e0. L'Unione, dopo aver proposto Massimo D'Alema tra le proteste del centrodestra, ha per\u00f2 preferito candidare Giorgio Napolitano, che \u00e8 stato eletto al Quirinale. Il 17 maggio 2006 viene nominato Ministro dell'interno nel Governo Prodi II.\nDal 30 settembre 2006 presiede il cosiddetto \"Gruppo Amato\" (formato da politici europei), ufficialmente chiamato \"Comitato d'azione per la democrazia europea\" (\"Action Committee for European Democracy, ACED\") e supportato dalla Commissione europea, che ha inviato due suoi rappresentanti alle riunioni. Il gruppo ha avuto il mandato (non ufficiale) di prospettare una riscrittura della Costituzione europea, basata sui criteri che erano emersi durante le consultazioni della Presidenza tedesca con le cancellerie europee. Il risultato \u00e8 stato presentato il 4 giugno 2007: il nuovo testo presenta in 70 articoli e parole circa le stesse innovazioni della Costituzione che aveva 448 articoli e parole, diventando un punto di riferimento per i negoziati che hanno portato al Trattato di riforma.\nDal 23 maggio 2007 \u00e8 divenuto uno dei 45 membri del Comitato nazionale per il Partito Democratico che riuniva i leader delle componenti del futuro PD; dopo la costituzione del partito, in quanto ex Presidente del consiglio aderente al partito, \u00e8 componente di diritto del coordinamento nazionale del Partito Democratico.\nNel 2009 \u00e8 stato nominato presidente dell'Istituto dell'Enciclopedia italiana Treccani.\nNel febbraio 2010 viene nominato maggior consulente in Italia per la Deutsche Bank.\nNel giugno 2010 diviene presidente onorario della Fondazione \"Ildebrando Imberciadori\", istituzione impegnata nella ricerca storica e dedicata al noto studioso toscano.\nIl 21 febbraio 2012 \u00e8 stato designato presidente della Scuola superiore Sant'Anna di Pisa.\nNel 2011 presiede il Comitato dei Garanti per le celebrazioni del 150\u00ba anniversario dell'unit\u00e0 d'Italia.\nNel 2012 tiene due serie di lezioni televisive su Rai 3, \"Lezioni dalla crisi\" e \"Se una farfalla batte le ali\".\nNel 2013 il suo nome circola come possibile candidato alla Presidenza della Repubblica Italiana come accordo di convergenza tra Partito Democratico, Il Popolo della Libert\u00e0 e Scelta Civica in una rosa di nomi proposta dal Segretario PD Pier Luigi Bersani ristretta poi a una terna dal Presidente del PdL Silvio Berlusconi in cui comparivano anche Massimo D'Alema e Franco Marini che venne infine scelto, per il primo scrutinio con quorum pi\u00f9 elevato per un'ampia intesa. Il suo nome inoltre circola in seguito come candidato alla Presidenza del Consiglio dei ministri nel Governo di \"larghe intese\" tra PD, PdL e SC. Dopo la nomina di Enrico Letta a premier il suo nome circola come candidato al Ministero dell'Economia e delle Finanze nel Governo Letta.\nGiudice e Presidente della Corte Costituzionale.\nIl 12 settembre 2013 Amato viene nominato giudice costituzionale dal presidente della Repubblica, in vista della scadenza imminente del mandato di Franco Gallo. Presta giuramento, nelle mani del Presidente della Repubblica Giorgio Napolitano, il 18 settembre.\nIl 21 febbraio 2014 lascia a Romano Prodi la presidenza dell\"'International advisory board\" (Iab) di Unicredit.\nDopo le dimissioni di Napolitano nel 2015 il suo nome \u00e8 dato come superfavorito per l'elezione del nuovo Presidente della Repubblica come convergenza tra Partito Democratico e Forza Italia. Fu lo stesso Silvio Berlusconi che indic\u00f2 il nome di Amato come unico nome preferito dallo schieramento del centrodestra per arrivare a un'intesa alla quarta votazione con l'abbassamento del quorum. Tuttavia, nonostante Amato avesse avuto l'approvazione anche delle minoranze del PD per bocca di Pier Luigi Bersani sulla sua elezione, il Presidente del Consiglio e Segretario del PD Matteo Renzi decise di appoggiare il giudice costituzionale Sergio Mattarella che verr\u00e0 poi eletto a larga maggioranza.\nIl 16 settembre 2020 viene nominato vicepresidente della Corte costituzionale dal neopresidente della stessa Mario Rosario Morelli, il 18 dicembre 2020 \u00e8 stato confermato nella carica dal neoeletto presidente Giancarlo Coraggio. Il 29 gennaio 2022 \u00e8 stato eletto all'unanimit\u00e0 Presidente della Corte Costituzionale. \nVita privata.\nSposato con Diana Vincenzi, ha due figli.\nControversie.\nPolemiche sulla pensione d'oro.\nGiuliano Amato, secondo un articolo apparso su \"Il Giornale\" nell'aprile 2011 firmato da Mario Giordano - quale anteprima del libro \"Sanguisughe\", riceverebbe una pensione mensile di lordi.\nQueste affermazioni portano a una causa giudiziaria di Amato contro Giordano, \"Il Giornale\" e la Mondadori in quanto editrice del libro. La causa \u00e8 intentata \"per danno all'immagine provocato con notizie false e denigratorie tese a presentarmi come autore di sacrifici previdenziali per gli altri e manipolatore di leggi e giudici per me\".\nCon Giordano ha patteggiato \"la revisione del capitolo del libro che mi riguarda, con modifiche concordate che ne eliminano tutti i riferimenti non rispondenti a verit\u00e0\" e con \"l'impegno di Mario Giordano a evitare ogni pubblica dichiarazione che possa suggerire che il Prof. Amato abbia provocato o sia comunque intervenuto al fine di garantirsi una posizione di maggior vantaggio\".\nNella trasmissione \"Otto e mezzo\" del 12 settembre commenta queste ricostruzioni, chiarendo di percepire, al netto delle imposte, circa di pensione, in gran parte derivanti dalla sua attivit\u00e0 nell'Autorit\u00e0 Antitrust e al di sotto del tetto massimo stabilito dal Governo Monti per le retribuzioni dei manager pubblici, da sommarsi a circa di indennit\u00e0 parlamentare rispetto alle quali dichiara, in occasione della Festa del PD il 25 agosto 2012 a Reggio nell'Emilia, che \"il vitalizio di cinque legislature da parlamentare lo destino interamente ad attivit\u00e0 benefiche\" e in particolare alla Comunit\u00e0 di Sant'Egidio. Nominato giudice costituzionale nel 2013, Amato decide di sospendere la cosiddetta \"pensione d'oro\".\nPresunto coinvolgimento in un'inchiesta.\nControverso \u00e8 il suo coinvolgimento, in qualit\u00e0 di vicesegretario del PSI, nelle inchieste giudiziarie relative a una tangente di 270 milioni di lire per la costruzione della pretura di Viareggio, avendo tentato di indurre la vedova di un ex senatore e sottosegretario del Partito socialista italiano, Paolo Barsacchi, a omettere importanti dettagli nel dibattimento giudiziale, vicenda che viene riproposta dal \"Fatto Quotidiano\" in occasione della sua nomina a membro della Corte Costituzionale. In sua difesa Giuliano Amato risponde con una lettera a \"la Repubblica\" del successivo 17 settembre 2013, dove afferma che in realt\u00e0 lo scopo di quella telefonata era di non fare nomi di persone su cui non aveva alcun indizio di colpevolezza, come aveva gi\u00e0 ribadito nel novembre del 1990 davanti al tribunale di Pisa che, evidentemente convinto dalla deposizione, non ha ritenuto di dover procedere nei suoi confronti.\nIl rapporto con le tematiche LGBT.\nNel 2000, quando era presidente del Consiglio, afferm\u00f2 rammaricato di non poter impedire il corteo del Gay Pride, e afferm\u00f2 che sarebbe stato opportuno svolgerlo in un secondo momento in vista delle celebrazioni del Giubileo del 2000.\nNel 2007, quando Amato \u00e8 ministro, il Ministero dell'Interno emana la circolare numero 55 del 18 ottobre (coerente con la legislazione vigente e con provvedimenti analoghi emanati prima e dopo) che ricorda a tutti i prefetti e sindaci italiani l'impossibilit\u00e0 di trascrivere i matrimoni gay celebrati all'estero in quanto contrari all'ordine pubblico interno.\nPubblicazioni.\nGiuliano Amato ha scritto libri e articoli su diritto, economia, istituzioni pubbliche, libert\u00e0 personali e federalismo."}
{"id": "47238", "revid": "486946", "url": "https://it.wikipedia.org/wiki?curid=47238", "title": "Power Macintosh 8200", "text": ""}
{"id": "47239", "revid": "640277", "url": "https://it.wikipedia.org/wiki?curid=47239", "title": "YZ Ceti", "text": "YZ Ceti \u00e8 una stella nella costellazione della Balena, la 21\u00b0 stella pi\u00f9 vicina al sistema solare, ma \u00e8 troppo debole per essere visibile ad occhio nudo. \nCaratteristiche.\nQuesta piccola nana rossa dista 12,21 anni luce dalla Terra, e si trova ad appena 1,6 anni luce da Tau Ceti, una nana gialla simile al Sole che, da un ipotetico osservatore posto nelle vicinanze di YZ Ceti, brillerebbe di magnitudine -0,85. \nDi tipo spettrale M4.5V, possiede una luminosit\u00e0 di 1/456 del Sole, una temperatura superficiale di , un diametro di 1/6 rispetto a quello del Sole, una magnitudine assoluta di +14,30 e una magnitudine apparente di +12,07. Come molte nane rosse, si tratta di una stella a brillamento.\nSistema planetario.\nNel 2017 sono stati scoperti tre pianeti extrasolari orbitare attorno alla stella, con un possibile quarto pianeta che resta da confermare. I pianeti scoperti sono di tipo roccioso, orbitano in periodi che vanno da 2 a 4,65 giorni, e nonostante la bassa luminosit\u00e0 della stella sono troppo caldi per sostenere acqua liquida in superficie, anche il pianeta d, che ricevendo 2,7 volte la quantit\u00e0 di radiazione che riceve la Terra dal Sole ha una temperatura di equilibrio di circa 357\u00a0K (). \nAstudillo-Defru \"et al.\" che nel 2017 scoprirono i pianeti, ipotizzarono la presenza di un quarto pianeta del tipo sub Terra, con una massa di , pi\u00f9 interno rispetto agli altri tre e con periodo orbitale di 1,04 giorni, tuttavia Stock \"et al.\", che hanno studiato il sistema con CARMENES nel 2020, non hanno rilevato nessun segnale della presenza di un quarto pianeta."}
{"id": "47240", "revid": "486946", "url": "https://it.wikipedia.org/wiki?curid=47240", "title": "Power Macintosh 8100", "text": ""}
{"id": "47241", "revid": "125855509", "url": "https://it.wikipedia.org/wiki?curid=47241", "title": "Lamberto Dini", "text": "\u00c8 stato direttore generale della Banca d'Italia, ministro del tesoro nel primo governo Berlusconi. Alle politiche del 1996, dopo il suo governo tecnico, ha presentato una sua forza politica, Rinnovamento Italiano, che conflu\u00ec nel 2002 nella Margherita, nelle cui liste \u00e8 stato eletto in parlamento nel 2001 e nel 2006. Alle politiche del 2008 si \u00e8 presentato invece nella coalizione di centro-destra con Il Popolo della Libert\u00e0.\nBiografia.\nGiovinezza e carriera nell'economia.\nCompie gli studi superiori presso l'Istituto tecnico industriale Leonardo da Vinci di Firenze e si laurea nel 1954 in economia e commercio con 110 e lode all'Universit\u00e0 degli Studi di Firenze con una tesi in scienza delle finanze. Dopo essersi perfezionato all'Universit\u00e0 del Minnesota e del Michigan, entra nel Fondo Monetario Internazionale nel 1959, dove intraprende una fortunata carriera, fino a diventare direttore esecutivo per l'Italia, Grecia, Portogallo e Malta dal 6 luglio 1976 al 15 settembre 1979.\nDirettore generale della Banca d'Italia.\nIl 15 settembre 1979 \u00e8 nominato dal presidente del Consiglio dei ministri Francesco Cossiga direttore generale della Banca d'Italia, con Carlo Azeglio Ciampi nominato governatore.\nIn quanto direttore generale, Dini \u00e8 collocato al secondo posto nella gerarchia del direttorio della Banca d'Italia. Tuttavia la circostanza di rappresentare una nomina proveniente dall'esterno, insieme alle non sempre eccellenti relazioni con Ciampi, faranno s\u00ec che nel corso del quindicennio trascorso a via Nazionale Dini abbia un ruolo defilato.\nQuando il governatore della Banca d'Italia, Carlo Azeglio Ciampi, viene nominato Presidente del Consiglio dei ministri nell'aprile 1993, il nome di Dini figura al primo posto tra i probabili successori. In realt\u00e0, il neo-presidente del consiglio Ciampi sarebbe orientato a nominare il vicedirettore generale Tommaso Padoa-Schioppa, ma, a seguito di un compromesso con il Presidente della Repubblica Oscar Luigi Scalfaro, prevarr\u00e0 la scelta del secondo vicedirettore Antonio Fazio.\nDal settembre 1993 al giugno 1994 \u00e8 uno dei vicepresidenti della Banca dei Regolamenti Internazionali (BRI).\nMinistro del tesoro.\nDopo la vittoria elettorale del Polo Silvio Berlusconi alle elezioni politiche del 1994, e il successivo incarico di formare un esecutivo presieduto da Berlusconi stesso, Dini viene proposto da Berlusconi come ministro del tesoro, e capendo che la strada per la posizione di governatore della Bankitalia ormai \u00e8 chiusa, accetta e si dimette dalla Banca d'Italia. Il giorno successivo, giura nelle mani del Presidente della Repubblica Oscar Luigi Scalfaro come ministro del tesoro nel primo governo Berlusconi.\nPresidente del Consiglio dei ministri.\nDopo le dimissioni di Berlusconi, a seguito della sfiducia , il 17 gennaio 1995 Dini, incaricato dal presidente Scalfaro di formare un nuovo governo, costituisce un esecutivo composto esclusivamente da ministri e sottosegretari tecnici e non parlamentari (lo stesso Dini non ha mandati elettivi). \u00c8 sostenuto da PDS, Lega Nord e Partito popolare. Dini mantiene anche \"ad interim\" la carica di ministro del tesoro.\nLa finalit\u00e0 del governo \u00e8 soprattutto quella di traghettare il Paese fino alle elezioni politiche anticipate, che infatti si terranno nell'aprile 1996. Dall'ottobre 1995 al febbraio 1996 tiene anche l'interim del delicato dicastero della giustizia.\nIl governo rester\u00e0 in carica fino al 17 maggio 1996 godendo di maggioranze variabili, ma con un graduale attestarsi su una maggioranza di centro-sinistra estesa alla Lega e ad alcuni esponenti del centro moderato.\nCon la ricerca del consenso fra i partiti del centro-sinistra e i sindacati, il governo Dini riuscir\u00e0 nel difficile compito di emanare una riforma delle pensioni. La riforma Dini ha trasformato il sistema pensionistico italiano da un sistema di tipo retributivo a un sistema che applica uno schema pensionistico con la formula della rendita predefinita sulla contribuzione e sulla crescita ma senza patrimonio di previdenza, con il metodo di calcolo contributivo a capitalizzazione simulata sulla crescita, avviando la transizione dal modello previdenziale corporativo fascista al modello previdenziale universale.\nLista Dini e Ministro degli Esteri.\nIntanto fonda un suo movimento politico: Rinnovamento Italiano. Nell'aprile 1996 si tengono le elezioni politiche, e Dini, aderendo alla coalizione di centrosinistra dell'Ulivo di Romano Prodi, si presenta con una lista personale: la \"Lista Dini\" (formata dal suo Rinnovamento Italiano, dai Socialisti Italiani di Enrico Boselli e dal Patto Segni di Mariotto Segni), che al proporzionale supera lo sbarramento e raggiunge il risultato del 4,3% (pi\u00f9 di 1.600.000 voti), eleggendo 8 deputati, da aggiungersi agli eletti nei collegi uninominali. In Parlamento costituiscono il gruppo chiamato Rinnovamento Italiano, con 26 deputati e 11 senatori.\nIl 17 maggio 1996 Dini \u00e8 nominato Ministro degli affari esteri, incarico che manterr\u00e0 nei quattro governi dell'Ulivo che si succederanno nel corso della XIII Legislatura: Prodi, D'Alema I e II e Amato II. Si dimetter\u00e0 il 6 giugno 2001, dunque sei giorni prima del passaggio delle consegne tra il secondo governo Amato e il governo Berlusconi l'11 giugno 2001.\nSenatore della Repubblica.\nLa Margherita.\nRinnovamento Italiano confluisce nel progetto de La Margherita. Alle elezioni del maggio 2001, L'Ulivo guidato da Francesco Rutelli \u00e8 sconfitto da Silvio Berlusconi. Dini \u00e8 eletto al Senato. Dal febbraio 2002 a luglio 2003 \u00e8 delegato alla Convenzione di preparazione della bozza della Costituzione Europea. Fino alla fine della legislatura \u00e8 vicepresidente del Senato.\nNel 2003 \u00e8 stato diffamato da Igor Marini, che lo accusa di aver intascato tangenti nell'affare Telekom Serbia.\nAlle elezioni politiche del 2006 \u00e8 stato rieletto senatore della Margherita. Nel maggio 2006, il suo nome \u00e8 inserito in una rosa di candidati proposti dalla Casa delle Libert\u00e0 (centro-destra) per la presidenza della Repubblica.\nIl 6 giugno 2006 viene eletto Presidente della 3\u00aa Commissione Affari Esteri del Senato della Repubblica.\nIl 23 maggio 2007 viene inserito tra i 45 membri del Comitato nazionale per il Partito Democratico ma, nella fase costituente del nuovo partito, il 18 settembre, Dini annuncia il suo distacco dal progetto del PD e la costituzione di un soggetto liberaldemocratico che dia spazio a queste ultime istanze.\nLiberaldemocratici.\nIl 1\u00ba ottobre 2007 presenta ufficialmente il simbolo del suo nuovo soggetto politico, Liberal Democratici, fondato con Natale D'Amico, Daniela Melchiorre, Giuseppe Scalera ed Italo Tanoni.\nIn occasione del voto sulla legge Finanziaria del 2008 Lamberto Dini, pur votando la manovra di bilancio, annuncia il suo distacco dalla maggioranza di centrosinistra, auspicando il superamento del Governo Prodi II.\nIl 24 gennaio 2008, in occasione di un importante passaggio parlamentare di fiducia al Governo Prodi, il senatore Dini, eletto nelle file del centro-sinistra, insieme ai Popolari UDEUR di Clemente Mastella, annuncia di votare contro, contribuendo in maniera determinante alla caduta del governo.\nPopolo della Libert\u00e0.\nL'8 febbraio 2008 annuncia l'adesione dei Liberal Democratici al nuovo partito di Silvio Berlusconi: Il Popolo della Libert\u00e0, cambiando ancora una volta coalizione (dal centro-sinistra al centro-destra).\nIl 10 marzo 2008 viene ufficializzata la sua candidatura al Senato della Repubblica e al seguito dei risultati delle elezioni politiche del 13 e 14 aprile 2008 \u00e8 eletto nuovamente senatore, ma nelle file del PdL per la circoscrizione Lazio. Matteo Renzi, Presidente della Provincia di Firenze dell'epoca, lo aveva in precedenza invitato a non ripresentare la sua candidatura in Toscana, dove era gi\u00e0 stato eletto parlamentare per tre legislature con i voti del centrosinistra.\nIl 30 maggio Dini lascia i Liberal Democratici (che rescindono il patto federativo con il PdL) per aderire direttamente al Popolo della Libert\u00e0.\nPresidente della Commissione Affari Esteri del Senato della Repubblica, resta a palazzo Madama fino al marzo 2013."}
{"id": "47242", "revid": "486946", "url": "https://it.wikipedia.org/wiki?curid=47242", "title": "Power Macintosh 7200", "text": ""}
{"id": "47243", "revid": "6923", "url": "https://it.wikipedia.org/wiki?curid=47243", "title": "Giovanni Goria", "text": "Biografia.\nGiovinezza ed esordi in politica.\nDiscendente dei nobili Goria di Maretto, Goria era sposato con Eugenia Obermitto ed aveva due figli, Marco (1971) e Paola (1976). Giovanni Goria era tifoso dell'Asti Calcio e anche della Auxilium Torino di basket diretta da Giuseppe De Stefano, di cui era amico.\nLaureato in Economia e Commercio, Goria intraprese la sua carriera politica iscrivendosi alla Democrazia Cristiana nel 1960 e operando a livello di politica locale. Fu presidente della Cassa di Risparmio di Asti.\nMinisteri.\nVenne eletto alla Camera dei deputati per la prima volta nel 1976. Fu sottosegretario al Bilancio dal 28 giugno 1981 al 3 giugno 1982 nel Governo Spadolini I (venne poi sostituito da Emilio Rubbi in seguito alle sue dimissioni). Dal 1982 ebbe cariche ministeriali in quasi tutti i governi:\nDivenne celebre per il suo stile informale e la sua adattabilit\u00e0 alle trasmissioni televisive. Resta anche memorabile l'icona del suo volto vuoto, incorniciato da barba e capelli fluenti, reiterata dall'allora vignettista della \"Repubblica\" Giorgio Forattini (a sottolineare il suo scarso peso politico).\nPresidente del Consiglio dei ministri.\nIn seguito alle elezioni del 1987 Goria divenne presidente del Consiglio su indicazione del segretario del suo partito Ciriaco De Mita; in tale governo era anche ministro (senza portafoglio) per gli Interventi straordinari nel Mezzogiorno. Fino alla nomina di Matteo Renzi nel 2014, Goria fu, a 44 anni, il pi\u00f9 giovane presidente del Consiglio italiano.\nFu costretto a dare le dimissioni nel 1988 in seguito alla bocciatura in Parlamento del suo bilancio.\nIncarichi successivi e morte.\nGoria venne eletto al Parlamento europeo nel 1989. Si dimise nel 1991 per diventare Ministro dell'agricoltura e delle foreste nel Governo Andreotti VII dal 12 aprile 1991 al 24 aprile 1992. Durante tale ministero Giovanni Goria decise di commissariare la Federconsorzi che in breve fu travolta da una crisi irreversibile. Divenne Ministro delle Finanze nel successivo governo, presieduto da Giuliano Amato.\nCaduto il governo Amato, durante le indagini di Mani pulite lo stesso Goria venne implicato nelle indagini giudiziarie. Il processo a suo carico ebbe inizio nel 1993 e si concluse con il suo proscioglimento; Goria mor\u00ec a causa di un tumore ai polmoni il 21 maggio 1994 ad Asti, dove fu poi sepolto. A lui \u00e8 stata intestata una Fondazione."}
{"id": "47244", "revid": "1590006", "url": "https://it.wikipedia.org/wiki?curid=47244", "title": "Bettino Craxi", "text": "Bettino Craxi \u00e8 stato uno degli uomini politici pi\u00f9 rilevanti della Repubblica italiana e tra i politici italiani pi\u00f9 influenti degli anni 1980. Fu inoltre il primo socialista ad aver rivestito l'incarico di Presidente del Consiglio dei Ministri.\nCraxi aveva una forte sintonia con leader della sinistra europea come Felipe Gonz\u00e1lez e M\u00e1rio Soares, e si impegn\u00f2 fortemente per l'affermazione del ruolo del \"socialismo mediterraneo\". Coinvolto in seguito nelle inchieste di Mani pulite condotte dai giudici di Milano, sub\u00ec due condanne definitive per corruzione e finanziamento illecito al Partito Socialista Italiano, e mor\u00ec mentre erano in corso altri quattro processi contro di lui.\nEgli respinse fino all'ultimo l'accusa di corruzione, mentre ammise di essere a conoscenza del fatto che il PSI aveva accettato finanziamenti illeciti, lamentando che \"per decenni\" tutti i partiti si erano finanziati illegalmente senza mai essere \"oggetto di denunce\", con atteggiamenti di \"complicit\u00e0\". Il governo e il partito di Craxi vennero sostenuti anche da Silvio Berlusconi, con il quale il leader socialista aveva instaurato un rapporto confidenziale, rimanendone politicamente distante ma non avverso.\nAncor oggi, a diversi anni dalla morte, la sua memoria suscita sentimenti controversi. Quelli di apprezzamento si rivolgono a lui come precursore della modernizzazione del Paese e della politica italiana. Quelli di esecrazione sono cagionati dalle condanne riportate a seguito delle indagini di Tangentopoli e della sua decisione di fuggire dall'Italia. Peraltro, sotto il suo governo, tra il 1983 e il 1987 il debito pubblico pass\u00f2 da 400\u00a0000 a un milione di miliardi di lire e il rapporto debito-PIL dal 69% al 92%. Il successivo passaggio della lira dalla banda larga alla banda stretta del Sistema monetario europeo, voluto dal governatore della Banca d'Italia Carlo Azeglio Ciampi, e la conseguente speculazione finanziaria del cosiddetto mercoled\u00ec nero resero necessaria da parte del Governo Amato una manovra da 93\u00a0000 miliardi, riformando le pensioni e attuando il contestatissimo prelievo forzoso del 6\u2030 dai conti correnti degli italiani.\nRecatosi a Hammamet, in Tunisia, mentre erano ancora in svolgimento i procedimenti giudiziari nei suoi confronti, egli mor\u00ec latitante, mentre per i suoi estimatori fu vittima di una giustizia politicizzata, sostenuta dalla stampa, che lo avrebbe costretto all'esilio in Tunisia.\nBiografia.\nInfanzia ed educazione.\nBenedetto Craxi nacque a Milano, presso la clinica ostetrica Macedonio Melloni, il 24 febbraio 1934, primogenito dei tre figli dell'avvocato messinese Vittorio Craxi (1906-1992), trapiantato a Milano, antifascista e perseguitato politico, la cui famiglia paterna era originaria di San Fratello (sui Nebrodi, in provincia di Messina), e di Maria Ferrari, una casalinga di Sant'Angelo Lodigiano (nell'allora provincia di Milano), proveniente da una famiglia di commercianti e mediatori, morta nel 1971. Durante la seconda guerra mondiale, la famiglia decise di affidarlo alle cure del collegio cattolico Edmondo De Amicis di Cant\u00f9 (in provincia di Como), sia per il suo carattere turbolento sia per allontanarlo dai pericoli che la famiglia correva a causa dell'attivit\u00e0 politica contro il regime fascista in cui era coinvolto il padre.\nA seguito del Proclama Badoglio, l'8 settembre 1943, la casa dei Craxi a Casasco d'Intelvi, nel comasco, divent\u00f2 un punto di riferimento per le varie famiglie ebraiche, oltrech\u00e9 per amici militari disertori, in fuga verso la confinante Svizzera. Dopo la Liberazione, il padre assunse la carica di viceprefetto a Milano e, successivamente, quella di prefetto a Como, dove si trasfer\u00ec con la famiglia nel 1945. Pochi mesi dopo, Bettino ritorn\u00f2 in collegio, dapprima a Como e poi di nuovo a Cant\u00f9, arrivando a un passo dall'entrare in seminario.\nAlle elezioni politiche del 1948, suo padre fu candidato al Parlamento per il Partito Socialista Italiano, nelle liste unitarie con i comunisti del Fronte Democratico Popolare; in quest'occasione, Bettino ebbe il suo primo incontro con la politica, facendo propaganda per lui. In seguito, frequent\u00f2 il liceo classico \"Giosu\u00e8 Carducci\" di Milano, pratic\u00f2 la pallacanestro e, all'et\u00e0 di 17 anni, prese la sua prima tessera del PSI, nella sezione di Lambrate, diventandone poi funzionario. Ottenuto il diploma, si iscrisse alla facolt\u00e0 di giurisprudenza della Statale di Milano. Successivamente si trasferir\u00e0 nella facolt\u00e0 di scienze politiche a Urbino, ma, a causa dell'attivit\u00e0 politica, non termin\u00f2 gli studi.\nEsordi della carriera politica.\nNell'ateneo di Urbino fond\u00f2 il \"Nucleo Universitario Socialista\", entrando nel gruppo \"Universit\u00e0 Nuova\", aderente al CUDI (Centro Universitario Democratico Italiano), il raggruppamento studentesco che, nei primi anni dell'UNURI (Unione Nazionale Universitaria Rappresentativa Italiana), un\u00ec le forze della sinistra frontista.\nIn quel periodo teneva i primi discorsi in pubblico, organizzava conferenze, dibattiti, proiezioni cinematografiche e, nel 1956, entrato a far parte del Comitato provinciale del PSI milanese, divent\u00f2 anche vicepresidente nazionale dell'UNURI e dirigente della Federazione Giovanile Socialista. In seguito all'invasione sovietica dell'Ungheria, Craxi, coadiuvato da un gruppo di fedelissimi, s'impegn\u00f2 per il distacco del PSI dalla politica filo-sovietica, finendo per\u00f2 in minoranza: la sua proposta di uscita del Movimento giovanile socialista dall'Organizzazione internazionale della giovent\u00f9 democratica venne respinta. Dopo essere stato eletto consigliere comunale a Sant'Angelo Lodigiano (paese natale della madre) dal novembre di quell'anno, al Congresso nazionale di Venezia del febbraio del 1957, fu eletto nel Comitato centrale del PSI, in rappresentanza della corrente autonomista di Pietro Nenni.\nAssieme ad altri giovani universitari socialisti, entr\u00f2 nell'Unione Goliardica Italiana (UGI), diventando poi membro del Consiglio Nazionale, ma comunisti e socialisti massimalisti lo misero in minoranza, sia nell'UGI, quanto nell'UNURI. Nel frattempo, il partito lo mand\u00f2 a Sesto San Giovanni (in provincia di Milano) come responsabile organizzativo; nel novembre del 1960, fu eletto consigliere comunale a Milano, con pi\u00f9 di 1\u00a0000 preferenze, diventando poi assessore all'Economato nella giunta di centro-sinistra di Gino Cassinis. Nel 1961, fu escluso dal Comitato Centrale del PSI da Francesco De Martino e, nel 1963, assunse la guida della segreteria provinciale milanese del partito e, nel 1965, divenne membro della Direzione Nazionale. Nel frattempo, nel novembre del 1964, fu riconfermato consigliere comunale a Milano, proseguendo il suo impegno pubblico come assessore alla Beneficenza e Assistenza nella giunta di Pietro Bucalossi.\nNel 1966, con l'unificazione del PSI e del PSDI, divent\u00f2 segretario provinciale del PSU milanese, affiancato dai socialdemocratici Enrico Rizzi e Renzo Peruzzotti. Per i successivi sei anni, ricopr\u00ec anche l'incarico di presidente dell'Istituto di scienze per l'amministrazione pubblica (Isap).\nNel 1968 venne eletto per la prima volta deputato al Parlamento con 23\u00a0788 preferenze nel collegio Milano-Pavia. Nel 1970, poco dopo lo sfaldamento del PSU, divent\u00f2 vicesegretario nazionale del PSI, su proposta di Giacomo Mancini. All'interno del partito si impose come uno dei pi\u00f9 accaniti fautori della linea politica di Nenni e di conseguenza della prospettiva di governo del cosiddetto centro-sinistra \"organico\". Nel 1972, con l'elezione di De Martino a segretario nazionale del Partito Socialista durante il Congresso di Genova, Craxi, assieme a Giovanni Mosca, venne confermato nel ruolo di vicesegretario, ricevendo l'incarico di curare i rapporti internazionali del partito. Da rappresentante del PSI presso l'Internazionale Socialista, strinse legami con alcuni dei protagonisti della politica estera del tempo, da Willy Brandt a Felipe Gonz\u00e1lez, da Fran\u00e7ois Mitterrand a M\u00e1rio Soares, da Michel Rocard ad Andreas Papandreou. A partire da quella funzione di responsabile del PSI per gli esteri, e per tutto il seguito della sua carriera politica, appoggi\u00f2, anche finanziariamente, alcuni partiti socialisti messi al bando dalle dittature dei rispettivi Paesi, tra cui il Partito Socialista Operaio Spagnolo, il Movimento Socialista Panellenico e il Partito Socialista Cileno di Salvador Allende, di cui Craxi era amico personale. In omaggio all'apporto dato ai socialisti cileni, Craxi \u00e8 stato insignito del \"Premio Allende\" alla memoria, al Festival del cinema latino-americano di Trieste del 2009.\nElezione a segretario e nuovo corso.\nNel 1976, un articolo sull\"Avanti!\" del segretario socialista De Martino caus\u00f2 la caduta del quarto governo Moro, provocando le successive elezioni anticipate, che si conclusero con una crescita impressionante del PCI di Enrico Berlinguer, mentre la DC riusc\u00ec a rimanere il partito di maggioranza relativa solo per pochi voti. Per il PSI, invece, quelle elezioni furono una pesante sconfitta: i voti scesero sotto la soglia psicologica del 10%. De Martino, che puntava a una nuova alleanza con i comunisti, fu costretto alle dimissioni e si apr\u00ec all'interno del partito una grave crisi.\nAlla ricerca di una nuova identit\u00e0 che rilanciasse il partito, il 16 luglio il Comitato centrale del PSI si riun\u00ec in via straordinaria presso l'Hotel Midas di Roma, eleggendo quale nuovo segretario Bettino Craxi, da pochi giorni capogruppo alla Camera. La scelta del parlamentare lombardo fu frutto di una mediazione fra le varie correnti socialiste, che si presentavano fortemente frammentate e quindi incapaci di far emergere un segretario, appoggiato da una solida maggioranza. Emerse cos\u00ec la volont\u00e0 di eleggere un \"segretario di transizione\" che guidasse il partito fuori dalla crisi.\nIl primo a proporre il nome di Craxi fu Giacomo Mancini, che riusc\u00ec a far convergere sul suo nome anche i voti delle correnti guidate da Claudio Signorile (sinistra lombardiana) ed Enrico Manca (giovani ex demartiniani). Si opposero alla sua elezione soltanto i cosiddetti \"demartiniani\", ostili a colui che era considerato il \"pupillo di Nenni\".\nComunque quest'ultimi, al momento delle votazioni, preferirono astenersi. Secondo un sondaggio commissionato da Craxi, la popolarit\u00e0 del partito era scesa al minimo storico del 6%. Solo dopo lo scandalo di Mani pulite il PSI scender\u00e0 pi\u00f9 in basso.\nCraxi mostr\u00f2 immediatamente le sue doti politiche, palesando di essere tutt'altro che un semplice \"segretario di transizione\". Nomin\u00f2 suoi collaboratori personalit\u00e0 nuove, alcune molto giovani, tanto da dare inizio a quella che sar\u00e0 chiamata la \"rivoluzione dei quarantenni\". Si mosse con determinazione ed energia, puntando al rilancio del partito che, partendo dalla sua grande tradizione, ritrovasse il suo orgoglio e il coraggio di intraprendere nuove strade, di dare inizio a quello che il segretario stesso chiam\u00f2 \"il nuovo corso\".\nCraxi si oppose tenacemente alla politica del compromesso storico varata da Berlinguer, tendente a una sorta d'alleanza tra PCI e DC, che, fatalmente, avrebbe reso i socialisti politicamente irrilevanti.\nPerci\u00f2, deline\u00f2 per il futuro una linea dell'alternanza fra la DC e la sinistra, che doveva essere guidata dal suo partito, per il grave ritardo da lui percepito nell'evoluzione democratica del PCI, ancora strettamente legato all'Unione Sovietica.\nAnche il PSI, per\u00f2, per acquisire credibilit\u00e0 a livello internazionale e candidarsi alla guida della sinistra italiana, al pari con i grandi partiti socialisti e socialdemocratici europei, doveva liberarsi delle concezioni vetero-marxiste, ormai non pi\u00f9 al passo di una realt\u00e0 sociale ed economica del tutto diversa da quella ottocentesca e della prima met\u00e0 del XX secolo.\nPertanto, gi\u00e0 nei primi mesi di segreteria, ci fu l'iniziativa di un revisionismo ideologico del partito, con la rivalutazione del pensiero socialista libertario rispetto al marxismo, che culmin\u00f2 nel saggio scritto dallo stesso Craxi, apparso su \"L'Espresso\" del 27 agosto 1978, intitolato \u00abIl Vangelo socialista\u00bb, nel quale criticava aspramente le dottrine di Marx e, invece, rivalutava positivamente la figura e il pensiero di Proudhon, sottolineando tutte le ragioni che conducevano a una sostanziale differenza tra un comunismo burocratico e totalitario e un socialismo democratico e liberale, condannando senza appello il leninismo:\n\"\u00abLa profonda diversit\u00e0 dei \"socialismi\" apparve con maggiore chiarezza quando i bolscevichi si impossessarono del potere in Russia. Si contrapposero e si scontrarono due concezioni opposte. Infatti c'era chi aspirava a riunificare il corpo sociale attraverso l'azione dominante dello Stato e c'era chi auspicava il potenziamento e lo sviluppo del pluralismo sociale e delle libert\u00e0 individuali [...] La meta finale \u00e8 la societ\u00e0 senza Stato, ma per giungervi occorre statizzare ogni cosa. Questo \u00e8, in sintesi, il grande paradosso del leninismo. Ma come \u00e8 mai possibile estrarre la libert\u00e0 totale dal potere totale? Invece [...] Si \u00e8 reso onnipotente lo Stato [...] Il socialismo non coincide con lo stalinismo [...] \u00e8 il superamento storico del pluralismo liberale, non gi\u00e0 il suo annientamento.\u00bb\"\nCi\u00f2 non fece che acuire i contrasti con il PCI, gi\u00e0 manifestatisi aspramente durante il sequestro Moro: infatti, Craxi fu l'unico leader politico, insieme ad Amintore Fanfani e Marco Pannella, a dichiararsi disponibile a una \"soluzione umanitaria\" che consentisse la liberazione dello statista democristiano, attirandosi addosso le pesanti critiche del cosiddetto \"partito della fermezza\", guidato innanzitutto dai comunisti. Durante il sequestro tiene un comizio a Perledo e rimarca la posizione del PSI per una soluzione umanitaria al sequestro Moro.\nIn quello stesso anno, proprio mentre era in corso il sequestro Moro, si svolse a Torino il XLI congresso del PSI, in cui Craxi riusc\u00ec a farsi rieleggere segretario grazie al consolidamento del pur innaturale \"asse\" tra la sua corrente di \"Autonomia Socialista\", di ispirazione nenniana, e la sinistra lombardiana, rappresentata da Claudio Signorile e Gianni De Michelis, mentre entrava sempre pi\u00f9 apertamente in contrasto con i demartiniani, rappresentati da Enrico Manca.\nCraxi si present\u00f2 agli italiani in una maniera totalmente nuova: da un lato prese esplicitamente le distanze dal leninismo, rifacendosi a forme di socialismo non autoritario, e dall'altro si mostr\u00f2 attento ai movimenti della societ\u00e0 civile e alle battaglie per i diritti civili, sostenute dai radicali, cur\u00f2 la propria immagine attraverso i mass media e mostr\u00f2 di non disdegnare la politica-spettacolo.\nAnche il vecchio simbolo del partito venne modificato: inaspettatamente, proprio alle spalle della tribuna del Congresso di Torino, comparve un enorme garofano rosso, simbolo che faceva parte della tradizione socialista italiana gi\u00e0 prima del 1917, che relegava in basso, in secondo piano, la falce e martello (di matrice sovietica) su libro e sole nascente.\nAvvi\u00f2 una campagna per la \"governabilit\u00e0\", assumendo toni sempre pi\u00f9 decisionisti con quella che nei giornali sar\u00e0 chiamata la \"grinta\" di Craxi; vi fu anche chi la present\u00f2 come l'unica forma di alternativa fino a quando vi sarebbe stata una \"democrazia bloccata\" dalla presenza del pi\u00f9 grande partito comunista dell'Occidente.\nSempre nel 1978, in seguito alle dimissioni del Presidente della Repubblica Giovanni Leone, dopo un'estenuante battaglia parlamentare, Craxi riusc\u00ec a far convergere un gran numero di voti sul nome di Sandro Pertini - primo socialista a salire al Quirinale - con l'appoggio determinante del PCI, che riteneva l'anziano partigiano socialista non favorevole al \"nuovo corso\" craxiano, in quanto legato a una concezione \"tradizionale\" della sinistra.\nIl 3 giugno 1979 si svolsero nuove elezioni anticipate e il PSI arriv\u00f2 al 9,8%. La settimana seguente, Craxi venne eletto europarlamentare (carica alla quale verr\u00e0 rieletto poi anche nel 1989).\nNell'ambito delle trattative per la formazione del nuovo governo, il leader del PSI ricevette dal Presidente della Repubblica Pertini un mandato esplorativo, ma fu ostacolato dal PCI e dalla DC.\nIl 12 agosto nacque il primo Governo Cossiga e i socialisti si astennero; Craxi fu incalzato dai suoi stessi compagni di partito e riusc\u00ec a salvare la segreteria per pochi voti. Il 4 aprile 1980, si form\u00f2 il secondo Governo Cossiga e i socialisti tornarono al governo dopo sei anni.\nNell'aprile dell'anno seguente, al XLII Congresso del PSI di Palermo, Craxi rilanci\u00f2 l'idea di una Grande Riforma delle istituzioni, dell'economia e delle relazioni sociali, della governabilit\u00e0 e della stabilit\u00e0. Fu rieletto segretario del partito con 239\u00a0536 voti su 332\u00a0778.\nL'anno successivo, alla Conferenza programmatica di Rimini, insistette sulla necessit\u00e0 di rimettere in moto la produzione e di combattere l'inflazione.\nPrimo governo Craxi.\nLa nuova linea di Craxi venne duramente criticata dalla sinistra interna, ma ebbe il merito di portare il partito al buon risultato raggiunto alle elezioni politiche del 1983 (dal 9,8% all'11,4%). In seguito a ci\u00f2, Craxi, che nel 1979 aveva dovuto rinunciare al precedente incarico, chiese e ottenne la presidenza del Consiglio e, il 21 luglio, divenne il primo socialista a rivestire tale ruolo.\nIl primo governo Craxi venne sostenuto dal Pentapartito, un'alleanza fra DC, PSI, PSDI, PRI e PLI.\nQuest'alleanza nasceva non da accordi pre-elettorali o da una comune identit\u00e0 di vedute, ma dall'opportunit\u00e0, fortemente sfruttata da Craxi, offerta dal capovolgimento delle alleanze tra le correnti della Democrazia Cristiana, la cui gestione interna s'era assestata sulla linea del Preambolo di Carlo Donat-Cattin, che aveva sostenuto la necessit\u00e0 di \"tenere i comunisti fuori dal governo\"; in pratica, fu l'unica maggioranza capace di potersi formare senza coinvolgere in alcun modo il PCI. Nonostante ci\u00f2, il suo governo fu uno dei pi\u00f9 lunghi nella storia della Repubblica e lasci\u00f2 una traccia profonda nella politica italiana.\nNel maggio del 1984, al XLIII Congresso di Verona, Craxi venne riconfermato dai delegati segretario del PSI per acclamazione.\nPolitica interna.\nIl 5 agosto 1983, il giorno dopo aver formato il suo primo governo, Craxi istitu\u00ec il Consiglio di Gabinetto, dando seguito a un impegno assunto con i partiti del Pentapartito nel corso delle consultazioni: \u00abSi tratta - disse allora Craxi - di un Consiglio nel quale saranno rappresentate tutte le forze politiche; un Consiglio politico, che dovr\u00e0 consentire consultazioni pi\u00f9 rapide su tutte le questioni che saranno poi sottoposte al vaglio del Consiglio dei ministri, su tutte le questioni di indirizzo importanti. Si tratta di un organismo autorevole in cui saranno rappresentati anche i ministeri politici ed economici pi\u00f9 importanti\u00bb.\nLa prima riunione si svolse il 26 agosto e vi presero parte, oltre naturalmente a Craxi, il vicepresidente del Consiglio Arnaldo Forlani, il ministro degli Esteri Giulio Andreotti, il ministro del Tesoro Giovanni Goria e il ministro dell'Interno Oscar Luigi Scalfaro, in rappresentanza della DC, il segretario del PRI e ministro della Difesa Giovanni Spadolini, il ministro dell'Industria Renato Altissimo del PLI, il ministro del Lavoro Gianni De Michelis, socialista, e il Ministro del bilancio e della programmazione economica Pietro Longo del PSDI. Facevano dunque parte del Consiglio i rappresentanti di tutti e cinque i partiti dell'alleanza di governo. Il Consiglio, in seguito, assunse un ruolo centrale e ag\u00ec come sede di concertazione delle principali decisioni politiche nel successivo triennio, contribuendo alla fama di \"governo forte\". Presenziava alle riunioni il sottosegretario alla Presidenza del Consiglio Giuliano Amato (PSI).\nFurono diversi i provvedimenti varati dal governo Craxi, fra i pi\u00f9 importanti:\nTra i progetti non realizzati di Craxi vi fu invece la grande riforma delle istituzioni.\nCome ricord\u00f2 anni dopo il presidente della Repubblica Giorgio Napolitano, infatti, \"il discorso sulle riforme istituzionali che aveva rappresentato, gi\u00e0 prima dell'assunzione della Presidenza del Consiglio, l'elemento forse pi\u00f9 innovativo della riflessione e della strategia politica dell'on. Craxi (...) non si tradusse in risultati effettivi di avvio di una revisione della Costituzione repubblicana. La consapevolezza della necessit\u00e0 di una revisione apparve condivisa (...) ma (...) non segu\u00ec alcuna iniziativa concreta, di sufficiente respiro, in sede parlamentare.\nSi prepar\u00f2 piuttosto il terreno per provvedimenti che avrebbero visto la luce pi\u00f9 tardi, come la legge ordinatrice della Presidenza del Consiglio e, su un diverso piano, significative misure di riforma dei regolamenti parlamentari\".\nRimase quindi \"un inutile abbaiare alla luna\", come lo defin\u00ec Craxi stesso con amarezza, il progetto di una \"grande riforma\" costituzionale in senso presidenzialista, che desse maggiore efficienza in senso decisionista ai poteri pubblici italiani; non si raggiunse mai in Parlamento la maggioranza necessaria anche solo per affacciare l'ipotesi di approvazione di un testo, sul quale peraltro vi erano forti oscillazioni nello stesso \"entourage\" craxiano: vi era chi optava per il presidenzialismo all'americana e chi per quello alla francese.\nEppure, nel 1992, un'autorit\u00e0 in tema di scienza politica come Norberto Bobbio osserv\u00f2 che, rispetto alle riforme costituzionali, \"non si poteva negare che Craxi fosse stato un precursore\". Altro insuccesso fu la sua proposta, sulla scorta di analoghe operazioni effettivamente realizzate negli anni 1970 in Grecia e, in precedenza, negli anni 1950 nella Germania Ovest di Konrad Adenauer, della \"lira pesante\", un progetto per la parit\u00e0 uno a mille della valuta: si parl\u00f2 della possibile coniazione di una moneta con l'effigie di Giuseppe Garibaldi, ma l'operazione non ebbe alcun seguito.\nCon i potentati economici del Nord Italia, il rapporto fu sempre alquanto dialettico: al congresso della CGIL del 1986, Craxi accus\u00f2 gli industriali di voler \"lucrare senza pagare\", ricevendo dalla platea sindacale un caloroso applauso e dando cos\u00ec l'impressione di un'efficacia redistributiva maggiore di quella che, dopo la marcia dei quarantamila, che aveva visto spuntarsi le armi del sindacalismo confederale, era promessa dal massimalismo di sinistra facente capo al PCI. Di contro, la Confindustria evidenzi\u00f2 polemicamente che da un lato si chiedeva agli industriali un contributo al benessere della collettivit\u00e0, ma a ci\u00f2 non corrispondeva una buona condotta della politica nella gestione del denaro pubblico.\nInfatti, dagli anni 1970 la spesa pubblica decoll\u00f2 e il sistema partitico non fece nulla per porvi un freno. Assai pi\u00f9 criticati, perch\u00e9 rientranti in una nozione di ingerenza dello Stato nell'economia, furono gli interventi del governo Craxi per la fine del mandato di Enrico Cuccia come presidente di Mediobanca, elusa dal consiglio di amministrazione con la sua nomina a presidente onorario, e l'opposizione alla vendita della SME, il complesso alimentare dell'IRI, negoziata direttamente dal suo presidente Romano Prodi e smentita da una direttiva del Governo.\nPolitica estera dei governi Craxi.\nIn politica estera, il governo Craxi e il personale intervento del Presidente del Consiglio \"si caratterizzarono per scelte coraggiose volte a sollecitare e portare avanti il processo d'integrazione europea, come apparve evidente nel semestre di presidenza italiana (1985) del Consiglio europeo\". Si tratta di un indirizzo che prosegu\u00ec anche nei successivi governi a partecipazione socialista e che port\u00f2 al deciso avallo del trattato di Maastricht nel 1992 (nonostante questo trattato contenesse \"in nuce\" la fine della politica economica di debito pubblico su cui si era fondata la Prima repubblica, compreso il quindicennio di governi a partecipazione socialista).\nCraxi continu\u00f2 anche la politica atlantista dei suoi predecessori. In seguito alla \"doppia decisione\" della NATO di reagire all'installazione degli SS-20, sin dal 1979 aveva dato l'appoggio del suo partito per l'installazione in Sicilia dei missili \"Cruise\" puntati contro l'URSS: fu da allora \"che la politica italiana (e quella euroatlantica) incrocia la fase decisiva dell'iniziativa americana per l'installazione degli euromissili\". Secondo Zbigniew Brzezinski, l'ex segretario di Stato di Carter, \u201dsenza i missili Pershing e Cruise in Europa la guerra fredda non sarebbe stata vinta; senza la decisione di installarli in Italia, quei missili in Europa non ci sarebbero stati; senza il PSI di Craxi la decisione dell'Italia non sarebbe stata presa. Il Partito Socialista italiano \u00e8 stato dunque un protagonista piccolo, ma assolutamente determinante, in un momento decisivo\u201d.\nNel contempo, Craxi mantenne una linea autonoma e di attenzione ad alcune cause terzomondiste, come gi\u00e0 lasciava prevedere prima del suo arrivo alla guida del Governo il sostegno dato all'Argentina, all'epoca sotto la dittatura militare della giunta del generale Leopoldo Galtieri, nella guerra delle Falkland, senza per\u00f2 interferire in alcun modo nel conflitto. Stipul\u00f2 accordi con i governi della Jugoslavia e della Turchia; sostenne anche il brutale dittatore della Somalia Mohammed Siad Barre, segretario del Partito Socialista Rivoluzionario Somalo.\nForn\u00ec un convinto appoggio alla causa palestinese, intrecciando relazioni diplomatiche con l'OLP e il suo leader, Yasser Arafat, di cui divenne amico personale, sostenendone le iniziative. Obiettivo dichiarato dell'amministrazione craxiana, era quello di fare dell'Italia una potenza regionale nell'area del Mar Mediterraneo e del Vicino Oriente. In quest'ambito, tre episodi sono considerati quelli pi\u00f9 significativi, e tutti e tre coinvolsero gli Stati rivieraschi di fronte alle coste italiane: Egitto, Libia e Tunisia.\nInfine il suo governo promosse il nuovo Concordato con la Santa Sede, noto come l'accordo di Villa Madama dall'omonima residenza dove nel 1984 si arriv\u00f2 alla firma con il cardinale Agostino Casaroli, Segretario di Stato della Santa Sede. Con tale revisione il cattolicesimo cessava di essere considerato \"religione di Stato\" in Italia, e veniva abolita la cosiddetta \"congrua\"; contemporaneamente veniva istituito il contributo dell'8 per mille sull'IRPEF nella dichiarazione dei redditi, per i finanziamenti sia alla Chiesa cattolica sia alle altre confessioni, e mutato da obbligatorio a facoltativo l'insegnamento della religione cattolica nelle scuole pubbliche italiane. A ci\u00f2 fece seguito, nel 1987, un simile concordato anche con le comunit\u00e0 ebraiche.\nCrisi di Sigonella.\nLa cosiddetta \"Crisi di Sigonella\" rappresent\u00f2 forse l'episodio pi\u00f9 noto a livello internazionale della politica estera craxiana. Il complesso e delicato caso diplomatico avvenne nell'ottobre del 1985, appunto nella base NATO di Sigonella, in Sicilia, rischiando di sfociare in uno scontro armato tra VAM (Vigilanza Aeronautica Militare) e Carabinieri di stanza all'aeroporto da una parte e gli uomini della Delta Force (reparto speciale delle forze armate statunitensi) dall'altra, all'indomani di una rottura politica, poi ricomposta, tra Craxi e il presidente degli Stati Uniti Ronald Reagan, circa la sorte dei sequestratori della nave da crociera italiana Achille Lauro, che avevano ucciso Leon Klinghoffer, un passeggero disabile, statunitense ed ebreo.\nCraxi riteneva che i terroristi andassero processati sotto la giurisdizione italiana, e cos\u00ec avvenne, anche se il loro capo, Abu Abbas, riusc\u00ec a rifugiarsi in Iraq.\nRicordando l'evento trent'anni dopo, Arnaldo Forlani ha sostenuto che \"tra l'essere e l'apparire Craxi privilegiava l'essere\" e che, convintosi della giustezza della sua posizione, nella circostanza ag\u00ec senza accettare una maggiore condivisione nella decisione assunta.\nBombardamento statunitense di Tripoli.\nAll'epoca del bombardamento statunitense su Tripoli, avvenuto il 14 aprile 1986, il ruolo di Craxi fu reputato eccessivamente prudente, se non addirittura accondiscendente, nei confronti del regime di Gheddafi a seguito del lancio di testate missilistiche su Lampedusa da parte della Libia, avvenuto il giorno successivo per rappresaglia all'intervento statunitense, e per questo duramente criticato dalla stampa nazionale.\nOltre venti anni dopo \u00e8 emersa una diversa descrizione dei fatti, secondo cui Craxi avvert\u00ec preventivamente Gheddafi dell'imminente attacco statunitense su Tripoli, consentendogli in tal modo di salvarsi.\nSi tratta di una ricostruzione conforme con le note posizioni del governo italiano che considerava la dura ritorsione statunitense, scaturita dalla politica libica d'aperto appoggio al terrorismo internazionale, come un atto improprio che non doveva coinvolgere come base di partenza dell'attacco il suolo italiano. Tale versione \u00e8 coerente anche con alcune ricostruzioni dei missili su Lampedusa, segnatamente quella secondo cui i missili sarebbero stati un espediente per coprire \"l'amico italiano\" agli occhi degli statunitensi: lo dimostrerebbe la scarsa capacit\u00e0 offensiva di penetrazione dei missili, che per altro sarebbero caduti in mare senza cagionare alcun danno.\nNel contempo questa tesi non spiega come facesse Craxi a conoscere l'attacco due giorni prima, visto che esso fu condotto da navi della VI flotta alla fonda nel golfo della Sirte e che ostentatamente all'epoca si disse che il governo italiano, cos\u00ec come tutti gli altri governi della NATO con l'eccezione di quello del Regno Unito, non era stato coinvolto nella sua preparazione. Sul punto \u00e8 giunta recentemente una testimonianza diretta del consigliere diplomatico di Craxi a palazzo Chigi, l'ambasciatore Antonio Badini, secondo cui Reagan invi\u00f2 Vernon Walters a informare il governo italiano dell'imminente attacco a Gheddafi e Craxi, non essendo riuscito a convincere gli statunitensi a desistere, decise di salvare la vita al leader libico per evitare un'esplosione di instabilit\u00e0 in un Paese islamico di fronte all'Italia.\nDeposizione di Bourghiba.\nNel novembre del 1987, la senescenza fisica e mentale di Habib Bourghiba, \"padre della patria\" tunisino, indusse la diplomazia francese a cercare di \"teleguidare\" un proprio candidato alla successione, ma ventiquattr'ore prima della mossa francese la successione di Bourghiba avvenne con il colpo di Stato incruento di Zine El-Abidine Ben Ali che prese il potere mantenendolo per oltre 23 anni (fino al gennaio 2011). Craxi offr\u00ec immediatamente a Zine El-Abidine Ben Ali il necessario sostegno internazionale.\nDieci anni dopo le memorie dell'ammiraglio Fulvio Martini, allora capo del SISMI, rivelarono che non solo si era avuto il prematuro e concordato riconoscimento internazionale italiano del nuovo governo tunisino, ma addirittura la scelta del nuovo Presidente \"bruciando sul tempo\" il candidato di Parigi.\nSecondo governo Craxi e \"staffetta\".\nUna nuova crisi esplose nel 1986. Ciriaco De Mita, il segretario della Democrazia Cristiana, ottenne che il secondo incarico conferito dal nuovo Capo dello Stato Francesco Cossiga a Craxi fosse vincolato a un informale \"patto della staffetta\", che avrebbe visto un democristiano alternarsi alla guida del governo dopo un anno, per condurre al termine la legislatura. Dopo aver taciuto per mesi intorno a questo patto, avallandone implicitamente l'esistenza, Craxi sconfess\u00f2 l'accordo in un'intervista con Giovanni Minoli nella trasmissione Mixer del 17 febbraio 1987.\nLa sfida cos\u00ec pubblicamente lanciata ricompatt\u00f2 la DC e fu raccolta da De Mita, che fece nuovamente cadere il governo e, con un governo Fanfani, port\u00f2 il Paese alle urne; con un gesto di sfida Craxi dichiar\u00f2 che non gli interessava guidare il governo durante il periodo elettorale perch\u00e9 \"non stiamo in America Latina, dove \u00e8 il prefetto che decide l'esito delle elezioni in una provincia\". Il 14 giugno 1987 il risultato elettorale premiava l'operato craxiano: infatti il PSI saliva al 14,3% dei consensi.\nLa fine del governo Craxi port\u00f2 ad attestazioni di stima e di rammarico per la sua caduta da parte di diversi giornali stranieri, come \"Le Monde\", \"The\" \"Wall Street Journal\", \"Financial Times\".\nRottura con la DC di De Mita.\nDal 1987 in poi la DC non fu pi\u00f9 disponibile a dare la fiducia a Craxi, preferendo sostenere come presidente del Consiglio prima Giovanni Goria e poi Ciriaco De Mita. Fu solo uno degli episodi che costell\u00f2 il rapporto burrascoso e conflittuale tra De Mita e Craxi, spiegabile forse nel fatto che il leader democristiano era anche il punto di riferimento per tutta quell'area della sinistra interna della DC che si dimostrava maggiormente incline a collaborare col PCI anzich\u00e9 col PSI. Anche alla luce di questo orientamento, Craxi resse il gioco a Forlani e Andreotti nella progressiva sottrazione a De Mita della segreteria DC, prima, e della Presidenza del Consiglio dopo.\nIn questo periodo scrisse molto per l\"'Avanti!\", firmando i suoi taglienti corsivi con lo pseudonimo \"Ghino di Tacco\" (attribuitogli dal direttore de \"la Repubblica\" Eugenio Scalfari).\nDi quella stagione di decisionismo senza Craxi presidente rimase agli atti l'approvazione della modifica dei Regolamenti parlamentari che abol\u00ec il voto segreto nell'approvazione delle leggi di spesa; invano richiesta da Craxi negli anni da Presidente del Consiglio, fu conseguita grazie alla sua \"politique d'abord\", di attacco al governo De Mita.\nIn questi anni Craxi ottenne importanti ruoli alle Nazioni Unite: fu rappresentante del segretario generale dell'ONU Per\u00e9z de Cu\u00e9llar per i problemi dell'indebitamento dei Paesi in via di sviluppo (1989); successivamente svolse l'incarico di consigliere speciale per i problemi dello sviluppo e del consolidamento della pace e della sicurezza (rinnovatogli nel marzo 1992 da Boutros-Ghali).\nFine degli anni 1980.\nRendita di posizione e deriva partitocratica.\nIl ritorno al governo della Democrazia Cristiana fu accompagnato da un'accentuata conflittualit\u00e0, all'interno dell'alleanza col PSI: Craxi inaugur\u00f2 una tecnica di \"movimentismo\" (corredata di frequenti minacce di crisi di governo, che rientravano dopo aver ottenuto dall'alleato di governo le concessioni richieste), che fu definita \"rendita di posizione\". Conseguenze furono importanti battaglie condotte - al di fuori del vincolo di maggioranza - a fianco di alleati occasionali: quella sulla responsabilit\u00e0 civile dei giudici a fianco di Marco Pannella, quella sulla chiusura delle centrali nucleari a fianco dei Verdi, ambedue coronate dal successo referendario; quella sull'ora di religione e quella sulla penalizzazione del consumo di droghe a fianco dell'ala conservatrice dello schieramento politico.\nMa la sensazione che se ne trasse fu di un'estrema disinvoltura tattica, lontana dalla rimozione delle cause del dissesto del Paese e finalizzata solo ad acquisire vantaggi elettorali. La traduzione di questi vantaggi in cariche pubbliche - secondo un metodo di spartizione assai accurato e, quel che \u00e8 peggio, generalizzato a tutti i livelli della vita politica, sia nazionale sia locale, con capovolgimenti di alleanze locali in base a esigenze nazionali - era foriera, invece, di un'estremizzazione dei vizi partitici gi\u00e0 intrinseci al sistema politico italiano.\nUno degli assunti pi\u00f9 reiterati della retorica craxiana - la facile polemica sull'assemblearismo e il consociazionismo, che aveva \"favorito nel nostro paese rendite di posizione (...) di coloro che hanno amministrato senza doverne dare troppo conto all'opposizione, che assai spesso \u00e8 pervenuta ad accordi con la maggioranza\", ritardando o impedendo la modernizzazione del Paese - veniva quindi controbilanciato da un fenomeno gravido di conseguenze proprio sul piano dell'efficienza del sistema: \"la formazione della volont\u00e0 politica non avviene pi\u00f9 attraverso un processo pubblicistico e collegiale, quanto piuttosto attraverso un processo privatistico e contrattuale\".\nPersino un momento di trasparenza della vita politica come l'abolizione del voto segreto nell'approvazione delle leggi di spesa - per il quale Craxi insistette fino a ottenere, nel novembre 1988, l'apposita revisione dei regolamenti parlamentari - fu guardato con sospetto dall'opposizione parlamentare: ci si chiese se \"l'estensione del voto palese andr\u00e0 nel senso di rafforzare l'elemento pubblicistico e collegiale, oppure se la Camera dei deputati e il Senato della Repubblica saranno chiamati semplicemente a ratificare accordi raggiunti nell'ambito delle coalizioni governative\".\nDominio sul PSI, \"unit\u00e0 socialista\" e rapporti col PCI.\nA partire dalla vittoria elettorale del 1983, con la crescita di consenso per il PSI, all'interno del partito socialista non vi furono correnti organizzate dichiaratamente in opposizione a Craxi, tanto che nei successivi congressi, egli fu sempre rieletto con votazioni quasi unanimi; l'unica corrente ufficialmente non craxiana rimase quella di Michele Achilli, con meno del 2% degli iscritti. A porsi contro Craxi rimasero alcuni esponenti, anche prestigiosi, che condussero solitarie battaglie. Uno su tutti Giacomo Mancini, che esclam\u00f2 in un congresso \"Questo non \u00e8 pi\u00f9 il partito socialista italiano; \u00e8 il partito craxista italiano\".\nAnche fra i sostenitori di Craxi vi era coscienza della grande autorit\u00e0 che aveva il segretario nel partito, senza precedenti nella storia del socialismo italiano. Tuttavia l'apparente unanimismo craxiano si basava su una sostanziale frantumazione del partito in periferia: a fronte dell'adesione di tutti i leader regionali e locali del PSI alla politica del Segretario nazionale, questi era costretto a lasciar campo libero nei territori ai vari esponenti socialisti locali, che magari avevano un passato ideologico demartiniano, manciniano o lombardiano, la cui adesione al craxismo era legata solo alla constatazione della sua buona riuscita a livello elettorale e di competizione di potere con la DC.\nCi\u00f2 fu reso evidente dal fallimento della proposta di \"autoriforma\" del PSI, portata avanti, su mandato di Craxi, dal vicesegretario socialista Claudio Martelli nel 43\u00ba Congresso di Verona del 1984, nella quale tutti gli esponenti locali videro il tentativo della Segreteria nazionale di voler mettere sotto controllo il Partito a livello territoriale, prospettiva alla quale si ribellarono, sabotando nei fatti le conclusioni congressuali, peraltro gi\u00e0 molto pi\u00f9 blande rispetto alla proposta iniziale. \u201cTutto il partito sta sulle mie spalle\u201d, denunci\u00f2 Craxi nel 1990.\nAll'inizio degli anni 1980, Craxi\u00a0\u2013 che gi\u00e0 nel 1979 aveva avviato una revisione ideologica, inneggiando al socialismo umanitario di Proudhon in luogo di quello scientifico di Marx\u00a0\u2013 prosegu\u00ec e incoraggi\u00f2 una revisione anche estetica del partito. Ad esempio, vennero cancellati dal programma politico del PSI alcuni termini che potevano ricondurre al marxismo; venne eliminato il termine autonomismo che venne sostituito con la parola riformismo. Venne inoltre abolito il termine \"Comitato Centrale\" (perch\u00e9 esso riconduceva immediatamente alla struttura dei partiti comunisti), sostituito dal pi\u00f9 neutro \"Assemblea Nazionale\", nella quale entrarono a far parte oltre ai politici anche uomini dello spettacolo, della moda, dello sport e della cultura; per l'Assemblea Nazionale del 1991 Rino Formica coni\u00f2 l'eloquente immagine di una \"corte di nani e ballerine\".\nGli appuntamenti congressuali e le assemblee di partito furono caratterizzate dalle celebri scenografie ideate dall'architetto Filippo Panseca, con alcuni eccessi di spettacolarizzazione che furono (sommessamente) criticati dai suoi stessi compagni di partito.\nFu abbandonato il tradizionale anticlericalismo socialista (con l'approvazione del nuovo Concordato) e fu ridotta e infine eliminata (dal 1987) la falce e martello dal simbolo storico del PSI, riportando in auge l'antica simbologia del socialismo ottocentesco del garofano rosso, che da allora divenne emblema del partito. Soprattutto dopo il 1989 (quando cadde il muro di Berlino), ritenendo ormai prossima la crisi del PCI, nelle intenzioni di Craxi entr\u00f2 anche il lancio di un progetto di riunificazione della sinistra, con la parola d'ordine dell'\"unit\u00e0 socialista\", scritta che fu inserita nel simbolo del partito, eliminando la dicitura di \"Partito Socialista Italiano\" e mantenendo solo la sigla \"PSI\".\nIl rapporto assai travagliato con il PCI risale agli anni della guerra fredda, quando citando Guy Mollet Craxi aveva sostenuto che \"I comunisti non sono a sinistra, sono a est\": ma furono \"i comunisti della seconda generazione, quella dopo Togliatti e Longo\", quelli che \"non apprezzano la sua posizione e gliela fanno pagare cara, avvalendosi anche dell'implacabile collaborazione del direttore di Repubblica, che pure nei lontani anni 1960 era stato fraternamente appoggiato da Craxi, con Lino Jannuzzi, nella campagna elettorale\" (sia Eugenio Scalfari sia Lino Jannuzzi nel 1968 vennero fatti eleggere in Parlamento dal PSI, al fine di evitare loro il carcere, fornendogli l'immunit\u00e0 parlamentare per la condanna \u2212 rispettivamente a 15 e a 14 mesi di reclusione \u2013 per il reato di diffamazione a mezzo stampa inflitta loro in relazione alla denuncia nel 1967 sul settimanale \"L'Espresso\" del cosiddetto \"caso SIFAR\").\nLo stimolo continuo al PCI affinch\u00e9 si trasformasse in un partito della sinistra europea in senso occidentale era impresso da Craxi con una metodica scevra dalle sudditanze politiche dei suoi predecessori, giovandosi anche della posizione di potere acquisita dal PSI nei lunghi anni di governo con la DC. Tale proposta politica venne rifiutata dai comunisti, tanto che la posizione socialista \u00e8 stata descritta dall'esponente comunista Claudio Petruccioli come una disperante sindrome da \"riserva indiana\", in cui il PSI costringeva in un ghetto politico il PCI ponendosi \"all'imboccatura della valle\" della politica di governo ed esigendo un pedaggio democratico che non gli venne mai concesso.\nAl contrario, Craxi fu favorevole all'entrata del neonato Partito Democratico della Sinistra nell'Internazionale Socialista (di cui lo stesso leader socialista fu vicepresidente fino al 1994), proprio perch\u00e9 considerava positivo il definitivo distacco dell'ex PCI dalla tradizione comunista e l'apertura di un rapporto non pi\u00f9 solo da \"osservatori\" tra il PDS e i partiti socialisti, socialdemocratici e laburisti.\nIl PCI guidato da Achille Occhetto rifiut\u00f2 il progetto di Craxi di costituzione di un unico grande partito della sinistra democratica in Italia (essendo venute meno le ragioni, tutte relative allo schieramento a livello internazionale, della scissione di Livorno del 1921 e della scissione di Palazzo Barberini del 1947). Esso invece diede vita al PDS che, pur richiamandosi al socialismo democratico europeo, mantenne e, anzi accrebbe la polemica e l'aggressivit\u00e0 nei confronti del PSI craxiano, accusato di perseguire una strategia annessionistica verso il nuovo partito.\nTale valutazione, alquanto irrealistica se si tiene conto dei rapporti di forza fra i due partiti (nelle elezioni politiche del 1987 il PCI aveva conseguito il 26,57% dei voti, il PSI il 14,27%; nelle regionali del 1990 il PCI aveva conseguito il 23,99%, il PSI il 15,30%), venne avvalorata da alcuni passi falsi dei socialisti, come il tentativo di far aderire al PSI Gianfranco Borghini, esponente dell'ala \"migliorista\" del PCI (alla fine fu solo suo fratello, Giampiero Borghini, a iscriversi coi socialisti), tentativo particolarmente criticato dai riformisti del PCI, che lo considerarono un'aggressione da rintuzzare con decisione.\nIl progetto di alcune limitatissime liste comuni, sperimentato nelle elezioni amministrative del 1992 (dove non riscosse molto successo), naufrag\u00f2 definitivamente in seguito alle inchieste di Tangentopoli.\nIn tale occasione, a parte un iniziale momento di sbandamento dovuto al presunto coinvolgimento di alcuni importanti esponenti comunisti nelle inchieste (Barbara Pollastrini, Marcello Stefanini, Primo Greganti), gli ex PCI pensarono solo ad approfittare dello sfaldamento del PSI, cercando di sostituirsi ai socialisti in tutte le posizioni che questi erano costretti a lasciare, sia a livello istituzionale sia politico: ad esempio, nel 1994 il segretario della \"Quercia\" Achille Occhetto sostitu\u00ec Craxi alla vicepresidenza dell'Internazionale Socialista.\nCAF e governi Andreotti.\nNel 1989, Craxi torna alla carica contro la maggioranza della Democrazia cristiana espressione della sinistra interna: \u00e8 deciso a ritornare a Palazzo Chigi, ma per farlo deve scalzare De Mita dalla guida del governo e del partito. Forma perci\u00f2 con i democristiani Giulio Andreotti e Arnaldo Forlani un'alleanza di ferro: il C.A.F. (dalle iniziali dei cognomi dei tre protagonisti), che fu definita la \"vera regina d'Italia\".\nAl Congresso di Milano di maggio Craxi fu rieletto segretario di partito con il 92% dei voti rilanciando il tema della Grande Riforma, puntando all'elezione diretta del presidente della Repubblica e auspicando la riforma dei regolamenti parlamentari in modo da rendere pi\u00f9 agevole l'azione dei governi.\nFece approvare una mozione che - anche per le modalit\u00e0 con cui viene illustrata dal fidatissimo vicesegretario Claudio Martelli, allora considerato il suo delfino 'in pectore' - suon\u00f2 come esplicita sfiducia al governo De Mita.\nDe Mita rassegna le dimissioni da Presidente del Consiglio, dopo che aveva perso gi\u00e0 la segreteria democristiana che era andata nelle mani di Arnaldo Forlani, alleato di Andreotti. Quest'ultimo assume la guida di due governi che reggono fino al 1992. Sono anni \"di assoluto immobilismo\": il governo sembra incapace di prendere decisioni concrete; nel Paese si diffonde un forte malcontento, accentuato dai sospetti emersi con lo scandalo Gladio. Craxi confida apertamente in un logoramento democristiano e spera nella possibilit\u00e0 di portare il partito socialista al centro della scena politica, assumendo quel ruolo-guida, che fino a quel momento apparteneva alla DC.\nSi mostra fiducioso di s\u00e9, anche quando il referendum sulla preferenza unica, promosso da Mario Segni \u2013 al quale Craxi si era opposto invitando gli italiani ad \"andarsene al mare\" \u2013 raccoglie invece un larghissimo consenso. Il progetto di Craxi, coltivato a lungo, non si sarebbe per\u00f2 mai realizzato: secondo Giuliano Amato, dopo il crollo del muro di Berlino si fin\u00ec per contare \"pi\u00f9 sulla definitiva disfatta dell'ex PCI che non sulla prospettiva di assumere noi la guida della sinistra. Sbagliammo: invece di attendere che il cadavere del PDS passasse sul fiume, avremmo dovuto invocare noi le ragioni della convergenza\".\nNella stessa circostanza Amato afferm\u00f2 che \"forse ebbe un peso anche la sua malattia, molto seria, alla quale teneva testa solo grazie alla sua fibra veramente robusta, perch\u00e9 nei fatti non si curava, era sregolatissimo. Mi venne detto da medici esperti che l'incedere del diabete determina anche incertezze nuove nel carattere delle persone che ne soffrono. Pu\u00f2 essere dunque che il suo ritrarsi da una decisione rischiosa fosse anche la conseguenza di un cattivo stato di salute\"; in effetti, all'agosto 1990 risale il primo ricovero di Craxi al San Raffaele di Milano per le complicazioni derivate dal diabete mellito che l'avrebbe portato alla morte dieci anni dopo.\nUn'altra chiave di lettura \u00e8 invece quella secondo cui \"per un cattivo governo il momento pi\u00f9 pericoloso \u00e8 sempre quello in cui comincia a riformarsi\", secondo la \"legge\" enunciata da Alexis de Tocqueville e di cui in quegli stessi anni sperimentarono la fondatezza altre \"democrazie bloccate\" come il Giappone monopolizzato dal partito liberaldemocratico. La recessione economica, la crisi politica della Prima Repubblica, l'aumento del gi\u00e0 abnorme debito pubblico e l'affermazione delle liste regionali (in particolare la Lega Lombarda) causarono il crollo del sistema politico di cui egli fu grande protagonista; inoltre, le inchieste giudiziarie avviate nei suoi confronti causarono la sua caduta, stavolta definitiva.\nCaduta.\nImpatto di Mani Pulite sulla fine della carriera politica.\nL'epicentro del potere socialista e craxiano era Milano, centro nevralgico della finanza e degli affari, con il cui ambiente il PSI fin\u00ec per identificarsi. Nel dicembre del 1986 si avvicenda alla guida del comune Paolo Pillitteri, cognato di Craxi, sostituendo Carlo Tognoli, con una giunta pentapartito. Il 17 febbraio 1992, l'ingegnere Mario Chiesa, esponente del PSI, gi\u00e0 assessore del comune di Milano con l'ambizione alla poltrona di sindaco, viene arrestato in flagranza per aver intascato una tangente da una ditta di pulizie.\nCraxi al TG3 del 3 marzo, a un mese dalle elezioni politiche, commenter\u00e0 sostenendo che \u00abuna delle vittime di questa storia sono proprio io [...] Mi trovo davanti a un mariuolo che getta un'ombra su tutta l'immagine di un partito che a Milano, in 50 anni, non ha mai avuto un amministratore condannato per reati gravi contro la pubblica amministrazione\u00bb. Il 23 marzo Chiesa inizia a confessare svelando ai pubblici ministeri dell'inchiesta Mani Pulite il complesso sistema di tangenti che coinvolgono i dirigenti milanesi del PSI. Craxi, fiducioso che il crollo della DC sia imminente, organizza una massiccia campagna elettorale, puntando alla presidenza del Consiglio. Il 6 aprile l'intero Quadripartito del governo Andreotti VII esce dalle urne con un clamoroso 48,8%. Il PSI, dal canto suo, passa dal 14,3 al 13,5%, ma a Milano c'\u00e8 gi\u00e0 un crollo di oltre 5 punti (dal 18,6 al 13,2%).\n\u00abUn piccolo calo\u00bb commenta Craxi \u00abrispetto alla crisi dei partiti di governo\u00bb. In virt\u00f9 di questo, Craxi chiede la guida del nuovo governo, per poter portare \u00abl'Italia fuori dal caos\u00bb. Ma il nuovo Presidente della Repubblica Oscar Luigi Scalfaro rifiuta di concedere incarichi ai politici vicini agli inquisiti. Craxi \u00e8 costretto a farsi da parte; al suo posto viene nominato il socialista Giuliano Amato.\nPenultimo discorso parlamentare (3 luglio 1992).\nDal maggio 1992 \"Mani Pulite\" era per\u00f2 ormai una questione nazionale, tanto da spingere Craxi il 3 luglio 1992 alla Camera, durante il discorso di fiducia al governo Amato I, a chiamare in correit\u00e0 tutto il Parlamento: secondo lui, all'ombra di un finanziamento irregolare ai partiti e al sistema politico, \"fioriscono e si intrecciano casi di corruzione e di concussione, che come tali vanno definiti, trattati, provati e giudicati. E tuttavia, d'altra parte, ci\u00f2 che bisogna dire e che tutti sanno del resto, \u00e8 che buona parte del finanziamento politico \u00e8 irregolare od illegale\". Questa la parte saliente del discorso alla Camera dei deputati del 3 luglio 1992:\nAvvisi di garanzia.\nIn un corsivo sull\"'Avanti!\" \u2013 firmato con il consueto pseudonimo \"Ghino di Tacco\" \u2013 attacc\u00f2 gli inquirenti e Di Pietro: \"non \u00e8 tutto oro quel che luccica\". Questo attacco, cui fece seguito il giudizio riferito da Rino Formica circa il \"poker d'assi\" che Craxi aveva mostrato in una direzione del suo partito sul conto di Di Pietro, non riusc\u00ec a emanciparsi dall'impressione che Craxi difendesse s\u00e9 stesso non con i fatti, ma con vaghe teorie \"complottistiche\", volte a chiamare a raccolta sostenitori politici che non vennero mai allo scoperto.\nL'impotenza politica di Craxi si accentu\u00f2 quando la situazione processuale precipit\u00f2 a causa della sua chiamata in correit\u00e0, fino a quel momento solo adombrata: il 15 dicembre 1992 Craxi ricevette il primo degli avvisi di garanzia della Procura di Milano.\nIl sentimento anticraxiano esplose nel Paese: \"fu un autentico contagio di massa, un meccanismo accusatorio\" nel quale \"non passava giorno senza che Craxi incontrasse per strada giovinastri che gli gridavano \u00abLadro!\u00bb mostrandogli i polsi incrociati. Nacque una specie di ritualit\u00e0\u201d nella pubblica riprovazione, tanto che un giorno \"il sosia televisivo Pier Luigi Zerbinati si nascose in un'auto per paura di essere scambiato per Craxi\".\nIl nuovo governo ebbe vita tormentata fin dagli inizi. Poco dopo l'avviso a Craxi - arrivato a dicembre 1992 - una \"pioggia di avvisi di garanzia\" cadde sulle teste dei principali leader politici nazionali. Il PSI venne travolto dalle inchieste; la sua dirigenza fu decimata e perse la guida del governo dopo la mancata firma del presidente Scalfaro al decreto Conso che mirava a una \"soluzione politica\" depenalizzando il finanziamento illecito ai partiti.\nIl 23 marzo 1993 gli avvisi di garanzia - tutti per episodi circostanziati di corruzione e finanziamento illecito di partito - erano diventati 11, ma gi\u00e0 l'11 febbraio 1993 Craxi si era visto costretto a dimettersi dalla segreteria del PSI.\nAnche gli altri due componenti del cosiddetto CAF, Forlani e Andreotti, verranno raggiunti in quel periodo da informazioni di garanzia, il primo nell'ambito del processo per tangenti negli appalti Eni-Snam-Autostrade, il secondo con l'accusa di associazione per delinquere di stampo mafioso: Forlani fu assolto dai capi di imputazione a lui ascritti; per Andreotti fu dichiarato il non doversi procedere per i fatti avvenuti prima del 1980, mentre per i fatti successivi fu assolto.\nUltima difesa parlamentare (29 aprile 1993).\nCraxi stesso ricevette una ventina d'avvisi di garanzia e dopo aver accusato la Procura di Milano di muoversi dietro \"un preciso disegno politico\", si present\u00f2 alla Camera il 29 aprile 1993, lo stesso giorno del giuramento del governo Ciampi, e in un famoso discorso della durata di cinquantatr\u00e9 minuti proclam\u00f2: \u00abBasta con l'ipocrisia!\u00bb; tutti i partiti\u00a0\u2013 secondo Craxi\u00a0\u2013 si servivano delle tangenti per autofinanziarsi, \u00abanche quelli che qui dentro fanno i moralisti\u00bb. La sua linea di difesa fu incentrata sulla tesi secondo cui i finanziamenti illeciti sarebbero stati necessari alla vita politica dei partiti e delle loro organizzazioni per il mantenimento delle strutture e per la realizzazione delle varie iniziative; il suo partito non si sarebbe discostato da questo generale comportamento e, quindi, pi\u00f9 che dichiarare s\u00e9 stesso innocente, Craxi giungeva a sostenere che egli era colpevole n\u00e9 pi\u00f9 n\u00e9 meno di tutti gli altri.\nIn altre parole, egli si dichiar\u00f2 colpevole, anche davanti ai giudici, solo di finanziamento illecito al PSI, ma neg\u00f2 sempre ogni accusa di corruzione per arricchimento personale. Il 29 aprile 1993, la Camera dei deputati neg\u00f2 l'autorizzazione a procedere per quattro dei sei procedimenti intentati nei suoi confronti\u00a0\u2013 le uniche richieste che passeranno (per soli due voti) furono quella di procedere per i fatti di corruzione accaduti a Roma e quella per i fatti di illecito finanziamento del partito \u2013, provocando l'ira dell'opinione pubblica e facendo gridare allo scandalo numerosi quotidiani.\nNella stessa aula seguirono momenti di tensione, con i deputati della Lega e dell'MSI che gridavano \"ladri\" ai colleghi che avevano votato a favore di Craxi. Quattro ministri del governo Ciampi si dimisero in segno di protesta. \u00abDopo l\u2019uccisione di Aldo Moro, \u00e8 il giorno pi\u00f9 grave della storia repubblicana\u00bb, scrisse Eugenio Scalfari.\nContestazione pubblica presso l'hotel Raphael.\nIl 30 aprile 1993 in tutta Italia si svolsero manifestazioni di dissenso per il voto della Camera del giorno prima: a Roma circa 200 giovani dell'istituto Einstein sostarono in piazza Colonna scandendo slogan contro governo e Parlamento; un altro centinaio protestarono davanti alla sede del PSI in via del Corso; un terzo gruppo, proveniente dal liceo Mamiani, percorse in corteo il centro storico, soffermandosi anch'esso davanti alla sede del PSI, venendo per\u00f2 disperso dalle forze dell'ordine. Ci furono anche una manifestazione del Movimento Sociale Italiano nella galleria Colonna - seguita da un incontro stampa del segretario Gianfranco Fini per sottolineare l'impossibilit\u00e0 di tenere in vita questo parlamento - e un piccolo corteo, organizzato dalla Lega Nord, che sfil\u00f2 infine da piazza Colonna a piazza della Rotonda.\nUn'altra dimostrazione - tenuta in serata per iniziativa del PDS, la cui riunione di segreteria era stata per l'occasione sospesa - fu autorizzata in piazza Navona, dove diverse migliaia di persone si radunarono per ascoltare i discorsi del segretario del PDS Occhetto, di Francesco Rutelli e di Giuseppe Ayala: tutti loro avevano incitato i presenti a protestare contro il voto parlamentare a favore dell'ex Presidente del Consiglio. In coincidenza con la fine del comizio tenutosi a Piazza Navona, dalla stradina latistante alla chiesa di San Nicola dei Lorenesi una folla invase Largo Febo e attese Craxi all'uscita dell'hotel Raphael, l'albergo che da anni era la sua dimora romana.\nQuando Craxi usc\u00ec dalla porta principale dell\u2019albergo, i manifestanti lo bersagliarono con lanci di oggetti, insulti e soprattutto monetine e cantilene irridenti. Con l'aiuto della polizia, Craxi riusc\u00ec a salire sull'auto e poi lasci\u00f2 l'hotel. Quest'episodio, ritrasmesso centinaia di volte dai telegiornali, viene considerato il punto finale della vita politica di Craxi. Egli stesso defin\u00ec quanto aveva subito \"una forma di rogo\" in un'intervista con Giuliano Ferrara trasmessa su Canale 5.\nFuga a Hammamet, latitanza e morte.\nNel corso del 1993 e a seguito della sua testimonianza al processo Cusani emersero sempre pi\u00f9 prove contro Craxi: con la fine della legislatura e l'abolizione dell'autorizzazione a procedere, si fece sempre pi\u00f9 vicina la prospettiva di un suo arresto. Il 15 aprile 1994, con l'inizio della nuova legislatura in cui non era stato ricandidato, cess\u00f2 il mandato parlamentare elettivo che aveva ricoperto per un quarto di secolo e, di conseguenza, venne meno l'immunit\u00e0 dall'arresto.\nIl 12 maggio 1994 gli venne ritirato il passaporto per pericolo di fuga, ma era gi\u00e0 troppo tardi perch\u00e9 Craxi, si seppe solo il 18, era gi\u00e0 in Tunisia, a Hammamet, protetto dall'amico Ben Al\u00ec; gi\u00e0 il 5 maggio era stato avvistato a Parigi, dato che inizialmente era intenzionato a chiedere asilo politico alla Francia.\nIl 21 luglio 1995 Craxi sar\u00e0 dichiarato ufficialmente latitante. Ci fu anche chi disse gi\u00e0 dal 1993, cosa subito smentita, che Craxi volesse candidarsi al parlamento europeo nelle file del Partito Socialista francese. La fuga all'estero del leader socialista fu un modo per sottrarsi all'esecuzione delle condanne penali inflittegli, ma non imped\u00ec il sequestro dei suoi beni, compresi i cimeli garibaldini successivamente venduti all'asta.\nDalla latitanza in Tunisia, con fax e lettere aperte, Craxi continu\u00f2 a commentare le vicende della politica italiana, perseverando nelle accuse rivolte al PDS e ai giudici di Mani Pulite, e nell'affermazione di aver ricevuto finanziamenti illeciti, ma non a fini di corruzione. Si sofferm\u00f2 anche su alcuni suoi ex sodali, come Giuliano Amato, da lui dipinto come il becchino, in alcuni dei quadri, della cui pittura si dilett\u00f2 nella parte finale della sua vita. Dall'estero, assistette alla fine del PSI, con la divisione dei suoi maggiori esponenti, confluiti in parte nel Polo per le Libert\u00e0, in parte nell'Ulivo, in genere non approvandone spesso le scelte politiche.\nCraxi, secondo quanto dichiarato dai figli, nutriva inoltre la convinzione che i giudici di Mani Pulite fossero stati manipolati da parte di ex comunisti e spinti anche da settori del governo degli Stati Uniti, che volevano un \"cambio di regime politico\" dopo la crisi di Sigonella, poich\u00e9, anche se non antiamericano, Craxi era considerato troppo \"indipendente\", e approfittarono del finanziamento illecito ai partiti. Craxi ipotizz\u00f2 anche un intervento della CIA, volto a guidare l'azione del pool di Milano. Nessuna di tali affermazioni pot\u00e9 essere sviluppata, verificata in sua presenza o sottoposta a controesame, anche perch\u00e9 tutti i tentativi di propiziare una sua deposizione testimoniale in Italia dinanzi a commissioni parlamentari di inchiesta si scontravano con l'insormontabile ostacolo della sua condizione di latitante e dell'obbligo giuridico di arrestarlo se fosse rientrato sul territorio nazionale.\nNegli ultimi anni della sua vita, Craxi soffr\u00ec di numerosi problemi di salute: era affetto da cardiopatia, gotta e da molti anni malato di diabete; quando fu colpito poi da un tumore a un rene, ci fu un vano tentativo di negoziarne il rientro in patria. Craxi mor\u00ec intorno alle 15 del 19 gennaio 2000 per un arresto cardiaco, tra le braccia della figlia Stefania. L'allora presidente del Consiglio e leader dei Democratici di Sinistra Massimo D'Alema propose le esequie di Stato, ma la sua proposta non fu accettata n\u00e9 dai detrattori n\u00e9 dalla famiglia stessa di Craxi, che accus\u00f2 l'allora governo di avere impedito al leader socialista di rientrare in Italia per sottoporsi a un delicato intervento chirurgico presso l'ospedale \"San Raffaele\" di Milano (operazione effettuata invece a Tunisi).\nI funerali di Craxi ebbero luogo alla cattedrale di Tunisi e videro una larga partecipazione della popolazione autoctona. Ex militanti del PSI e altri italiani giunsero in Tunisia per rendere l'ultimo saluto al loro leader. Le precedenti vicende dell'epoca Mani Pulite, ancora vicine, non erano state dimenticate dalla folla di socialisti giunta fuori la cattedrale della citt\u00e0 tunisina e la delegazione del governo D'Alema II, formata da Lamberto Dini e Marco Minniti, venne bersagliata da insulti e da un lancio di monete che voleva rappresentare la simbolica restituzione di quanto ricevuto con l'episodio all'Hotel Raphael. La sua tomba \u00e8 nel piccolo cimitero cristiano di Hammamet. In alcuni testi si sostiene sia orientata in direzione dell'Italia\n, affermazione smentita da una verifica effettuata nel 2017.\nDurante tutta la sua latitanza in Tunisia gli fu vicina Patrizia Caselli, sua amante dal 1991.\nAnalisi storica della figura.\nI termini \"craxismo\" e \"craxiano\" vennero usati per definire, in senso prima dispregiativo, poi storico-politico, la stagione politica di Craxi, ma non furono mai usati dal leader socialista. Egli stesso definiva la sua azione come ispirata al socialismo riformista classico e autonomista, ma ebbe gli elogi, per il patriottismo che si richiamava a Giuseppe Garibaldi, di parti politiche opposte alla sua: il giornalista di destra Giano Accame defin\u00ec quello di Craxi un \"socialismo tricolore\" di stampo democratico e di sinistra. In compenso, al depauperamento programmatico della sinistra italiana \"avevano contribuito gli stessi successi socialisti: \"in primis\" gli anni buoni della presidenza del Consiglio di Craxi. Il senso \u201cpatriarcale\u201d della propria responsabilit\u00e0 di governo, straordinariamente potenziato dalle formidabili competenze tecniche di Giuliano Amato, aveva finito quasi col far dimenticare i problemi di una rifondazione degli ideali e dei progetti socialisti\".\nNella storiografia pi\u00f9 recente \u00e8 stato evidenziato \"il nesso che Craxi riusc\u00ec a stabilire tra la modernizzazione in atto nella societ\u00e0 italiana e la necessit\u00e0 di operare una modernizzazione sia nei partiti sia nelle istituzioni. Questa modernizzazione egli la interpret\u00f2, nel senso di un rafforzamento della leadership sia all'interno dei partiti sia nell'apparato decisionale con una stabilizzazione e un consolidamento del ruolo del capo del governo. Al primo aspetto si leg\u00f2 lo sforzo di plasmare la struttura socialista in senso \u00ableggero\u00bb e progressivamente deideologizzato:\nun partito agile adatto a una \u00abguerra per bande\u00bb, come lo avrebbe definito nel 1987 Gaetano Arf\u00e9. Al secondo appartenne una prassi di governo che accentu\u00f2 molto il ruolo personale e certi elementi di decisionismo appartenuti alla personalit\u00e0 del leader socialista\".\nIl lato negativo del craxismo \u00e8 che indubbiamente, pi\u00f9 di quanto gi\u00e0 facevano i partiti concorrenti, accentu\u00f2 la necessit\u00e0 di procurare risorse al partito per procurare consensi tramite convegni, manifestazioni, ecc. in cui tutte le spese erano a carico del partito. Sul mutamento introdotto da Craxi nella politica e nella societ\u00e0 italiana, vi \u00e8 chi ha sottolineato come, al di l\u00e0 delle estremizzazioni mediatiche, il craxismo abbia \"lanciato\" una generazione di giovani di cui, ancora a vent'anni di distanza e dagli opposti fronti degli schieramenti parlamentari, le istituzioni e la gestione della cosa pubblica ancora si avvalgono.\nMa il quesito storiografico \u00e8 se questa spinta modernizzatrice abbia avuto anche un valore in s\u00e9, oltre all'emersione di una nuova generazione di politici e di amministratori. Secondo alcuni gli anni di Craxi \u201csono il frutto di quell'idea di moderno in cui l'individualismo senza princ\u00ecpi si sostituisce alle solidariet\u00e0 tradizionali in crisi\u201d, di cui quel governo seppe solo accelerare la \u201cdestrutturazione\u201d senza sostituirvi nuovi valori.\nSecondo altri, invece, \u201cCraxi interpreta le domande di dinamicit\u00e0 di una societ\u00e0 che cambia e chiede alla politica di stare al passo\u201d, a differenza di chi vedeva \u201cnei cambiamenti un'insidia, anzich\u00e9 un'opportunit\u00e0\u201d; la teoria - elaborata da Craxi insieme con Claudio Martelli - dei \u00abmeriti e bisogni\u00bb, \"che fu contrapposta all'egualitarismo delle culture politiche allora vigenti, ha fatto da apripista a quella meritocrazia della quale - almeno a parole - oggi nessuno riesce a prescindere\".\nGennaro Acquaviva, in particolare, gli riconosce \u00abla dote, che fu particolarmente sua, di saper prendere decisioni politiche serie e rischiose con freddezza e al momento giusto, costruendosi contemporaneamente condizioni e forza sufficienti a fargli convogliare sulla decisione un consenso ampio e solido, in grado di portarlo alla realizzazione della decisione stessa\u00bb.\nCerto \u00e8 che dagli anni 1980, parole d'ordine come \"governabilit\u00e0\" e \"decisionismo\" - dopo la deriva del decennio precedente, in cui ogni forma di autorit\u00e0 era osteggiata come potenziale fonte di autoritarismo - sono state successivamente invocate da destra e da sinistra per proporre un approccio modernistico all'organizzazione del sistema-Paese. Vi \u00e8 stato per\u00f2 chi ha sottovalutato l'apporto ideale di tale approccio, rilevando che esso andava incontro a una pulsione gi\u00e0 presente nella politica italiana negli anni 1950 e all'epoca soddisfatta dall'interventismo in economia del primo Fanfani e dalle ricette solidaristiche e stataliste dei morotei; Craxi avrebbe soltanto \"aggiornato\" le soluzioni offerte dalla politica del post-riflusso, sposando un moderato liberismo economico pi\u00f9 in voga nell'epoca di Reagan e Thatcher. Da ci\u00f2 la spiegazione della competizione senza quartiere che si scaten\u00f2 tra PSI craxiano e sinistra DC per oltre un decennio, vista come deleteria dalla parte pi\u00f9 tradizionalista del Paese che vi leggeva il pericolo di un riformismo foriero di un tracollo delle strutture-partito su cui si fondava la democrazia italiana del dopoguerra.\nCome arma di tattica politica, volta a spezzare il connubio tra democristiani di sinistra e partito comunista che negli anni 1970 aveva compresso lo spazio di manovra del PSI, abbandon\u00f2 la delimitazione dei rapporti politici all'\"arco costituzionale\": ricevette Almirante nelle consultazioni di governo e consent\u00ec all'elezione di un deputato del partito di destra a un organo parlamentare di garanzia. Vi \u00e8 stato chi, vent'anni dopo, ha ritenuto di leggere da tutto ci\u00f2 un'apertura politica alla destra, anticipando lo \"sdoganamento\" di Fini da parte di Berlusconi nel \"discorso di Casalecchio\" del 1993. Eppure, una testimonianza circa il ruolo consulenziale che avrebbe svolto Craxi nel 1993 nei confronti dell'ingresso in politica di Silvio Berlusconi, esclude che nel suo disegno fosse coinvolta la destra post-fascista.\nQuali che fossero destinati a essere i suoi orientamenti tattici dopo la rovinosa caduta degli anni 1990, la sua formazione personale e politica restava strategicamente di sinistra: per tutto il decennio precedente, l'attenzione per il progresso sociale e le conquiste sociali della sinistra non fu da lui abbandonata, se \u00e8 vero che, ancora vent'anni dopo, Massimo D'Alema indicava in Craxi uno dei due soli leader (l'altro \u00e8 lui stesso) di partiti di sinistra che abbiano assunto la carica di capo del Governo nei 148 anni dall'Unit\u00e0 d'Italia; analoga posizione, nel tempo, hanno assunto Piero Fassino e Nichi Vendola, secondo il quale \u201cnon si pu\u00f2 ridurre la vita politica di Craxi alla cifra di una vicenda giudiziaria (...) penso che Craxi abbia interpretato un'idea della modernizzazione dell'Italia che in qualche maniera era dentro il tempo in cui cominciava ad aprirsi la stagione della globalizzazione liberista (...) secondo la tradizione dell'umanesimo socialista (...) Da questo punto di vista ci sono, nella vicenda di Craxi, semi buoni che devono ancora germogliare\".\nVicende giudiziarie.\nSentenze di condanna.\nCraxi \u00e8 stato condannato con sentenza passata in giudicato a:\nLe prove sulla base delle quali furono emesse le prime sentenze di condanna della vicenda giudiziaria di Craxi, secondo alcuni autori, si incaricheranno di smentire due dei suoi principali assunti difensivi. Il primo era quello secondo cui i reati erano stati compiuti solo per eludere le forme di pubblicit\u00e0 obbligatoria del finanziamento dei partiti, e non in contraccambio di atti amministrativi: in un caso (sentenza Eni-SAI) la sua condanna definitiva fu per corruzione, e non solo per finanziamento illecito di partito (ci\u00f2 spiega l'insistenza dei suoi eredi nell'attaccare la procedura di quella sentenza dinanzi alla Corte di Strasburgo).\nL'altro assunto era quello secondo cui i proventi dei reati contestatigli era destinato al partito e non a fini personali; varie sentenze - non passate in giudicato solo per il decesso dell'imputato - sostennero in motivazione che Craxi aveva utilizzato parte dei proventi delle tangenti (circa 50 miliardi di lire) per scopi personali (Finanziamento del canale televisivo GBR di propriet\u00e0 di Anja Pieroni - sua amante dal 1980 al 1991, acquisto di immobili, affitto di una casa in Costa Azzurra per il figlio); durante le indagini (dopo un fallito tentativo di far rientrare tali proventi in Italia, bloccato dal nuovo segretario del PSI Ottaviano Del Turco) Craxi li vers\u00f2 sul conto di un prestanome, Maurizio Raggio.\nLa lettura di un uso privato dei fondi, ancora assai ricorrente, fu sostenuta da Vittorio Feltri all'epoca dei fatti, ma \u00e8 stata dallo stesso abbandonata pi\u00f9 di recente (lo stesso Feltri ammise anche di aver attaccato Craxi in maniera eccessiva) venendo cos\u00ec sostanzialmente a coincidere con quanto sempre sostenuto dai familiari circa l'esistenza di conti segreti ascrivibili al solo PSI. Distinguendo tra movente e comportamenti, uno dei giudici del pool anticorruzione di Milano, Gerardo D'Ambrosio, sostenne in proposito: \u00abLa molla di Craxi non era l'arricchimento personale, ma la politica\u00bb.\nProcedimenti conclusi per estinzione del reato.\nPer tutti gli altri processi in cui era imputato (alcuni dei quali in secondo o in terzo grado di giudizio), \u00e8 stata pronunciata sentenza di estinzione del reato a causa del decesso dell'imputato. Fino a quel momento Craxi era stato condannato o prescritto in diversi procedimenti, come altri processi di Mani pulite considerati a rischio di prescrizione.\nProcessi in corso con condanna non definitiva.\nEssi furono:\nRinvii a giudizio.\nCraxi fu anche rinviato a giudizio il 25 marzo 1998 per i fondi neri Montedison e il 30 novembre 1998 per i fondi neri Eni.\nAnnullamento di condanna con rinvio.\nConto protezione: 5 anni e 9 mesi di reclusione in appello, sentenza poi annullata dalla Cassazione con rinvio il 15 giugno 1999;\nReati prescritti.\nCaso All Iberian: 4 anni di reclusione e una multa di 20 miliardi di lire in primo grado il 13 luglio 1998, pena poi dichiarata prescritta in appello il 26 ottobre 1999.\nSentenze di assoluzione.\nCraxi venne invece assolto:\nRicorsi a Strasburgo contro le sentenze di condanna.\nIrregolarit\u00e0 del Processo Eni-SAI.\nIl 5 dicembre 2002 la Corte europea dei diritti dell'uomo di Strasburgo (dopo aver bocciato il ricorso in prima istanza) ha emesso una sentenza d'appello - in riferimento al processo preso in esame, quelli Eni-SAI - che condanna la giustizia italiana per la violazione dell'articolo 6 (\"equo processo\"), paragrafo 1 e paragrafo 3, lettera D (\"diritto di interrogare o fare interrogare i testimoni\") della Convenzione europea dei Diritti dell'Uomo, in ragione dell'impossibilit\u00e0 di \u00abcontestare le dichiarazioni che hanno costituito la base legale della condanna\u00bb, condanna formulata \u00abesclusivamente sulla base delle dichiarazioni pronunciate prima del processo da coimputati (Cusani, Molino e Ligresti) che si sono astenuti dal testimoniare e di una persona poi morta (Cagliari)\u00bb.\nTuttavia, la Corte ha rilevato anche che i giudici, obbligati ad acquisire le dichiarazioni di questi testimoni dal codice di procedura penale, si sono comportati in conformit\u00e0 al diritto italiano. Per quanto riguarda gli altri ricorsi valutati (diritto di disporre del tempo e delle facilitazioni necessarie alla difesa) la corte non ha rilevato violazioni. Per la violazione riscontrata la corte non ha inflitto nessuna pena, in quanto ha stabilito che \u00abla sola constatazione della violazione comporta di per s\u00e9 un'equa soddisfazione sufficiente, sia per il danno morale sia materiale\u00bb.\nViolazione del diritto alla \"privacy\" dell'imputato.\nLa Corte ha emesso una seconda sentenza il 17 luglio 2003, questa volta riguardante la violazione dell'articolo 8 della Convenzione (\"diritto al rispetto della vita privata\"). La Corte ha rilevato infatti che \u00ablo Stato italiano non ha assicurato la custodia dei verbali delle conversazioni telefoniche n\u00e9 condotto in seguito una indagine effettiva sulla maniera in cui queste comunicazioni private sono state rese pubbliche sulla stampa\u00bb e che \u00able autorit\u00e0 italiane non hanno rispettato le procedure legali prima della lettura dei verbali delle conversazioni telefoniche intercettate\u00bb. Come equa soddisfazione per il danno morale, la Corte ha determinato un risarcimento di 2000 \u20ac per ogni erede di Bettino Craxi.\nEredit\u00e0 politica.\nLa forte personalit\u00e0 di Bettino Craxi incise in tal modo sulla strutturazione stessa del PSI da determinarne, dopo la sua uscita di scena e anche a causa delle inchieste di Tangentopoli, il rapido e repentino disfacimento. Dei tre immediati eredi del PSI, i Socialisti Italiani (eredi legali del simbolo e del nome), la Federazione Laburista e il Partito Socialista Riformista, sar\u00e0 quest'ultimo, nonostante la breve vita, a ospitare la maggioranza dei membri della corrente craxiana rimasti in politica.\nIn seguito molti esponenti socialisti gi\u00e0 a lui fedeli hanno aderito a Forza Italia, il partito di Silvio Berlusconi; tra questi si ricordano: la figlia Stefania (poi fondatrice di un partito autonomo denominato Riformisti Italiani), Fabrizio Cicchitto, Giulio Tremonti, Maurizio Sacconi, Renato Brunetta, Margherita Boniver, Giuliano Ferrara (prima esponente del Partito Comunista Italiano) e Franco Frattini. Altri sono rimasti a sinistra aderendo prima ai Socialisti Italiani e successivamente al partito dei Socialisti Democratici Italiani (guidato da Enrico Boselli); tra questi si ricordano Ugo Intini e Ottaviano Del Turco (in seguito aderente al PD), o confluendo nei DS: la Federazione Laburista di Valdo Spini e i Riformatori per l'Europa di Giorgio Benvenuto.\nAnche la corrente di maggioranza della CGIL (oggi vicina al Partito Democratico) \u00e8 stata guidata da un ex craxiano, Guglielmo Epifani, che fu anche segretario confederale; Guglielmo Epifani \u00e8 stato poi nominato segretario del PD nel 2013 dall'Assemblea Nazionale, ponendo quindi un esponente del gruppo craxiano degli anni 1980 alla guida del partito che comprende una parte degli ex comunisti, tra cui molti che furono accesi rivali e forti critici di Craxi stesso; socialista era anche il giurista del diritto del lavoro Marco Biagi, poi assassinato dalle Nuove Brigate Rosse.\nAltro partito erede della politica craxiana \u00e8 il Nuovo PSI (nato dalla fusione del Partito Socialista - Socialdemocrazia e della Lega Socialista), che vede nelle sue file uno dei pi\u00f9 importanti esponenti socialisti degli anni 1980, Gianni De Michelis, gi\u00e0 ministro degli esteri; tuttavia, De Michelis e Bobo Craxi, figlio secondogenito di Bettino, a seguito di un infuocato congresso celebratosi verso la fine del 2005 si sono contesi con reciproche contestazioni la guida del partito, con strascichi anche giudiziari. L'oggetto del contendere furono le alleanze politiche: Bobo Craxi intendeva far entrare il Nuovo PSI, che finora ha appoggiato i governi berlusconiani, nell'Unione di centrosinistra, mentre De Michelis, pur concordando nel ridiscutere il rapporto con Berlusconi, si era dichiarato contrario a questa alleanza; anche Stefania Craxi, in contrapposizione con Bobo, si \u00e8 fermamente opposta a un passaggio dei socialisti craxiani nella coalizione prodiana.\nTuttavia Bobo Craxi ha fondato una sua lista in appoggio della coalizione dell'Ulivo, denominata I Socialisti (oggi un piccolo partito denominati Socialisti Uniti e guidato da Saverio Zavettieri). L'anno successivo, per\u00f2, anche De Michelis ha abbandonato il centro-destra, per avvicinarsi, seppur brevemente e criticamente, al centro-sinistra, per tornare poi a collaborare col ministro berlusconiano Renato Brunetta. Claudio Martelli ha invece aderito prima allo SDI, poi al Nuovo PSI, prima di ritornare alla sua precedente attivit\u00e0 giornalistica. Nel 2007 molti craxiani hanno aderito alla Costituente Socialista di Enrico Boselli, volta a ricostituire il PSI, che ha sancito la rinascita del Partito Socialista, seppur in forma ridotta, rispetto a quello dell'epoca craxiana.\nSia Boselli sia il successore come segretario, Riccardo Nencini, hanno rivendicato al PSI moderno l'eredit\u00e0 politica migliore di Craxi, cosa fatta anche, nell'area laica, dal leader radicale Marco Pannella. A parte queste contese strettamente partitiche, l'eredit\u00e0 politica di Craxi \u00e8 oggi contesa da parte del centro-sinistra, sia da numerosi esponenti del Partito Democratico (alcuni dei quali provenienti dal PSI craxiano), sia dal rinato Partito Socialista Italiano ma anche da Forza Italia (centro-destra), alleata con il Nuovo PSI.\nNel bene e nel male, si tratta comunque di una figura che ha segnato indiscutibilmente la politica e la storia italiane del dopoguerra. Nel libro \"Segreti e Misfatti\" (2005), scritto dal suo fotografo personale e amico fidato fino agli ultimi giorni tunisini Umberto Cicconi, si scoprono molti retroscena curiosi ma anche di grande interesse politico, storico e umano. Sempre lo stesso anno, la pubblicazione del libro di Bruno Vespa, \"L'Amore e il Potere\", contenente anche gossip su Craxi e le sue presunte amanti, ha provocato la reazione del figlio Bobo, che ha definito il carattere del libro \"particolarmente odioso\".\nFondazione Craxi.\nLa Fondazione Craxi \u00e8 una fondazione nata il 18 maggio 2000 allo scopo di tutelare la personalit\u00e0, l'immagine, il patrimonio culturale e politico di Bettino Craxi attraverso la raccolta di tutti i documenti storici che riguardino la sua storia politica. Principale animatrice \u00e8 la figlia Stefania Craxi, gi\u00e0 deputata del gruppo Misto, presidente del movimento Riformisti Italiani, ora senatrice della Repubblica. La sede principale \u00e8 a Roma, mentre un'altra importante sede si trova a Hammamet, in Tunisia, luogo dove \u00e8 sepolto Bettino Craxi.\nTra le attivit\u00e0 della fondazione vi \u00e8 la costituzione e valorizzazione dell'\"Archivio Storico Craxi\", costituito riunendo documenti conservati in diversi luoghi (Milano, Roma, Hammamet), costituiti essenzialmente da corrispondenza, memorie, discorsi, articoli, interviste, atti processuali. L'obiettivo generale \u00e8 quello di \"riabilitare\" la figura dello statista italiano coinvolto nei processi di Mani Pulite e di riqualificarne l'importanza storica nonostante le svariate condanne penali riportate. La fondazione figura anche come organizzatrice di convegni e mostre inerenti alla vita e all'attivit\u00e0 politica di Bettino Craxi, cui affianca anche un'attivit\u00e0 editoriale.\nRiconoscimenti.\nA seguito del ricorrente tentativo di conseguire un atto ufficiale di riconoscimento dell'importanza del ruolo di Craxi nella storia politica italiana, si apre periodicamente il dibattito sull'opportunit\u00e0 o meno di intitolare in Italia una strada o una piazza al leader socialista.\nEsclusi i ripensamenti avvenuti nei comuni di Aulla, di Lissone e di Loceri, a seguito di una disamina condotta nel dicembre 2009 risultano i toponimi \"piazza Bettino Craxi\" nei comuni di Grosseto e di Sant'Angelo Romano; risultava altres\u00ec \"via Bettino Craxi\" nei comuni di Valmontone, Lecce, Botrugno, Marano Marchesato, Al\u00e0 dei Sardi, Scalea, Ragusa e Pozzallo.\nPer quanto riguarda le grandi citt\u00e0, violente polemiche hanno frenato la decisione toponomastica. Sette anni dopo la sua morte aveva preso avvio il progetto di intitolare una strada di Roma a Craxi: la decisione \u00e8 stata presa la prima volta dal sindaco Walter Veltroni, in accordo con la sua giunta di centro-sinistra, e poi ribadita dal nuovo sindaco di centro-destra, Gianni Alemanno. Nel 2009 identica proposta \u00e8 stata avanzata dal sindaco di Milano, Letizia Moratti, portando a una manifestazione di protesta, svoltasi il 9 gennaio 2010 in piazza Cordusio, durante la quale Beppe Grillo e Antonio Di Pietro hanno arringato i partecipanti.\nIl governo tunisino ha provveduto, il 19 gennaio 2007, in occasione del settimo anniversario della sua morte, a intitolargli una via.\nIl 17 marzo 2018 i socialisti cileni e il Comune di Recoleta (che fa parte della Regione Metropolitana di Santiago del Cile) hanno reso omaggio al leader socialista italiano intitolando a suo nome la \"Plazoleta Bettino Craxi\" nel Cementerio General de Recoleta (il Cimitero monumentale di Santiago).."}
{"id": "47245", "revid": "438678", "url": "https://it.wikipedia.org/wiki?curid=47245", "title": "Power Macintosh 7100", "text": "Il Power Macintosh 7100 \u00e8 un computer prodotto da Apple, nella serie personal computer Power Macintosh, venduto fra il marzo 1994 e il gennaio 1996. Il suo obiettivo era presentare un Power Macintosh 6100 pi\u00f9 veloce e potente e maggiormente espandibile.\nLa nuova linea.\nApple present\u00f2 il Power Macintosh 7100 come un \"restyle\" della vecchia gamma. La nuova scatola grigia voleva confermare che Apple stava cercando di riprendere mercato.\nNel gennaio 1995 fu presentato un altro modello dello stesso computer che portava la velocit\u00e0 della CPU da 66\u00a0MHz a 80\u00a0MHz.\nI due modelli.\nIl Power Macintosh 7100 fu commercializzato in due modelli con schede audio e video differenti. Il 7100AV include una card con 2MB di VRAM, un'entrata e un'uscita S-video.\nIl modello invece pi\u00f9 \"abbordabile\" integra una scheda video con 1MB di VRAM e non \u00e8 compatibile con l'S-video.\nNome in codice.\nDurante lo sviluppo del Power Macintosh 7100, come a tutti gli altri prodotti Apple, anche questo computer ricevette un nome in codice: Carl Sagan. Questo \u00e8 il nome di un famoso astrofisico americano, e quando questi scopr\u00ec che una macchina portava il suo nome decise di querelare Apple.\nLa denuncia aveva due motivazioni: la prima era che Apple aveva utilizzato il nome senza permesso e la seconda era legata al nome degli altri due modelli di Power Macintosh in fase di sviluppo.\nLa ditta di Cupertino stava creando anche due altri computer, il Power Macintosh 8100 e il Power Macintosh 6100. Questi portavano il nome in codice di \"Fusione Fredda\" e \"Uomo di Piltdown\", due famose scoperte scientifiche che si erano poi rivelate delle bufale. Sagan trovava offensivo il fatto che il suo nome fosse associato alle altre due scoperte.\nDopo una lunga battaglia fra Apple e Sagan, l'azienda cedette e il team modific\u00f2 il nome in codice. Il team di sviluppo decise di modificare il nome in codice in BHA (Butt Head Astronomer), che si potrebbe tradurre con \"Astronomo testa di cavolo\". Sagan ritenne il nuovo nome offensivo nei suoi confronti e cit\u00f2 in giudizio Apple, ma perse la causa legale. Comunque la societ\u00e0 decise di rinominare nuovamente il computer chiamandolo LAW (Lawyers are Wimps), ovvero \"Gli avvocati sono degli sfigati\".\nDismissione.\nIl Power Macintosh 7100 fu dismesso circa due anni dopo la sua introduzione sul mercato. Fu sostituito dal Power Macintosh 7200 e dal Power Macintosh 7500."}
{"id": "47246", "revid": "125859672", "url": "https://it.wikipedia.org/wiki?curid=47246", "title": "Giovanni Spadolini", "text": "Segretario del Partito Repubblicano Italiano, \u00e8 stato pi\u00f9 volte ministro e, tra il 28 giugno 1981 e il 1\u00ba dicembre 1982, presidente del Consiglio dei ministri, il primo non democristiano nella storia della Repubblica Italiana, uno dei pochi a diventarlo da senatore, nonch\u00e9 l'unico a provenire dal PRI. Fu inoltre presidente del Senato dal 1987 al 1994 e nominato senatore a vita da Francesco Cossiga nel 1991.\nBiografia.\nGiovinezza ed istruzione.\nNacque in una famiglia borghese: la madre era Lionella Batisti, mentre il padre Guido Spadolini era un pittore macchiaiolo, proprietario di una grande biblioteca nella quale il giovane Giovanni studi\u00f2 ed inizi\u00f2 a formare la sua cultura ispirata ai valori laici, liberaldemocratici e repubblicani. Fu un assiduo studente, brillante in tutte le materie, al Liceo classico statale Galileo. Pubblic\u00f2 il suo primo articolo nel 1944 su \"Italia e Civilt\u00e0\", un periodico critico degli eccessi del fascismo in cui collaborava anche il filosofo idealista Giovanni Gentile. Nel numero del 15 febbraio 1944, Spadolini lament\u00f2 che il fascismo avesse perso \"a poco a poco la sua agilit\u00e0 e il suo dinamismo rivoluzionario, proprio mentre riaffioravano i rimasugli della massoneria, i rottami del liberalismo, i detriti del giudaismo\"; posizione radicalmente rivista quando divenne uno dei pi\u00f9 forti sostenitori d'Israele.\nAttivit\u00e0 giornalistica.\nNel secondo dopoguerra Spadolini divenne giornalista, collaborando dal 1947 al quotidiano romano \"Il Messaggero\", diretto da Mario Missiroli. Fu notato da Mario Pannunzio che lo invit\u00f2 a scrivere sul suo nuovo settimanale, \"Il Mondo\" fondato nel 1949. Dal 1950 collabor\u00f2 anche al \"Borghese\" di Leo Longanesi (che, in quell'anno, gli pubblic\u00f2 il saggio d'esordio \"Il Papato socialista\"). Spadolini scrisse per un certo periodo di tempo sia sul \"Mondo\" sia sul \"Borghese\", poi scelse di continuare a collaborare solo col primo dicendo a Longanesi che il suo impegno con \"Il Mondo\" era precedente e che Pannunzio insisteva perch\u00e9 si separasse dal \"Borghese\". Poco dopo inizi\u00f2 comunque a scrivere come notista politico su un nuovo settimanale, \"Epoca\", diretto da Alberto Mondadori, il figlio di Arnoldo. Nel 1953 venne chiamato al \"Corriere della Sera\" come editorialista da Missiroli, che era passato nel frattempo alla guida del quotidiano milanese.\nDopo soli due anni divenne direttore di un quotidiano, salendo alla guida del \"Resto del Carlino\", ad appena 29 anni. Nel 1961 fu in predicato per la direzione del \"Corriere della Sera\", essendo ritenuto il pupillo del direttore uscente Missiroli, ma l'opposizione manifestata dagli elementi pi\u00f9 autorevoli della redazione e una frattura insorta in seno alla famiglia Crespi mand\u00f2 a monte il progetto e, al posto di Spadolini, fu designato Alfio Russo. Mantenne la direzione del \"Carlino\" per tredici anni, un periodo insolitamente lungo per il quotidiano bolognese, fino al 1968, quando, succedendo a Russo, divenne direttore del \"Corriere\".\nSpadolini avvicin\u00f2 nettamente la linea politica del giornale al centrosinistra. La sua esperienza al giornale fu pi\u00f9 breve della media (di solito i contratti dei direttori del \"Corriere\" duravano cinque anni) poich\u00e9 si concluse con il licenziamento anticipato, nel marzo 1972. Nel maggio di quell'anno dovevano tenersi le elezioni politiche anticipate e Indro Montanelli sugger\u00ec a Ugo La Malfa, che gli aveva offerto un collegio senatoriale sicuro, di candidare Spadolini al suo posto. Spadolini fu eletto nelle liste del PRI come indipendente, iniziando una brillante carriera politica.\nAttivit\u00e0 accademica.\nFu chiamato dalla Facolt\u00e0 di Scienze politiche dell'Universit\u00e0 di Firenze, il cui preside, Giuseppe Maranini, era stato colpito dai suoi scritti. L'ateneo fiorentino istitu\u00ec appositamente per lui una cattedra in Storia contemporanea alla \"Cesare Alfieri\". Fu autore di numerosi saggi sulla storia italiana tra Otto e Novecento, incentrati sui movimenti cattolici, radicali e repubblicani. Nel 1967 fond\u00f2 a Firenze, insieme al celebre costituzionalista Silvano Tosi e a Paolo Barile, il Seminario di Studi e Ricerche Parlamentari di piazza dell'Indipendenza, istituto al quale accedono i migliori laureati italiani in discipline giuridiche e politiche.\nAnche in seguito, pur nel fervore dell'attivit\u00e0 politica, mai trascur\u00f2 l'impegno intellettuale e culturale: fu dal 1956 (formalmente dal 1972) alla morte direttore del periodico \"Nuova Antologia\" e per 18 anni (dal 1976 alla scomparsa) presidente del consiglio di amministrazione dell'Universit\u00e0 Bocconi di Milano; nel 1980 cre\u00f2 la \"Fondazione Nuova Antologia\" e nel 1990 fu nominato presidente dell'Istituto Italiano per gli Studi Storici, fondato da Benedetto Croce.\nDurante gli anni della sua attivit\u00e0 politica sospese quella accademica, mettendosi in aspettativa.\nAttivit\u00e0 politica.\nPrimi incarichi.\nEletto senatore come indipendente nel PRI alle elezioni politiche del 1972, nel 1974 fu uno dei principali promotori della nascita del Ministero per i beni culturali e ambientali, divenendo il primo dei nuovi ministri dotato di portafoglio (le competenze del nuovo ministero spettavano precedentemente al Ministero della pubblica istruzione e al Ministero dell'Interno o ad un Ministro senza portafoglio) nel governo \"bicolore\" DC-PRI presieduto da Aldo Moro (il cosiddetto governo \"Moro-La Malfa\").\nCon pochi fondi a disposizione (inizialmente provenienti unicamente dai tagli al Ministero della pubblica istruzione) il nuovo ministero, programmaticamente definito \"per\" i beni culturali a rimarcare la volont\u00e0 di creare un organo prevalentemente tecnico come desiderava Spadolini, raccolse, in buona parte, le competenze e le funzioni in materia che erano prima del Ministero della pubblica istruzione, quali le antichit\u00e0 e le belle arti, le accademie e le biblioteche. A queste competenze e funzioni se ne aggiunsero alcune del Ministero dell'interno, come gli archivi di Stato e della presidenza del Consiglio dei ministri, come la discoteca di Stato, l'editoria libraria e diffusione della cultura.\nIn questa particolare veste promosse nuove norme contro il traffico illegale di beni culturali (legge n. 873 del 30 ottobre 1975 per la ratifica e l'adozione della Convenzione internazionale precedentemente firmata a Parigi il 14 novembre 1970), una nuova legge a favore della Biblioteca Nazionale Centrale di Roma (legge n. 190 del 27 maggio 1975) e nuove norme contro il furto ed il danneggiamento delle opere d'arte (legge n. 176 del 27 maggio 1975).\nNel 1979 fu per pochi mesi Ministro della pubblica istruzione e fu eletto Segretario nazionale del Partito Repubblicano Italiano.\nPresidente del Consiglio.\nNel 1981 fu nominato presidente del Consiglio dei ministri, il primo non democristiano nella storia dell'Italia repubblicana, e incaricato di formare un nuovo esecutivo dal presidente della Repubblica Pertini.\nUno dei provvedimenti pi\u00f9 famosi di questo governo fu il varo, a seguito dello scandalo della loggia massonica deviata P2 e della costituzione della Commissione parlamentare P2, della cosiddetta \"legge Spadolini-Anselmi\" (legge n. 17 del 25 gennaio 1982) sulla soppressione delle societ\u00e0 segrete.\nSotto il suo governo venne scelta Comiso (Ragusa) come sede per l'installazione di una base per 112 missili a testata nucleare Cruise. Contro questa decisione ci furono diverse manifestazioni di protesta delle organizzazioni pacifiste, spesso guidate dall'onorevole Pio La Torre, ucciso nel 1982 dalla mafia.\nIl governo Spadolini, su richiesta dalla DC, l'8 gennaio 1982, var\u00f2 nuove misure repressive, cosiddette \"anti terrorismo\", fra le quali la difesa delle carceri di massima sicurezza da parte di unit\u00e0 dell'esercito.\nSotto il suo governo fu liberato a Padova il 28 gennaio 1982, il generale americano James Lee Dozier, sottocapo delle forze terrestri della Nato nel Sud Europa, sequestrato dalle Brigate Rosse. La liberazione avvenne al culmine delle indagini guidate da Umberto Improta, con un'incursione dei NOCS dopo 42 giorni nell'appartamento di via Pindemonte; fu lo stesso presidente statunitense Ronald Reagan a congratularsi via telefono per la sua liberazione. La fine del sequestro Dozier \u00e8 considerato l'episodio di grande riscossa nazionale che segna l'inizio del declino delle Brigate Rosse in Italia dopo gli eventi degli anni di piombo. Nello stesso anno, il 29 maggio, venne inoltre emanata una legge che favoriva la dissociazione dei brigatisti.\nAltro risultato ottenuto dallo statista fiorentino fu il taglio dell'inflazione passata in un anno da 22 a 16 punti percentuali grazie ad un accordo ottenuto dal governo con i sindacati.\nIn campo internazionale il governo presieduto da Spadolini dovette far fronte alle situazioni di tensioni derivanti dal primo scontro aereo del golfo della Sirte, dall'assassinio del Presidente egiziano Anwar al-Sadat, dallo scontro in atto in Polonia tra il generale Wojciech Jaruzelski e Solidarno\u015b\u0107 e dello scoppio della guerra delle Falkland.\nQuest'esperienza di governo termin\u00f2 traumaticamente nell'estate del 1982, a causa di quella che lui stesso ribattezz\u00f2 la \"lite delle comari\" tra i due ministri economici del suo governo, il democristiano Nino Andreatta (tesoro) e il socialista Rino Formica (finanze). Alla base di questa controversia vi era la scissione che si stava consumando in quegli anni fra tesoro e Banca d'Italia (allora guidata da Carlo Azeglio Ciampi), consistente nel sollevamento di Bankitalia dall'obbligo della garanzia del collocamento integrale in asta dei titoli pubblici offerti dal ministero del tesoro. \"Casus Belli\" del momento fu la bocciatura il 4 agosto 1982, da parte della Camera, del disegno di legge di conversione del decreto-legge n. 430 del 10 luglio 1982, gi\u00e0 approvato dal Senato, recante \"Disposizioni in materia di imposte di fabbricazione e di movimentazione dei prodotti petroliferi, di imposte di rette e di imposta sul valore aggiunto e relative sanzioni. Norme sui servizi ispettivi delle imposte di fabbricazione.\" Il Ministro delle finanze Formica e gli altri ministri socialisti si dimisero dopo questa bocciatura aprendo cos\u00ec una crisi di governo.\nNell'agosto di quell'anno ricostitu\u00ec un governo perfettamente identico al precedente (lo \"Spadolini-\"bis\"\", ribattezzato dai radicali \"la minestra riscaldata\"), dopo aver redatto, insieme ai suoi collaboratori giuridici Andrea Manzella e Silvano Tosi, il cosiddetto \"Decalogo Spadolini\" che fissava gli obiettivi del nuovo governo in dieci riforme istituzionali consistenti in:\nLo scopo di questo programma era rendere pi\u00f9 fluide le attivit\u00e0 del Parlamento e del Governo italiano. Il \"Decalogo\" trov\u00f2 parziale attuazione solo molto pi\u00f9 tardi con l'entrata in vigore della legge 400 del 23 agosto 1988 per il riordino della disciplina riguardante il Governo e la presidenza del Consiglio dei ministri.\nI mesi del secondo governo di Spadolini sono anche i mesi dell'assassinio a Palermo del generale dei carabinieri Carlo Alberto dalla Chiesa (con la conseguente approvazione della legge n. 646 13 settembre 1982 detta \"Rognoni-La Torre\", dal nome dei promotori, che introduceva il reato di associazione mafiosa) ed anche del varo delle Missioni Italcon in Libano. Durante la missione, effettuata congiuntamente con forze di altri paesi NATO tra i quali Stati Uniti e Francia, il contingente ha guadagnato la fiducia delle parti contrapposte, riuscendo a non essere vittima di disastrosi attacchi che invece colpirono le altre forze multinazionali e perdendo alla fine un solo uomo, il mar\u00f2 Filippo Montesi.\nNell'ottobre 1982 il \"leader\" palestinese Yasser Arafat si rec\u00f2 in visita ufficiale in Italia e in Vaticano, visita in cui fu accolto dal presidente della Repubblica italiana Pertini e da papa Giovanni Paolo II e da molti altri politici italiani e vaticani. Gli unici a rifiutarsi d'incontrare Arafat furono proprio il presidente del Consiglio, Giovanni Spadolini, e i radicali di Marco Pannella ed Emma Bonino.\nIl governo, per\u00f2, in novembre dovette dimettersi a causa del disimpegno del PSI di Bettino Craxi.\nMinistro della Difesa.\nGrazie al cosiddetto \"effetto Spadolini\", alle elezioni politiche anticipate del 1983, per la prima volta nella sua storia, il PRI superer\u00e0 il 5% dei voti alla Camera dei deputati; in alcune grandi citt\u00e0 come Torino diventer\u00e0 il terzo partito, dietro DC e PCI, ma davanti ai socialisti. A Milano, in particolare, nello scontro tra Bettino Craxi e Spadolini, entrambi candidati nella citt\u00e0 lombarda, il numero delle preferenze date al repubblicano super\u00f2 nettamente quelle assegnate al \"leader\" socialista.\nDal 1983 al 1987 fu Ministro della difesa sia nel primo che nel secondo dei due governi presieduti da Bettino Craxi. In questa veste, fu protagonista nella \"crisi di Sigonella\", nel 1985, dissentendo dalla politica filo-palestinese del \"premier\" Craxi e del ministro degli esteri Andreotti. L'accaduto rischi\u00f2 di sfociare in uno scontro armato tra VAM (Vigilanza Aeronautica Militare) e Arma dei Carabinieri da una parte e gli uomini della Delta Force (reparto speciale delle forze armate statunitensi). All'indomani della crisi diplomatica tra Italia e Stati Uniti, che aveva rischiato di degenerare in uno scontro armato, chiese la crisi di Governo, risoltasi per\u00f2 con il reincarico al \"leader\" socialista.\nQuell'episodio riconferm\u00f2 il suo atlantismo, che in quegli anni andava sempre pi\u00f9 assumendo caratteristiche minoritarie nella politica estera italiana: gi\u00e0 nel 1982 aveva dovuto subire una presa di posizione italiana di equidistanza tra Londra e Buenos Aires, nel conflitto delle Falkland, in ragione della piega terzomondista presa\u00a0\u2013 una volta tanto unitariamente\u00a0\u2013 dai due principali partiti alleati del suo governo, la DC ed il PSI.\nAnni successivi.\nSuccessivamente, schiacciato dal \"CAF\" (l'alleanza tra Craxi, Andreotti e Forlani), non partecip\u00f2 pi\u00f9 alle altre compagini governative di Pentapartito.\nDal 2 luglio 1987 al 14 aprile 1994 fu presidente del Senato della Repubblica, con il consenso sia della maggioranza di pentapartito sia dell'opposizione di sinistra (ottenne 249 voti al primo scrutinio nel 1987 e 188 preferenze al terzo scrutinio nel 1992).\nIl 26 giugno 1989, in seguito alla crisi del governo presieduto da Ciriaco De Mita, il presidente della Repubblica Francesco Cossiga gli affid\u00f2 un \"incarico esplorativo\" per la formazione di un nuovo governo. L'11 luglio Spadolini, non essendo riuscito a trovare una maggioranza, restitu\u00ec l'incarico a Cossiga che, dopo aver richiamato l'esponente irpino della Democrazia Cristiana, confer\u00ec definitivamente l'incarico ad Andreotti.\nNel 1991 venne nominato senatore a vita dal presidente della Repubblica Cossiga. \nIl 28 aprile 1992 Spadolini diventa presidente supplente della Repubblica Italiana dopo le dimissioni di Francesco Cossiga. La sua candidatura alla pi\u00f9 alta carica dello Stato \u00e8 stata proposta dai repubblicani, ma la maggioranza dei grandi elettori ha preferito sostenere la nomina di Oscar Luigi Scalfaro, allora presidente della Camera dei deputati da poche settimane. Al quinto scrutinio per questa corsa al Quirinale, il professore \u00e8 riuscito a ottenere un massimo di 35 voti.\nNel 1994, Spadolini fu riproposto per la presidenza del Senato e sostenuto dai poli di centro e sinistra, ma venne sconfitto per un solo voto da Carlo Scognamiglio, sostenuto dal Polo delle Libert\u00e0. Si spense poco dopo a Roma, a causa di un tumore allo stomaco, il 4 agosto 1994, all'et\u00e0 di 69 anni.\nGiudizio storico e riconoscimenti.\nNonostante il suo partito non fosse rimasto immune dalle inchieste sulla corruzione nell'ambito del processo \"Mani pulite\", fu uno dei politici di area governativa a non essere sfiorato dalle indagini di Tangentopoli. \u00c8 considerato da molti uno dei migliori statisti italiani, apprezzato per la sua profonda cultura d'intellettuale e la passione civica per la storia nazionale. Ateo da sempre, parte della stampa ha sostenuto che si fosse convertito prima di spegnersi, tuttavia non ci sono le conferme per avallare questa ipotesi.\nStup\u00ec moltissimo la celebrazione dei funerali di stato nella Basilica di Santa Maria sopra Minerva officiata dal cardinale Achille Silvestrini, per quello che era stato uno dei pi\u00f9 strenui difensori della laicit\u00e0. Il \"leader\" radicale Marco Pannella, a tal proposito, protest\u00f2 fuori della chiesa, chiedendo un rito separato. \u00c8 sepolto nella nat\u00eca Firenze nel \u00abprato d'onore\u00bb del cimitero delle Porte Sante della basilica di San Miniato al Monte; sulla lapide, di marmo bianco, oltre a un tricolore sventolante, \u00e8 riprodotta la sua firma con la scritta \"Un italiano\" (la stessa che appare sulla tomba di Giuseppe Mazzini, l'intellettuale pi\u00f9 amato da Spadolini).\nLa Fondazione Nuova Antologia, da lui fondata, attualmente diretta dal professor Cosimo Ceccuti, si chiama oggi anche Fondazione Giovanni Spadolini e si occupa della gestione e promozione della sua figura, della valorizzazione della casa-museo in Pian dei Giullari e della conservazione della ricchissima biblioteca.\nLa biblioteca del Senato, che nel 2003 ha completato il trasferimento nella nuova sede da lui voluta (acquisendo l'edificio che in altra epoca aveva ospitato il Ministero della pubblica istruzione) in piazza della Minerva a Roma, ha assunto, in suo onore, la denominazione Biblioteca del Senato della Repubblica \"Giovanni Spadolini\".\nIntitolazioni.\nDal 2006 il comune di Rosignano Marittimo, per volont\u00e0 del sindaco Alessandro Franchi e in collaborazione con la Fondazione Spadolini Nuova Antologia, ha istituito il Premio di Cultura Politica \"Giovanni Spadolini\".\nPassione per Napoleone.\nFin dal 1938, quando dedic\u00f2 a Bonaparte il primo profilo biografico della sua raccolta \"Pagine di Letteratura e Storia\", Giovanni Spadolini \u00e8 stato profondamente influenzato dalla personalit\u00e0 di Napoleone e dalla sua figura storica. Questa passione lo port\u00f2 a collezionare stampe, disegni, oggetti d'arte, libri e ad andare alla ricerca di informazioni sull'imperatore francese."}
{"id": "47247", "revid": "2228759", "url": "https://it.wikipedia.org/wiki?curid=47247", "title": "Dino Campana", "text": "Biografia.\nDino Campana nacque a Marradi, un borgo della Romagna fiorentina, il 20 agosto del 1885, figlio di Giovanni Campana, insegnante di scuola elementare, poi direttore didattico, descritto come un uomo perbene ma di carattere debole e remissivo, e di Francesca Luti, detta \"Fanny'\", una donna severa e compulsiva, affetta da mania deambulatoria e fervente credente cattolica. La donna era attaccata in modo morboso al figlio Manlio, pi\u00f9 giovane di due anni di Dino.\nTrascorse l'infanzia in modo apparentemente sereno nel paese nat\u00eco, ma intorno all'et\u00e0 dei quindici anni gli vennero diagnosticati i primi disturbi nervosi, che - nonostante tutto - non gli avrebbero impedito comunque di frequentare i vari cicli di scuola.\nFrequent\u00f2 le elementari a Marradi (dove ebbe come compagno di classe il futuro commediografo e paroliere Anacleto Francini), poi la terza, quarta e quinta ginnasio presso il collegio dei Salesiani di Faenza. Intraprese gli studi liceali dapprima presso il Liceo Torricelli della stessa citt\u00e0, e in seguito a Carmagnola (in provincia di Torino), presso il regio liceo Baldessano, dove consegu\u00ec la maturit\u00e0 nel luglio del 1903. Rientrato a Marradi, le crisi nervose si acutizzarono, come pure i frequenti sbalzi di umore, sintomi dei difficili rapporti con la famiglia (soprattutto con la madre) e il paese nat\u00edo. Per ovviare alla monotonia delle serate marradesi, specie nella stagione invernale, Dino era solito recarsi a Gerbarola, una localit\u00e0 poco distante dal borgo, dove con gli abitanti del luogo trascorreva qualche ora mangiando le caldarroste (la castagna \u00e8 infatti il frutto tipico di Marradi), comunemente indicate col termine regionale\n\"bruciati.\" Questo tipo di svago sembrava avere effetti positivi sui suoi disturbi psichici.\nDopo il conseguimento del diploma di maturit\u00e0, Dino, all'et\u00e0 di diciotto anni, si iscrisse, nell'autunno del 1903, presso l'Universit\u00e0 di Bologna, al corso di laurea in Chimica pura, e nel gennaio dell'anno successivo entr\u00f2 a far parte della scuola per gli ufficiali di complemento di Bologna. Non riusc\u00ec per\u00f2 a superare l'esame per il ruolo di sergente, e venne quindi prosciolto dal servizio e in seguito congedato. Nel 1905 pass\u00f2 alla Facolt\u00e0 di Chimica farmaceutica presso l'Universit\u00e0 di Firenze, ma dopo pochi mesi del suo trasferimento in Toscana, Campana decise di trasferirsi nuovamente a Bologna.\nIl poeta espresse il suo \"male oscuro\" con un irrefrenabile bisogno di fuggire e dedicarsi a una vita errabonda: la prima reazione della famiglia, del paese e successivamente anche dell'autorit\u00e0 pubblica, fu quella di considerare le stranezze di Campana come segni lampanti della sua pazzia. A ogni sua fuga, che si realizzava con viaggi in paesi stranieri, dove si dedicava ai mestieri pi\u00f9 disparati per sostentarsi, seguiva, da parte della polizia (in conformit\u00e0 con il sistema psichiatrico del tempo, e a seguito delle incertezze dei familiari) il ricovero in manicomio. Inoltre, veniva visto con sospetto per i tratti somatici giudicati \"germanici\" e per l'impeto con cui discuteva di poesia e filosofia.\nInternato per la prima volta nel manicomio di Imola (in provincia di Bologna), nel settembre del 1905, ne tent\u00f2 una fuga gi\u00e0 tra il maggio e il luglio del 1906, per raggiungere la Svizzera e da l\u00ec la Francia. Arrestato a Bardonecchia (in provincia di Torino) e di nuovo ricoverato presso l'istituto di Imola, ne usc\u00ec nel 1907 per l'interessamento della famiglia a cui era stato affidato.\nRisale intorno al 1907 un suo viaggio in Argentina, presso una famiglia di lontani parenti emigrati, caldeggiato dagli stessi genitori per liberarlo dal tanto odiato paese nat\u00eco, e probabilmente perch\u00e9 il conflitto con la madre si era fatto ormai insanabile. Attratto probabilmente dalla nuova meta, Dino accett\u00f2 forse di partire anche (o soprattutto) per lasciarsi alle spalle l'esperienza del manicomio.\nIl viaggio in Sudamerica rappresenta comunque un punto particolarmente oscuro della biografia del poeta marradese: se alcuni infatti arrivarono a chiamarlo \"il poeta dei due mondi\", c'\u00e8 anche chi, come per esempio Ungaretti, sostiene invece che in Argentina Campana non ci and\u00f2 neppure. Regna una certa confusione anche sulle varie versioni intorno alla datazione e alle modalit\u00e0 del viaggio e sul tragitto del ritorno. Tra le varie ipotesi, si crede che sia partito nell'autunno del 1907 da Genova, e abbia vagabondato per l'Argentina fino alla primavera del 1909, quando ricomparve a Marradi, dove venne arrestato.\nDopo un breve internamento al San Salvi di Firenze, ripart\u00ec per un viaggio in Belgio, ma venne nuovamente arrestato a Bruxelles e quindi internato presso la \"maison de sant\u00e9\" di Tournay all'inizio del 1910. A questo punto, si rivolse in cerca di aiuto alla famiglia e venne rimandato in Italia, a Marradi, dove trascorse un periodo pi\u00f9 tranquillo; tra il 1912 e il 1913, infatti, si immatricol\u00f2 per la seconda volta presso l'ateneo bolognese, ma soltanto dopo due mesi chiese il trasferimento per Genova. Durante il soggiorno universitario nel capoluogo emiliano ebbe per\u00f2 modo di frequentare i gruppi di goliardi, con i quali riusc\u00ec a stringere dei solidi rapporti d'amicizia, e alcuni appassionati di letteratura della sua et\u00e0. Proprio su fogli pubblicati dai goliardi bolognesi (\"Il Papiro\", 1912 e \"Il Goliardo\", 1913) uscirono le sue prime prove poetiche: in tutto quattro testi che, rielaborati, sarebbero poi stati tutti inclusi nei \"Canti Orfici\".\nI \"Canti Orfici\".\nNel 1913 Campana si rec\u00f2 a Firenze, presentandosi alla redazione della rivista \"Lacerba\" di Giovanni Papini e Ardengo Soffici, suo lontano parente, a cui consegn\u00f2 il suo manoscritto dal titolo \"Il pi\u00f9 lungo giorno\". Non venne per\u00f2 preso in considerazione e il manoscritto and\u00f2 ben presto perduto (sar\u00e0 ritrovato solamente sessant'anni dopo, nel 1971, dopo la morte di Soffici, tra le sue carte nella casa di Poggio a Caiano, probabilmente nello stesso posto in cui era stato riposto e subito dimenticato).\nDopo qualche mese di attesa irrisposta, Campana scese da Marradi a Firenze per recuperare il manoscritto. Papini non lo possedeva pi\u00f9 e lo indirizz\u00f2 da Soffici, che per\u00f2 sostenne di non esserne mai entrato in possesso. Il giovane, gi\u00e0 mentalmente labile, fu preda, a seguito di questo episodio, di rabbia e disperazione, poich\u00e9 aveva consegnato, ingenuamente, l'unica copia esistente dell'opera. Scrisse e implor\u00f2 insistentemente senza altro risultato che il disprezzo e l'indifferenza di tutto l'ambiente culturale che gravitava intorno alle \"Giubbe Rosse\". Infine, esasperato, minacci\u00f2 di presentarsi con il coltello per farsi giustizia dell'\"infame\" Soffici e dei suoi soci, che defin\u00ec \"sciacalli\".\nA proposito del dissidio tra Campana e l'ambiente letterario fiorentino si leggano le parole che Campana scrisse a Papini in una lettera del maggio del 1913: \"(...) E se di arte non capite pi\u00f9 niente cavatevi da quel focolaio di c\u00e0ncheri che \u00e8 Firenze e venite qua a Genova: e se siete un uomo d'azione la vita ve lo dir\u00e0 e se siete artista il mare ve lo dir\u00e0. Ma se voi avete un qualsiasi bisogno di creazione non sentite che monta attorno a voi l'energia primordiale di cui inossare i vostri fantasmi? Accademia della Crusca. Accademia dei Lincei. Accademia del mantellaccio: s\u00ec, voi siete l'accademia del Mantellaccio; con questo nome ora vi dico in confidenza, io vi chiamo se non rispettate di pi\u00f9 l'arte. Mandate via quella redazione che a me sembrano tutti cialtroni. Essi sono ignari del \u00abnumero che governa i bei pensieri\u00bb. La vostra speranza sia fondare l'alta coltura italiana. Fondarla sul violento groviglio delle forze nelle citt\u00e0 elettriche sul groviglio delle selvagge anime del popolo, del vero popolo, non di una massa di lecchini, finocchi, camerieri, cantastorie, saltimbanchi, giornalisti e filosofi come siete a Firenze. Sapete, essendo voi filosofo sono in diritto di dire tutto: del resto vi sarete accorto che sono un'intelligenza superiore alla media. Per finire, il vostro giornale \u00e8 monotono, molto monotono: l'immancabile Palazzeschi, il fatale Soffici: come novit\u00e0: Le cose che fanno la Primavera. In verit\u00e0 vi dico tutte queste cose non fanno la Primavera ma l'inverno. Ma scrivete un po' a Marinetti che \u00e8 un ingegno superiore, scrivetegli che vi mandi qualche cosa di buono: e finitela colla critica\".\nNell'inverno del 1914, persa ormai ogni speranza di recuperare il manoscritto, Campana decise di riscrivere tutto affidandosi alla memoria e alle sue sparse bozze; in pochi mesi, lavorando anche di notte e a costo di un enorme sforzo mentale, riusc\u00ec a riscrivere il libro, con numerose modifiche e aggiunte. Nella primavera dello stesso anno, Campana riusc\u00ec finalmente a pubblicare, a proprie spese, la raccolta con il nuovo titolo, appunto, di \"Canti Orfici\", in riferimento alla figura mitologica di Orfeo, il primo dei \"poeti-musicisti\". Nel 1915 una recensione ai \"Canti\" da parte di Renato Fondi, sul \"Fanfulla della domenica\", gli restitu\u00ec \"il senso della realt\u00e0\": trascorse quindi l'anno viaggiando senza una meta fissa tra Torino, Domodossola, ancora Firenze. Scoppiata la Grande Guerra, Campana venne esonerato dal servizio militare, ufficialmente per problemi di salute fisica, in realt\u00e0 perch\u00e9 segnalato ormai come malato psichiatrico grave.\nNel 1916 ricerc\u00f2 inutilmente un impiego. Scrisse a Emilio Cecchi \u2014 il quale sarebbe stato, insieme a Giovanni Boine (che comprese da subito l'importanza di Campana, recensendo i \"Canti Orfici\" nel 1915 su \"Plausi e Botte\", una rubrica della rivista \"La Riviera Ligure\") e a Giuseppe De Robertis, uno dei suoi pochi estimatori) \u2014 e inizi\u00f2 con lo scrittore una breve corrispondenza. A Livorno si scontr\u00f2 con il giornalista Athos Gastone Banti, che scrisse su di lui un articolo denigratorio sul quotidiano \"Il Telegrafo\": si arriv\u00f2 quasi al duello, evitato solo perch\u00e9 i padrini di Campana non lo avvisarono degli accordi presi con quelli del giornalista.Nel 1916 conobbe anche la scrittrice Sibilla Aleramo, autrice del romanzo \"Una donna\", con la quale instaur\u00f2 un'intensa quanto tumultuosa relazione, che si sarebbe interrotta all'inizio del 1918, a seguito di un breve incontro nel Natale del 1916, a Marradi.\nEsistono testimonianze della relazione avvenuta tra Dino e Sibilla nel carteggio pubblicato da Feltrinelli nel 2000: \"Un viaggio chiamato amore. Lettere 1916-1918\". Il carteggio ha inizio con una lettera della Aleramo, datata 10 giugno 1916, nella quale l'autrice esprime la sua ammirazione per i \"Canti Orfici\", dichiarando di esserne stata \"incantata e abbagliata insieme\". Sibilla era allora in vacanza nella Villa La Topaia a Borgo San Lorenzo, mentre Campana era in una stazione climatica presso Firenzuola, le Casette di Tiara, per rimettersi in salute dopo essere stato colpito da una leggera paresi al lato destro del corpo.\nUltimi anni e morte.\nNel 1918, Campana venne internato presso l'ospedale psichiatrico di Villa di Castelpulci, nei pressi di Scandicci (in provincia di Firenze). Lo psichiatra Carlo Pariani gli fece visita per intervistarlo e conferm\u00f2 l'inappellabile diagnosi: ebefrenia, una forma estremamente grave e incurabile di psicosi schizofrenica; tuttavia il poeta sembr\u00f2 essere a suo agio nel manicomio, vivendo una vita tranquilla e, finalmente, sedentaria.Dino Campana mor\u00ec in ospedale, sembra per una forma di setticemia, causata dal ferimento con un filo spinato nella zona dello scroto, forse durante un tentativo di fuga, il 1\u00ba marzo 1932, pochi giorni prima di essere dimesso dal manicomio.\nIl 2 marzo, la salma di Campana venne inumata nel cimitero di San Colombano, a Badia a Settimo, nel territorio di Scandicci, ma nel 1942, su diretto interessamento di Piero Bargellini, venne data alle spoglie del poeta una sepoltura pi\u00f9 dignitosa e la salma trov\u00f2 riposo nella cappella sottostante il campanile della chiesa di San Salvatore. Durante la seconda guerra mondiale, il 4 agosto 1944, l'esercito tedesco, in ritirata, fece saltare con una carica esplosiva il campanile, distruggendo nel contempo anche la cappella.\nNel 1946 le ossa del poeta, in seguito a una cerimonia alla quale parteciparono numerosi intellettuali dell'epoca, tra i quali Eugenio Montale, Alfonso Gatto, Carlo Bo, Ottone Rosai, Pratolini e altri, vennero collocate all'interno della chiesa di San Salvatore a Badia a Settimo, raggiungendo cos\u00ec la loro dimora attuale.\nLa poetica.\nLa poesia di Campana \u00e8 una poesia \"nuova\" nella quale si amalgamano i suoni, i colori e la musica in potenti bagliori. Il poeta sognava \u201cuna poesia europea musicale colorita\u201d: europea in quanto in essa doveva fondersi la civilt\u00e0 latina, ossia la tradizione pura, e la \u201ckultur\u201d, come espressione del crepuscolo, che presupponeva una speculazione filosofica coraggiosa, capace di creare una sinfonia di colori e di suoni. L\u2019arte nuova, alla quale aspirava il poeta, doveva passare attraverso un desiderio di distruzione, \u201cla forza di sovvertimento\u201d, in cui ci\u00f2 che conta \u00e8 l\u2019originalit\u00e0 nell\u2019arte come nel pensiero. Campana mostra il totale rifiuto dell\u2019arte come \u201csublimazione\u201d, per tendere ad uno \u201cstadio\u201d superiore \u201cdello spirito\u201d, in cui la poesia diventa faro della vita, un punto di riferimento attraverso il quale si realizzi la stretta connessione tra vita e poesia. La poesia per il poeta di Marradi coincide con un percorso conoscitivo, soprattutto di se stessi e del proprio rapporto con il mondo, nel quale un ruolo fondamentale \u00e8 svolto dalla memoria e dai sensi. La parola poetica si mescola con il linguaggio del mondo, che rappresenta un insieme fertile di suoni, in cui i suoni del vento e del mare si confondono con i suoni delle attivit\u00e0 umane. \u00c8 l\u2019immagine di Genova, la citt\u00e0-mito della sua poesia, con il suo porto in cui partenze e ritorni si ripetono in un ciclo continuo. La poesia rappresenta quel viaggio che innalza l\u2019uomo dalla contingenza dei \u201ctriti fatti\u201d, portandolo verso le \u201cvie del cielo\u201d, lontano dalle necessit\u00e0. Egli attribuisce all\u2019arte la funzione di guida, di conoscenza assoluta.\nIl verso \u00e8 indefinito, l'articolazione espressiva in un certo senso monotona ma nel contempo ricca di immagini molto forti di annientamento e purezza.\nIl titolo allude agli inni orfici, genere letterario attestato nell'antica Grecia tra il II e il III secolo d.C. e caratterizzato da una diversa teogonia rispetto a quella classica. Inoltre le preghiere agli dei (in particolare al dio Protogono) sono caratterizzate dagli scongiuri dal male e dalle sciagure.\nI temi fondamentali.\nUno dei temi maggiori di Campana, che si trova gi\u00e0 all'inizio dei \"Canti Orfici\" nelle prime parti in prosa - \"La notte\" e \"Il viaggio e il ritorno\" - \u00e8 quello dell'oscurit\u00e0 tra il sogno e la veglia. Gli aggettivi e gli avverbi ritornano con una ripetitiva insistenza come di chi detta durante un sogno, sogno per\u00f2 interrotto da forti trasalimenti (si veda la poesia \"l'invetriata\", mirabile \"spleen\" baudelairiano).\nNella seconda parte - nel notturno di \"Genova\", ritornano tutti i miti fondamentali che saranno del Campana successivo: le citt\u00e0 portuali, la matrona barbarica, le enormi prostitute, le pianure ventose, la schiava adolescente.\nGi\u00e0 nella prosa si nota l'uso dell'iterazione, l'uso drammatico dei superlativi, l'effetto d'eco nelle preposizioni, il ricorrere alle parole chiave che creano una forte scenografia. Del Serra ha esaminato le figure ricorrenti in Campana: anastrofi, adnominationes, tmesi anacolutiche e chiasmiche, catacresi, anastrofe con aprosdoketon.\nL'interpretazione della poesia.\nNel quindicennio che va dalla sua morte alla fine della seconda guerra mondiale (1932-1945) e anche in seguito, nel periodo dell'espressionismo e del futurismo, l'interpretazione della poesia di Campana si focalizza sullo spessore della parola apparentemente incontrollata, nascosta in una zona psichica di allucinazione e di rovina.\nNei suoi versi, dove vi sono elementi deboli di controllo e di approssimativa scrittura, si avverte - a parere di molti critici - il vitalismo delle avanguardie del primo decennio del XX secolo; dai suoi versi, per la verit\u00e0, hanno attinto poeti molto differenti tra di loro, come Mario Luzi, Pier Paolo Pasolini, Andrea Zanzotto.\nCampana e Rimbaud.\nIl destino di Campana \u00e8 stato avvicinato a quello di Rimbaud. Ma, secondo alcuni, tra Campana e il \"poeta maledetto\" il punto di contatto (il bisogno di fuggire, l'idea del viaggio, l'abbandono di un mondo civile estraneo) \u00e8 affrontato in modo molto diverso. Dove Rimbaud abbandona la letteratura per fuggire in Africa e prestarsi a mestieri avventurosi e alternativi, come il trafficante d'armi, Campana alla fine dei suoi viaggi, senza una vera meta, trova solamente la follia.\nE se Rimbaud aveva fatto una scelta, Campana non scelse ma fu sopraffatto dagli eventi che attraversarono la sua vita diventandone una vittima: senza per\u00f2 mai disertare la poesia, come, differentemente, aveva fatto il poeta francese. Campana, fino al suo internamento a Castel Pulci, lotter\u00e0 per la sua poesia e per una vita che non era mai riuscita a donargli nulla in termini di serenit\u00e0 e pace; e anche la strada dell'amore, il suo incontro con Sibilla Aleramo, si trasformer\u00e0 in una sconfitta.\nCome scrive Carlo Bo nel saggio \"La nuova poesia: Storia della letteratura italiana - il Novecento\" (Garzanti, 2001):\nEugenio Montale fu tra i primi estimatori ufficiali, il pi\u00f9 autorevole a oggi, delle composizioni di Dino Campana, tanto da dedicargli una poesia o meglio un omaggio a chi meglio di lui aveva saputo piegare le parole fino a renderle ancora pi\u00f9 oscure.\nSebbene i canti di Dino Campana affondino ben oltre il simbolismo francese, direttamente nelle radici della nostra terra toscana, Campana guarda al Trecento dantesco, al Cavalcanti, al Dante della \"Commedia\" fino ad arrivare ai canti del Foscolo, ed \u00e8 toccante l'allusione dantesca con cui Eugenio Montale chiude questa struggente lirica di stampo biografico, e proprio per questo ancor pi\u00f9 provocatoria: \"fino a quando riverso a terra cadde!\".\nDino Campana e l'arte.\nLa critica ha spesso indagato e continua a interrogarsi su quanto vi \u00e8 di figurativo nell'opera del poeta di Marradi, conosciuto dall'immaginario come il poeta folle e visionario. Nel 1937 Gianfranco Contini scriveva \u00abCampana non \u00e8 un veggente o un visionario: \u00e8 un visivo, che \u00e8 quasi la cosa inversa\u00bb. Nei \"Canti Orfici\" sussistono infatti elementi sia visivi che visionari con numerosi riferimenti alla pittura. Analizzando la funzione che questi aspetti hanno all'interno dell'opera si nota con evidenza come al lato visionario, con riferimento a Leonardo, a De Chirico e all'arte toscana, sia affiancato in perfetta coesione quello visivo che trova le sue allusioni nel futurismo.\nPasolini, che aveva riletto con molta attenzione l'opera di Campana, aveva scritto \u00abParticolarmente precisa era la sua cultura pittorica: gli apporti nella sua lingua del gusto cubista e di quello del futurismo figurativo sono impeccabili. Alcune sue brevi poesie-nature morte sono tra le pi\u00f9 riuscite e se sono alla \"mani\u00e8re de\" lo sono con un gusto critico di alta qualit\u00e0\u00bb.\nA proposito poi delle conoscenze leonardesche dell'autore si pu\u00f2 leggere, in una lettera del 12 maggio 1914 scritta da Campana a Soffici da Ginevra \u00abHo trovato alcuni studi, purtroppo tedeschi, di psicoanalisi sessuale di Segantini, Leonardo e altri (in particolare \"Sesso e carattere\" di Otto Weininger) che contengono cose in Italia inaudite: potrei fargliene un riassunto per Lacerba\u00bb.\nLa critica.\nDopo la pubblicazione dei \"Canti Orfici\" inizia subito la critica con tre articoli che, se pur differenti, danno origine al mito Campana: sulla rivista \"La Voce\" appare, verso la fine del 1914, l'articolo di Giuseppe De Robertis, sulla \"Tribuna\" quello di Emilio Cecchi e su \"La Riviera Ligure\" quello di Giovanni Boine entrambi del 1915.\nIl ritrovamento del manoscritto de \"Il pi\u00f9 lungo giorno\" tra le carte di Soffici fu annunciato sul Corriere della Sera del 17 giugno 1971 da Mario Luzi e ha consentito nuove forme di indagini sul complesso degli scritti campaniani.\nCitazioni e dediche a Dino Campana.\nA Dino Campana sono stati dedicati cinque film:"}
{"id": "47248", "revid": "33689", "url": "https://it.wikipedia.org/wiki?curid=47248", "title": "Power Macintosh 6100", "text": ""}
{"id": "47249", "revid": "466539", "url": "https://it.wikipedia.org/wiki?curid=47249", "title": "Arnaldo Forlani", "text": "Fu uno dei massimi esponenti nazionali della Democrazia Cristiana. Dopo essere stato a lungo il principale collaboratore di Amintore Fanfani nella corrente politica \"Nuove Cronache\", la abbandon\u00f2 agli inizi degli anni ottanta e diede vita infine con Antonio Gava e Vincenzo Scotti alla corrente \"Azione Popolare\" (o \"Grande centro\") alla fine di quel decennio. Fu presidente e vicepresidente del Consiglio dei ministri, ministro degli affari esteri e ministro della difesa; per due volte segretario della Democrazia Cristiana e per un lungo periodo presidente del Consiglio nazionale del partito.\nNominato candidato alla presidenza della Repubblica dal suo partito nel 1992, fall\u00ec per colpa dei franchi tiratori.\nA 96 anni, Forlani \u00e8 l'ex Presidente del Consiglio italiano pi\u00f9 anziano in vita, nonch\u00e9 il pi\u00f9 longevo ex capo del governo italiano di sempre.\nBiografia.\nGiovinezza ed esordi in politica.\nLaureato in giurisprudenza all'Universit\u00e0 degli Studi di Urbino, intraprese la sua carriera politica nel 1948 con la nomina a segretario provinciale della Democrazia Cristiana di Pesaro e con i successivi incarichi di consigliere provinciale e consigliere comunale di Pesaro. Nel 1954 entr\u00f2 a far parte per la prima volta della direzione della DC. Il 7 ottobre 1955 ottenne il suo primo rilevante incarico di partito, arrivando a dirigere l'importante sezione Studi, Propaganda e Stampa (SPES).\nA seguito della frattura nella corrente di \"Iniziativa democratica\" tra il gruppo dei dorotei e quello degli amici dell'ex segretario Amintore Fanfani (\"Nuove Cronache\"), Forlani scelse di aggregarsi a quest'ultimo, affermandosi nel Congresso nazionale di Firenze del 1959 come uno dei leader pi\u00f9 in vista della corrente fanfaniana.\nProprio in rappresentanza di quest'area, nel 1962 fu eletto vicesegretario nazionale del partito, contribuendo cos\u00ec alla gestione unitaria della Democrazia Cristiana che segu\u00ec al Congresso nazionale di Napoli e che avrebbe portato alla nascita del centro-sinistra. Mantenne quest'incarico, con una breve pausa di pochi mesi, fino all'inizio del 1969, lavorando assieme a tre segretari politici diversi: Aldo Moro, Mariano Rumor e Flaminio Piccoli.\nInizio della carriera di governo, prima segreteria DC e \"preambolo\" del 1970.\nNel primo governo Rumor venne nominato Ministro delle partecipazioni statali; nel secondo governo Rumor fu invece ministro per i rapporti con le Nazioni Unite. Nel settembre 1969 si svolse il patto di San Ginesio, cui parteciparono Arnaldo Forlani e Ciriaco De Mita. Il convegno tenuto a San Ginesio pass\u00f2 alla storia come quello che stabil\u00ec un patto generazionale per un ricambio nella guida del partito, favorendo i \"quarantenni\" e causando la disgregazione della vecchia maggioranza dorotea. Nell'ottobre 1969, un mese dopo il convegno, infatti, i dorotei di \"Impegno Democratico\" si divisero in due correnti: Mariano Rumor e Flaminio Piccoli (allora al vertice, rispettivamente, del governo e del partito) si separarono da Giulio Andreotti ed Emilio Colombo.\nRumor e Piccoli fondarono \"Impegno Popolare\", Andreotti e Colombo mantennero la stessa denominazione di \"Impegno Democratico\". Piccoli si dimise dalla segreteria e il Consiglio nazionale elesse il 9 novembre 1969 al suo posto Forlani con 157 voti a favore e 13 schede bianche. Pochi giorni dopo Ciriaco De Mita divenne vicesegretario: erano i frutti del patto di San Ginesio, al punto che Forlani e De Mita vennero ribattezzati \"i gemelli di San Ginesio\". Contemporaneamente all'elezione a segretario, Forlani si dimise da ministro del governo Rumor. Durante la sua segreteria, Forlani tent\u00f2 di evitare il disfacimento dell'alleanza politica di centro-sinistra, minata dall'incapacit\u00e0 di reagire in modo efficace alle difficolt\u00e0 economiche e sociali del periodo. Fu cos\u00ec che formul\u00f2 il \"preambolo\" del 1970, che mirava a rinforzare la collaborazione dei partiti di governo e a estenderla a tutti i livelli istituzionali, comprese le neonate Regioni. Segu\u00ec una fase politica travagliata.\nSempre a novembre del 1969 la Camera approv\u00f2 la legge sul divorzio con una maggioranza diversa da quella di governo e l'opposizione di DC, MSI e monarchici. Il presidente del Consiglio Rumor si dimise nel febbraio 1970, per ricostituire un governo organico di centro-sinistra nel marzo dello stesso anno. Nonostante il successo politico per le prime elezioni regionali del giugno 1970, il terzo governo Rumor non sopravvisse alle tensioni politiche e sociali nel Paese (lo sciopero generale del luglio 1970). Il centro-sinistra organico venne salvato dal nuovo governo presieduto da Emilio Colombo, dall'agosto 1970 al gennaio 1972. La DC, nel Consiglio nazionale del partito del settembre 1970, ratific\u00f2 all'unanimit\u00e0 il sostegno politico al centro-sinistra. Forlani organizz\u00f2 nell'ottobre 1970, a Fermo, un convegno di studio per dare seguito alle conclusioni del convegno di San Ginesio, mentre la legge sul divorzio venne definitivamente approvata dal Parlamento, con la forte preoccupazione dei vescovi italiani e provocando un'immediata reazione del mondo cattolico, che, con il movimento \"Un popolo per la famiglia\" organizz\u00f2 la raccolta di firme per il referendum abrogativo.\nIl clima di violenza diffusa contribu\u00ec a uno spostamento a destra dell'elettorato, con una crescita significativa del MSI di Almirante nelle elezioni amministrative parziali del 1971. Alle elezioni del presidente della Repubblica del 1971, Forlani propose la candidatura di Amintore Fanfani, ma di fronte al diniego degli alleati e alla presenza di franchi tiratori interni, che impedirono anche l'elezione di Aldo Moro, la DC ripieg\u00f2 su Giovanni Leone, che venne eletto con l'appoggio determinante dell'MSI. Nel gennaio 1972 i repubblicani uscirono dal governo Colombo, e venne aperta la crisi. L'impossibilit\u00e0 a ricostituire un'alleanza di centro-sinistra port\u00f2 la DC a proporre un governo monocolore guidato da Giulio Andreotti, che non ottenne la fiducia del Parlamento. Si ebbero cos\u00ec elezioni anticipate, che evitarono anche momentaneamente il referendum sul divorzio.\nNella campagna elettorale del 1972, Forlani lanci\u00f2 la cosiddetta politica di \"centralit\u00e0\": le elezioni del 7 maggio 1972 confermarono la leadership della DC nel panorama politico del Paese e al tempo stesso l'inconsistenza numerica dei nuclei e dei movimenti dell'estrema sinistra: in un clima difficile e di forti tensioni, sia all'interno della vecchia maggioranza di centro-sinistra sia nello stesso associazionismo cattolico, la DC guidata da Forlani ottenne il 38,7% dei voti alla Camera dei Deputati e il 38,1% al Senato. Anche la paventata avanzata della destra del MSI venne contenuta dal punto di vista elettorale. La DC var\u00f2 allora una nuova alleanza centrista, riallacciando l'alleanza con il PLI nel governo. La sinistra DC si oppose e non entr\u00f2 a far parte del secondo governo Andreotti costituito da DC, PSDI e PLI con l'appoggio esterno del PRI. Le conseguenze del ritorno a una formula centrista provocarono, all'interno della DC, le dimissioni dalla Direzione centrale dei rappresentanti delle correnti di \"Forze Nuove\" e dei morotei. Solo Benigno Zaccagnini, su indicazione di Moro, rimase presidente del Consiglio nazionale.\n\"Quaresima\" e carriera di governo, sconfitta nel Congresso del 1976, Ministro della Difesa e degli Esteri.\nAlla fine del 1972 emersero le insoddisfazioni verso la politica economica espressa dal secondo governo Andreotti. Forlani accolse allora la richiesta della sinistra del partito di riaprire un dibattito interno sulla situazione politica. Le spinte verso un riavvicinamento al PSI e alla ripresa della collaborazione governativa di centro-sinistra erano sempre pi\u00f9 forti e sfociarono nel XII Congresso nazionale della DC del 1973 che pose fine all'alleanza centrista, riportando alla segreteria Amintore Fanfani e alla guida del governo Mariano Rumor, alleato nuovamente coi socialisti.\nEbbe cos\u00ec inizi\u00f2 per Forlani e per Andreotti un periodo di \"quaresima\", secondo la definizione di Fanfani, che escluse per qualche tempo Forlani da incarichi politici di rilievo.\nLa \"quaresima\" per l'ex segretario democristiano dur\u00f2 solo un anno. Infatti Forlani fu ministro della difesa nel quarto e nel quinto governo Moro. In questo periodo, Forlani fu uno dei protagonisti dell'opposizione democristiana alla politica di \"solidariet\u00e0 nazionale\" ventilata da Moro e dal neo-segretario DC Benigno Zaccagnini, eletto nel 1975. Proprio per questo, nel XIII Congresso nazionale del 1976 Forlani fu il candidato del blocco moderato del partito alla guida del partito: appoggiato dai dorotei di Piccoli e Bisaglia, nonch\u00e9 dai seguaci di Andreotti e di Fanfani, Forlani sfid\u00f2 nella corsa alla segreteria Zaccagnini, proponendo una piattaforma moderata che escludeva qualsiasi tipo di rapporto d'attenzione e di governo con il PCI.\nLa sfida fu molto combattuta, ma alla fine la linea di Forlani risult\u00f2 sconfitta, seppure solo per pochissimi voti. Nonostante la sua opposizione al nuovo corso e alla politica di solidariet\u00e0 nazionale, Forlani fu nominato alla prestigiosa carica di ministro degli affari esteri nel governo Andreotti III. I motivi di questo importante incarico furono, da un lato, la necessit\u00e0 di recuperare un clima di unit\u00e0 nel partito dopo le divisioni congressuali e, dall'altro, l'opportunit\u00e0, in un mondo ancora segnato dalla guerra fredda, di assegnare la politica estera a una personalit\u00e0 chiaramente anticomunista in grado di tranquillizzare i partner europei e atlantici sul permanere della fedelt\u00e0 italiana al Patto Atlantico. Per questi motivi mantenne la carica di ministro degli esteri nei successivi governi presieduti da Andreotti fino al 1979, quando la formula di \"solidariet\u00e0 nazionale\" fu accantonata definitivamente. In qualit\u00e0 di ministro degli Esteri, si rec\u00f2 in visita in Portogallo nel luglio 1977 per esprimere l'appoggio del governo italiano alla richiesta, avanzata da Lisbona, di adesione alla CEE.\n\"Preambolo\" del 1980, presidente della DC e presidente del Consiglio dei ministri.\nNel 1980 Forlani fu tra gli artefici della vittoria al Congresso di una maggioranza moderata che elesse come segretario Flaminio Piccoli e pose fine all'esperienza della collaborazione con il PCI, rilanciando la formula del centro-sinistra. Le quattro correnti alleate (dorotei, fanfaniani, Forze Nuove e il gruppo di Proposta) furono concordi nel voler porre fine alla collaborazione con il Partito Comunista per far posto a un nuovo rapporto organico con il PSI, ora guidato da Bettino Craxi. Il Congresso, nel quale svolse una funzione politica importante Carlo Donat-Cattin, venne chiamato del \"preambolo\" in quanto le mozioni associate alle liste delle quattro correnti alleate presentarono un preambolo politico comune, sul quale si form\u00f2 la nuova maggioranza del partito, che pot\u00e9 contare sul 57,7% dei voti congressuali. La sinistra democristiana e gli andreottiani rimasero all'opposizione, mentre Carlo Donat Cattin divenne vicesegretario unico.\nIn riconoscimento del suo ruolo nella nuova maggioranza, Forlani venne eletto per la prima volta alla presidenza del Consiglio nazionale. In quello stesso anno la carriera governativa di Forlani raggiunse il suo apice: infatti, dal 18 ottobre 1980 al 26 giugno 1981 fu Presidente del Consiglio dei ministri, guidando un quadripartito formato da DC, PSI, PSDI e PRI. Il governo Forlani consent\u00ec alla DC di ritrovare la sua unit\u00e0 interna, sia nella riunione del Consiglio nazionale del dicembre 1980 sia in quella del marzo 1981. Inoltre, la DC si apr\u00ec nell'Assemblea nazionale dell'aprile 1981 al suo retroterra culturale e sociale: da quell'Assemblea scaturirono infatti cinque convegni nazionali e uno conclusivo nel novembre 1981, la cosiddetta Assemblea degli \"Esterni\".\nIl governo Forlani dovette affrontare una serie di difficili prove, dal terrorismo che continuava a colpire i democratici cristiani, all'attentato a papa Giovanni Paolo II alla sconfitta del referendum sull'aborto, fino allo scandalo della loggia P2, che port\u00f2 Forlani alle dimissioni. Infatti, durante la presidenza di Forlani furono scoperti gli elenchi degli aderenti alla loggia massonica P2; il ritardo di due mesi nella pubblicazione delle liste, considerato, specie dal PCI, una sua diretta responsabilit\u00e0, lo costrinse a rassegnare le dimissioni e ad allontanarsi da posizioni di primaria importanza per qualche tempo. Dopo oltre un mese di crisi, e un nuovo tentativo di Arnaldo Forlani finito senza esito positivo, nascer\u00e0 il primo governo non guidato da un democristiano dal 1945: il primo governo Spadolini.\nSconfitta al Congresso del 1982, vicepresidente del Consiglio dei ministri e nuovamente presidente della DC.\nDurante il Congresso nazionale del 1982, che elesse per la prima volta Ciriaco De Mita alla segreteria nazionale, Forlani mantenne la sua posizione candidandosi alla segreteria in rappresentanza delle componenti moderate del partito. La sconfitta di Forlani fu, per\u00f2, in larga parte determinata dal cambiamento di posizione del suo vecchio maestro Amintore Fanfani che sostenne il candidato a lui opposto.In quest'occasione, Forlani usc\u00ec dalla corrente fanfaniana di \"\u201cNuove Cronache\u201d\", seguito da molti esponenti storici della componente come Franco Maria Malfatti, Luciano Radi, Ivo Butini, Lorenzo Natali e Oscar Luigi Scalfaro. La nuova area forlaniana cominci\u00f2 cos\u00ec l'avvicinamento ai \"dorotei\", che poi avrebbe determinato la nascita della nuova corrente moderata di \"Azione Popolare\".\nAncora una volta, come gi\u00e0 nel 1976, la sconfitta congressuale non segn\u00f2 affatto per Forlani un'eclisse politica. Coerentemente con la linea gi\u00e0 evidenziata nei congressi precedenti, Forlani mantenne per tutti gli anni ottanta il ruolo di leader della parte moderata del partito, spingendo la Democrazia Cristiana a rafforzare il rapporto di governo con il PSI. Le elezioni politiche del giugno 1983, con la DC guidata da De Mita, segnarono il pi\u00f9 significativo arretramento elettorale della DC: perse il 5,4% alla Camera e il 6,9% al Senato. La sconfitta elettorale della DC provoc\u00f2 uno scossone politico all'interno del partito e dell'area dei partiti di governo. La DC avvi\u00f2 un processo di riflessione interna sulle cause che avevano portato al crollo elettorale, e si orient\u00f2 unanimemente a favorire la nascita del primo governo Craxi il 4 agosto 1983. Nacque in questi anni la sintonia tra Forlani e il segretario socialista Bettino Craxi, che li port\u00f2 a una stretta collaborazione: negli anni in cui il leader socialista resse la guida del governo, Forlani ricopr\u00ec l'incarico di vicepresidente, guidando la cospicua e autorevole delegazione democristiana al governo.\nNel febbraio 1984 si svolse il XVI Congresso nazionale del partito, che vide la conferma di Ciriaco De Mita alla segreteria politica. L'unico sfidante, Vincenzo Scotti, vicino politicamente a Forlani, ottenne un risultato personale migliore rispetto a quello della lista che lo sosteneva, mentre Flaminio Piccoli venne confermato presidente del Consiglio nazionale.\nFurono gli anni della battaglia del governo Craxi sulla \"scala mobile\", in cui il governo si diede un profilo riformista tendente a isolare il PCI. Nonostante il successo del PCI alle elezioni europee del giugno 1984 (divenne il primo partito italiano, anche per l'emozione suscitata dalla morte di Enrico Berlinguer), i comunisti in Italia ebbero difficolt\u00e0 a espandere il loro ruolo politico-sociale.\nLa DC non rinunci\u00f2 al processo di rinnovamento interno, soprattutto in alcune aree del Paese, come la Sicilia. Avvi\u00f2 pure una riflessione sulla necessit\u00e0 di riforme istituzionali, per adeguare il sistema italiano alla nuova realt\u00e0 del Paese. Uno dei temi sostenuti era quello della necessit\u00e0 di presentarsi agli elettori con patti preelettorali, per consentire di scegliere non solo il partito di appartenenza ma anche la coalizione di governo.\nI risultati delle elezioni regionali e amministrative del maggio 1985 confortarono le scelte interne e di governo compiute dalla DC. In molte citt\u00e0, fino a quel momento guidate dalla sinistra, si costituirono giunte di pentapartito. Il clima positivo nel Paese e tra le forze politiche venne confermato dall'elezione al primo scrutinio di Francesco Cossiga alla presidenza della Repubblica.\nNel 1986 Forlani fu eletto nuovamente alla carica di presidente del Consiglio nazionale della DC, al fine di garantire la massima unit\u00e0 possibile tra le varie anime della \u2018Balena bianca\u2019.\nLa costante mediazione esercitata da Forlani nel suo doppio ruolo di vicepresidente del Consiglio e presidente del partito consentirono di superare i forti contrasti tra De Mita e Craxi e di dar vita a un secondo governo guidato dal segretario socialista, che ottenne la fiducia nell'agosto del 1986. Fu il governo del cosiddetto \"patto della staffetta\", avendo De Mita condizionato la fiducia a Craxi all'impegno non scritto di quest'ultimo di dimettersi dopo un anno per consentire l'avvicendamento con un presidente democristiano che avrebbe portato a termine la legislatura. Tuttavia Craxi, in un'intervista a Giovanni Minoli nella trasmissione \"Mixer\" del 17 febbraio 1987 sconfess\u00f2 pubblicamente quell'accordo, negando la disponibilit\u00e0 alla \"staffetta\".\nLa reazione di De Mita non si fece attendere: dopo qualche settimana la DC ritir\u00f2 l'appoggio al governo e chiese a Cossiga di conferire l'incarico al presidente del Senato Amintore Fanfani, che diede vita a un monocolore democristiano privo dei numeri necessari per la fiducia, con l'obiettivo gi\u00e0 preventivato di andare immediatamente alle elezioni anticipate. Nel gioco delle rivalse tra De Mita e Craxi si registr\u00f2 per\u00f2 un inaspettato colpo di scena: Craxi, accogliendo il suggerimento di Marco Pannella, decise di votare la fiducia a Fanfani insieme con lo stesso leader radicale, costringendo cos\u00ec la DC, che voleva le elezioni anticipate, a far mancare, tramite astensioni concordate, i voti di fiducia al proprio esponente.\nLe elezioni del 1987 consentirono alla DC di recuperare parte dei voti persi nel 1983 e di riconquistare la guida del governo, che venne temporaneamente assegnata al giovane esponente della sinistra democristiana Giovanni Goria, ministro uscente del Tesoro, gi\u00e0 con la prospettiva di un avvicendamento col segretario Ciriaco De Mita, come avvenne circa un anno dopo.\nForlani non entr\u00f2 a far parte dei governi presieduti da Fanfani, Goria e De Mita e si dedic\u00f2 interamente alla vita di partito nella sua funzione di presidente, lavorando attivamente alla ricomposizione dell'area moderata della DC e riuscendo a dare vita a una nuova corrente centrista, denominata \"Azione Popolare\" o \"Grande Centro\", nata dalla fusione di quella da lui stesso guidata con i dorotei di Antonio Gava e con la partecipazione di alcuni ex-fanfaniani, che gli consentir\u00e0 di affermarsi al Congresso nazionale della DC del 1989 (che risulter\u00e0 poi l'ultimo della storia democristiana), nel quale sar\u00e0 nuovamente eletto segretario nazionale.\nVittoria al Congresso del 1989, seconda segreteria DC e \"CAF\".\nIl XVIII Congresso nazionale della DC elesse nuovamente Arnaldo Forlani alla segreteria politica del partito. L'elezione fu largamente condivisa (85% dei voti), con l'ex segretario Ciriaco De Mita che divenne presidente del Consiglio nazionale. De Mita mantenne la guida del suo governo, pur nella costante difficolt\u00e0 di rapporti con il PSI di Bettino Craxi. Le difficolt\u00e0 aumentarono con il \"caso Palermo\", quando la DC govern\u00f2 la citt\u00e0 con Leoluca Orlando sindaco, alleandosi col PCI invece che col PSI. Alla fine Craxi ritir\u00f2 l'appoggio del PSI al governo e De Mita fu costretto alle dimissioni il 19 maggio 1989. Forlani gest\u00ec allora la lunga crisi di governo che ne segu\u00ec, protrattasi sino a luglio, allorch\u00e9 Andreotti costitu\u00ec il suo sesto governo, con la stessa maggioranza di pentapartito. Nacque cos\u00ec il cosiddetto \"CAF\", un asse politico tra Craxi, Andreotti e Forlani, che fu il perno della politica italiana per la restante parte della legislatura fino alle elezioni del 1992.\nAlle elezioni europee del giugno 1989 la DC ottenne il 32,9%, riconquistando il primato perso nel 1984 e ottenendo un seggio in pi\u00f9, mentre nelle elezioni comunali di Roma ottenne il 31,9%. Nel novembre 1989 cadde il Muro di Berlino ed ebbe inizio la frantumazione del blocco comunista filosovietico. All'inizio del 1990 si consum\u00f2 la crisi della gestione unitaria della DC, soprattutto per gli effetti del \"caso Palermo\": proprio nel capoluogo siciliano un accordo tra area dorotea e corrente andreottiana pose fine all'esperimento della giunta Orlando.\nA livello nazionale la sinistra DC, nel febbraio 1990, abbandon\u00f2 il cartello che garantiva la gestione unitaria del partito e a luglio dello stesso anno i ministri del governo Andreotti appartenenti a quella corrente (Martinazzoli, Mattarella, Misasi, Fracanzani e Mannino) si dimisero dalla loro carica in dissenso dall'approvazione della cosiddetta \"legge Mamm\u00ec\" sul sistema radiotelevisivo. Il conflitto interno tra la sinistra DC e il CAF verr\u00e0 peraltro ricomposto nel novembre successivo.\nAlle elezioni amministrative del maggio 1990 il PCI conferm\u00f2 l'emorragia di voti, mentre la Lega Lombarda conquist\u00f2 molte posizioni al Nord. Nel frattempo, il segretario del PCI Achille Occhetto annunci\u00f2 il cambiamento del nome del suo partito in Partito Democratico della Sinistra e il Presidente della Repubblica Cossiga cominci\u00f2 una serie di esternazioni fortemente polemiche nei confronti della situazione politica esistente (le \"picconate\") e, dal 1991, anche sul sistema dei partiti e sulla stessa DC.\nNel 1991, dopo essere uscito dalla DC, Leoluca Orlando fond\u00f2 il nuovo partito-movimento La Rete, che non imped\u00ec alla DC di raccogliere un buon successo alle elezioni regionali siciliane (42,4%). Nello stesso anno Andreotti form\u00f2 il settimo governo, senza pi\u00f9 l'appoggio dei repubblicani, ma con la presenza anche di ministri appartenenti alla sinistra DC.\nAlla fine del 1991 si riun\u00ec a Milano la Conferenza nazionale programmatica della DC, avvertendo l'esigenza di un forte cambiamento del partito. Il 1992 vide l'inizio in Italia delle inchieste della Procura di Milano che colpiranno prima il PSI e poi la DC, determinandone la crisi e la dissoluzione. In questo clima si tennero le elezioni politiche del 5 aprile 1992, che videro la DC perdere quasi il 5% alla Camera e la nascita dell'ultimo quadripartito guidato dal socialista Giuliano Amato. Ebbe cos\u00ec fine l'esperienza del \"CAF\" e la stessa carriera di Forlani, sconfitto dai franchi tiratori nella corsa al Quirinale, costretto alle dimissioni da segretario e poi sottoposto a procedimenti giudiziari nell'ambito dell'inchiesta Mani pulite.\nCorsa per la presidenza della Repubblica, coinvolgimento nel processo ENIMONT e fine della carriera politica.\nNonostante la sconfitta elettorale del 1992, la Democrazia Cristiana era ancora il partito con pi\u00f9 consensi, in un quadripartito ancora in maggioranza in Parlamento; era pertanto in grado di condurre il gioco nella scelta del nuovo capo dello Stato. La DC pertanto, dopo alcuni voti ai candidati di bandiera, propose il nome del proprio segretario nelle elezioni per il presidente della Repubblica del 1992. La corsa di Forlani al Quirinale, tuttavia, non ebbe un esito felice. La coalizione quadripartita, indebolita dall'esito deludente delle elezioni politiche del 1992, non garantiva a Forlani un margine sufficientemente largo per un'elezione senza sorprese. Cos\u00ec, l'alto numero di franchi tiratori nel suo stesso partito imped\u00ec a Forlani di superare la soglia di voti richiesta per l'elezione. Nel corso del 5\u00ba e del 6\u00ba scrutinio, svoltisi il 16 maggio 1992, Forlani manc\u00f2 l'elezione rispettivamente di 39 e di 29 voti. A seguito di questa duplice sconfitta, Forlani ritir\u00f2 la sua candidatura a Presidente della Repubblica. La sconfitta nelle elezioni presidenziali, di poco successiva al vistoso calo di voti registrato dalla DC alle politiche, segner\u00e0 di fatto la conclusione della carriera politica di Forlani, che di l\u00ec a pochi mesi, dopo il tracollo della DC in altre consultazioni e il coinvolgimento nell'inchiesta Mani pulite, si dimetter\u00e0 da segretario, proseguir\u00e0 la sua attivit\u00e0 di deputato in modo defilato e non si presenter\u00e0 pi\u00f9 alle elezioni.\nNel processo Enimont, nell'ambito dell'inchiesta Mani pulite, Forlani fu condannato in via definitiva a due anni e quattro mesi di reclusione per finanziamento illecito. La pena della reclusione fu sostituita con l'affidamento in prova al servizio sociale ed espiata mediante la collaborazione con la Caritas di Roma. Forlani sosterr\u00e0 di ritenere ingiusta la condanna inflittagli e di accettarla in spirito socratico come la sua cicuta da bere.\nForlani fu invece assolto con formula piena nel processo per ricettazione di varie tangenti sugli appalti inerenti alle autostrade. Dopo l'espiazione della pena inflittagli nel processo per la maxitangente Enimont, non apparir\u00e0 quasi pi\u00f9 in occasioni pubbliche, conducendo vita estremamente ritirata, interrotta solo dalla presentazione di un libro e da rarissime interviste. La fine della seconda segreteria di Forlani diede inizio al percorso che, sotto la segreteria del successore Martinazzoli, porter\u00e0 allo scioglimento della DC e alla costituzione del nuovo Partito Popolare Italiano."}
{"id": "47251", "revid": "1444886", "url": "https://it.wikipedia.org/wiki?curid=47251", "title": "Mariano Rumor", "text": "Fu segretario della Democrazia Cristiana, Ministro degli affari esteri, Ministro dell'interno e Ministro dell'agricoltura e delle foreste.\nBiografia.\nGiovinezza ed educazione.\nFrequenta le scuole elementari del Patronato Leone XIII e il Liceo ginnasio Antonio Pigafetta di Vicenza. Nel 1937 consegue la laurea in Lettere presso l'Universit\u00e0 di Padova con una tesi su Giuseppe Giacosa. Tra il 1941 e il 1943 presta servizio militare come allievo ufficiale, poi come sottotenente di artiglieria a Mantova, Sabaudia, L'Aquila e Cecina. Tra il 1943 e il 1945 partecipa alla Resistenza e dirige il giornale \"Il Momento\".\nDalla DC vicentina all'Assemblea Costituente.\nRumor proveniva da una famiglia profondamente cattolica. Dopo l'Armistizio di Cassibile, entr\u00f2 a far parte della Democrazia Cristiana e del movimento di Resistenza, rappresentando il suo partito a livello regionale nel comitato di liberazione. Nel dopoguerra si impegn\u00f2 nel radicamento della Democrazia Cristiana vicentina, diventando uno dei leader di spicco del partito nel Veneto. Nel 1946 fu eletto deputato all'Assemblea Costituente.\nNel 1948 fu eletto per la prima volta deputato, carica che avrebbe poi mantenuto in tutte le legislature successive fino al 1976. Nonostante la sua giovane et\u00e0, Rumor si mise subito in vista come uno dei leader di spicco della Democrazia Cristiana e, in particolare, della corrente dossettiana di \"Cronache sociali\".\nAl Congresso nazionale del 1949, dove fu eletto per la prima volta nel Consiglio nazionale della DC, Rumor present\u00f2 un'importante relazione sui problemi del lavoro in Italia: in questa relazione, coerentemente con il pensiero dossettiano, emerse in modo evidente la sua volont\u00e0 di fare della DC un protagonista nel processo di cambiamento economico e sociale, affermando la necessit\u00e0 di avviare \u201c\"un grande disegno riformistico, ispirato ad un solidarismo sociale che era patrimonio della cultura politica del cattolicesimo democratico\"\u201d. Come ebbe modo di chiarire in un successivo articolo apparso su \"Cronache sociali\", Rumor sosteneva quindi la necessit\u00e0 che lo Stato si affermasse come \u201c\"promotore e regolatore d'una bene ordinata e organica azione di solidariet\u00e0 tra le classi e all'interno delle classi\"\u201d.\nNel 1950 Guido Gonella successe a Paolo Emilio Taviani nel ruolo di Segretario nazionale della DC; obiettivo della nuova segreteria era quello di costruire una gestione unitaria del partito a supporto del governo guidato da Alcide De Gasperi. In questo contesto, Rumor fu nominato per la prima volta Vicesegretario nazionale assieme a Giuseppe Dossetti, in rappresentanza dell'area di \"Cronache sociali\".\nIniziativa democratica.\nIl ritiro dalla politica attiva di Giuseppe Dossetti lasci\u00f2 il gruppo di \"Cronache sociali\" orfano del suo leader carismatico; tuttavia, i principali esponenti della corrente si diedero presto da fare per riorganizzare le proprie posizioni all'interno del partito. Mariano Rumor svolse in questo senso un ruolo determinante per la nascita della nuova corrente di \"Iniziativa democratica\", che riuniva non solo i reduci del dossettismo (quali La Pira, Fanfani, Moro), ma anche elementi della maggioranza centrista degasperiana (come Taviani o Scalfaro).\nFu proprio Rumor a stendere la bozza del manifesto politico di \"Iniziativa democratica\", pubblicato poi sul primo numero dell'omonima rivista attorno alla quale iniziava a strutturarsi la corrente. In questo testo, accanto alla dichiarazione di appoggio a De Gasperi e al Patto Atlantico, venne riaffermato il principio dossettiano di un partito cristianamente riformista, capace di \"muovere il paese verso un'evoluzione democratica\". Con questi argomenti gli \"iniziativisti\" si candidarono non solo a rivendicare l'eredit\u00e0 politica del dossettismo, ma anche a proporsi come un interlocutore affidabile per le altre componenti del partito.\nRumor svolse subito un ruolo di primo piano nella corrente. Tale visibilit\u00e0 lo port\u00f2 a ricoprire i primi incarichi governativi; esord\u00ec al governo come sottosegretario all'Agricoltura nel VII governo De Gasperi (1951-1953), incarico che mantenne anche nell'VIII governo De Gasperi e nel governo di Giuseppe Pella. Nel breve primo governo Fanfani (gennaio-febbraio 1954) fu promosso a sottosegretario alla Presidenza del Consiglio.\nDopo il Congresso nazionale di Napoli del 1954, che vide l'affermazione di \"Iniziativa democratica\" e la successiva elezione di Fanfani a Segretario del partito, Rumor fu eletto Vicesegretario nazionale. Mantenne quest'incarico per i successivi cinque anni, fino allo scioglimento della corrente di \"Iniziativa democratica\".\nLeader dei dorotei.\nAll'interno di \"Iniziativa democratica\" affiorarono non pochi dissensi verso la linea politica della segreteria di Fanfani, che cautamente iniziava ad aprire alla prospettiva di una collaborazione col il PSI. Con l'esasperarsi di queste tensioni, esponenti di primo piano della corrente, tra cui lo stesso Rumor, misero in minoranza il Segretario nel corso del Consiglio Nazionale del 14 - 17 marzo 1959. Si determin\u00f2 in questo modo una spaccatura di \"Iniziativa democratica\" tra gli uomini rimasti vicini all'ex Segretario e il gruppo dissidente (ormai da tutti ribattezzato dei \"Dorotei\", dal luogo in cui si erano riuniti prima del consiglio nazionale, il convento delle suore di Santa Dorotea a Roma) raccolto attorno ad Antonio Segni, Mariano Rumor e Aldo Moro, che fu eletto nuovo Segretario.\nRumor divenne cos\u00ec uno dei leader della nuova corrente. Questa posizione gli valse la nomina a ministro dell'Agricoltura nel secondo governo Segni, carica che avrebbe conservato nei successivi governi Tambroni, nel Fanfani III e Fanfani IV. In questo ruolo, Rumor contribu\u00ec alla definizione di uno dei primi piani per lo sviluppo e l'innovazione del settore agricolo nazionale, il cosiddetto \"Piano Verde\".\nAlle elezioni politiche del 1963 la DC sub\u00ec un brusco calo di consensi. Rumor fu nominato Ministro dell'Interno nel breve governo presieduto da Giovanni Leone, prima di essere eletto nuovo Segretario della DC in sostituzione di Aldo Moro.\nSegretario della DC nel '64.\nRumor fu Segretario politico della Democrazia Cristiana tra il 1964 e il 1969, guidando il partito nella complessa fase di collaborazione di governo con il PSI. Nei cinque anni alla guida della DC, Rumor cerc\u00f2 di rassicurare l'elettorato moderato, nel tentativo di recuperare i consensi persi nelle elezioni precedenti. Il nuovo Segretario (e con lui tutto il gruppo dirigente \"doroteo\") si impegn\u00f2 a fondo per una \"normalizzazione\" della spinta riformista del primo Centro-Sinistra, mettendo spesso in difficolt\u00e0 il Presidente del Consiglio Aldo Moro.\nRumor incarnava le caratteristiche tipiche dei dorotei: la cautela, la moderazione, la propensione per la mediazione pi\u00f9 che per la decisione, l'attenzione alle questioni pratiche, concrete, piuttosto che alle grandi strategie, la rappresentanza degli interessi del ceto medio di provincia, il legame privilegiato con la pubblica amministrazione, con il mondo cattolico, con i coltivatori diretti. Alle elezioni politiche del 1968 la DC riusc\u00ec ad aumentare, seppur di poco, i propri voti: questo risultato fu vissuto come un successo della segreteria di Rumor e fece emergere il suo nome quale candidato naturale alla guida del governo.\nPresidente del Consiglio.\nNel 1968 divenne per la prima volta Presidente del Consiglio dei ministri, guidando tre diversi esecutivi di centrosinistra fino al 1970. Sotto Rumor fu inaugurata la commissione parlamentare di inchiesta riguardo alla vicenda dei fascicoli del SIFAR, si procedette ad un revisione delle pensioni (legge 30 aprile 1969, n. 153) e del settore scolastico (legge 15 febbraio 1969, n. 9) che venne potenziato istituendo la scuola materna statale (legge 18 marzo 1968, n. 444), venne definitivamente deciso il varo delle regioni, fu approvato lo Statuto dei Lavoratori (legge 20 maggio 1970, n. 300) accompagnato da incentivi salariali, pensionistici e previdenziali cercando di porre un argine alla violenza politica e ai disordini.\nSempre in questo periodo il Parlamento approv\u00f2 le norme che istituivano il referendum (legge 25 maggio 1970, n. 352), in corrispondenza con le ampie polemiche che circondavano la successiva introduzione del divorzio in Italia. In campo internazionale il governo di Rumor si distinse per la firma, il 28 gennaio 1969, del Trattato di non proliferazione nucleare. In un contesto difficile, caratterizzato dall'emergere della contestazione operaia e studentesca e tristemente segnato dalla strage di piazza Fontana, la crisi della formula politica di centro-sinistra cre\u00f2 una situazione di profonda instabilit\u00e0 che fin\u00ec col travolgere i governi di Rumor.\nMinistro sotto Andreotti.\nLo statista di Vicenza torn\u00f2 al governo nel 1972 come Ministro dell'interno nel I e nel II esecutivo guidato da Andreotti (1972-1973), compagini caratterizzate dall'esclusione del PSI dal governo e da una ripresa della collaborazione tra democristiani e PLI.\nIl 17 maggio 1973, in qualit\u00e0 di Ministro dell'Interno, Rumor inaugur\u00f2 all'interno della questura di Milano un busto in onore del commissario Luigi Calabresi, poco dopo questa cerimonia la questura fu oggetto di un attentato che caus\u00f2 4 morti e 52 feriti il cui obiettivo sarebbe stato proprio lo stesso Rumor: secondo le indagini svolte negli anni novanta, l'estrema destra lo avrebbe ritenuto colpevole di aver violato gli accordi clandestini precedentemente presi non proclamando lo stato d'assedio quando era presidente del Consiglio il 12 dicembre 1969 in occasione della strage di piazza Fontana.\nDi nuovo Presidente del Consiglio.\nQuando nel Congresso del 1973, a seguito del cosiddetto Patto di Palazzo Giustiniani, la Democrazia Cristiana scelse di riavviare la collaborazione con i socialisti, Rumor fu nuovamente designato dal partito alla guida di un governo di centro-sinistra.\nIn qualit\u00e0 di capo del governo Rumor, in risposta alla crisi energetica di quell'anno, var\u00f2 un piano nazionale di \u201causterity economica\u201d per il risparmio energetico che prevedeva cambiamenti immediati: il divieto di circolare in auto la domenica, la fine anticipata dei programmi televisivi e la riduzione dell'illuminazione stradale e commerciale. Insieme a questi provvedimenti con effetti immediati, il governo impost\u00f2 anche una riforma energetica complessiva con la costruzione, da parte dell'Enel, di centrali nucleari per limitare l'uso del greggio.\nAnche questa formula di centro-sinistra si concluse rapidamente nel 1974, in seguito agli scossoni provocati sul quadro politico dal referendum sul divorzio. I governi Rumor sono ricordati per aver gravato fortemente sul debito pubblico dei decenni successivi a causa del condono fiscale del 1973 e dei generosi trattamenti pensionistici (baby pensioni, metodo retributivo e pensioni sociali), con costi valutati in almeno 150 miliardi di euro al 2018, nonch\u00e9 per la dipendenza da prestiti internazionali.\nScissione dorotea, fine della carriera e morte.\nLa sconfitta alle elezioni regionali del 1975 port\u00f2 all'allontanamento di Fanfani dalla segreteria del partito. Rumor fu proposto da Moro quale nuovo segretario del partito, ma sub\u00ec il veto di alcuni membri della sua stessa corrente. A causa di questo veto, Rumor abbandon\u00f2 i dorotei, avvicinandosi alle posizioni del nuovo segretario Benigno Zaccagnini.\nIn seguito alla scissione dorotea, Rumor fu lentamente escluso da incarichi rilevanti nel partito e nel governo. Dopo essere stato Ministro degli affari esteri negli ultimi due governi guidati da Moro, il quarto e il quinto (1974-1976), non avrebbe pi\u00f9 assunto alcuna carica ministeriale.\nCoinvolto nello scandalo Lockheed, venne successivamente prosciolto dalle accuse. Eletto deputato al Parlamento europeo nel corso della sua prima legislatura (1979-1984), e fu inoltre senatore nella VIII, IX e X legislatura.\nMor\u00ec la sera del 22 gennaio 1990 nell'ospedale di Vicenza a seguito di un arresto cardiaco causato da un improvviso edema polmonare acuto (il giorno precedente aveva presenziato l'assemblea provinciale della Dc ad Asiago) e la salma venne inumata presso il Cimitero Maggiore di Vicenza."}
{"id": "47252", "revid": "486946", "url": "https://it.wikipedia.org/wiki?curid=47252", "title": "Power Macintosh 6200", "text": ""}
{"id": "47254", "revid": "486946", "url": "https://it.wikipedia.org/wiki?curid=47254", "title": "Power Macintosh 5200 LC", "text": ""}
{"id": "47255", "revid": "1904508", "url": "https://it.wikipedia.org/wiki?curid=47255", "title": "Fernando Tambroni", "text": "\u00c8 stato il 7\u00ba Presidente del Consiglio dei ministri della Repubblica Italiana.\nBiografia.\nGiovinezza ed esordi in politica.\nTrasferitosi sin da giovanissimo con la famiglia a Urbisaglia, nella zona di origine della propria famiglia (Matelica, dove tutt'ora c'\u00e8 la tomba di famiglia), si dedic\u00f2 alla professione di avvocato. All'et\u00e0 di vent'anni fu esponente locale di spicco del Partito Popolare Italiano, oltre che vicepresidente della FUCI e a ventiquattro anni fu eletto segretario provinciale per Ancona del PPI. Dopo l'instaurazione del regime fascista nel 1926 sub\u00ec un fermo di polizia per antifascismo. Successivamente a quell'episodio chiese e ottenne l'iscrizione al Partito Nazionale Fascista e allo scoppio della guerra fu arruolato nella Milizia contraerea ad Ancona.\nNel convulso triennio 1943-1945 abbandon\u00f2 il PNF per iscriversi alla Democrazia Cristiana, senza per\u00f2 partecipare in prima persona alla Resistenza partigiana. Dopo la Liberazione fu eletto deputato della DC all'Assemblea Costituente e fu rieletto in questa carica alle elezioni politiche del 1948, 1953 e 1958.\nMinistro dell'Interno.\nTambroni ricopr\u00ec l'incarico di sottosegretario e poi di ministro della marina mercantile (1950-1955), e tenne la guida del Viminale dal 1955 (anno in cui utilizz\u00f2 il metodo Cesare Mori per catturare il boss della 'Ndrangheta Salvatore Castagna, che in una sola giornata aveva ucciso cinque suoi compaesani, invitando il questore di Trieste Carmelo Marzano) al 1959, nel primo governo Segni, nel governo Zoli e nel primo governo Fanfani: da ministro dell'interno si dimostr\u00f2 molto determinato e meticoloso, ma anche grintoso e spregiudicato, attirandosi voci a proposito di una presunta gestione disinvolta di \"dossier\" riservati.\nIn realt\u00e0, accadde che tra i \"dossier\" riservati che il servizio segreto del suo ministero aveva confezionati, Tambroni not\u00f2 anche il proprio, probabilmente commissionato dal suo predecessore e relativo alla sua relazione extraconiugale con l'attrice Sylva Koscina. Qualche tempo dopo, Mario Scelba fu \"convinto\" a desistere dal suo proposito scissionista di formare un nuovo partito di ispirazione cattolica, alternativo alla Democrazia Cristiana, dalla pubblicazione sui giornali scandalistici di una foto che lo ritraeva in compagnia di un'avvenente ragazza.\nPresidente del Consiglio.\nIl 26 marzo 1960 Fernando Tambroni, che si era messo in luce al VII congresso della DC del 1959 con un discorso \"aperturista\" nei confronti del centrosinistra, ricevette l'incarico di formare un governo per sostituire quello dimissionario guidato da Antonio Segni. L'obiettivo politico era quello di superare l'emergenza, attraverso un \"governo provvisorio\", in grado di consentire lo svolgimento della XVII Olimpiade a Roma indetta in agosto e di approvare il bilancio dello Stato entro il 31 ottobre 1960, come previsto dalle leggi in materia di contabilit\u00e0 di Stato vigenti all'epoca. L'8 aprile, il governo monocolore democristiano formato da Tambroni ottenne la fiducia della Camera, con una maggioranza di soli tre voti (300 s\u00ec e 297 no) e con il determinante appoggio dei deputati missini. La circostanza caus\u00f2 le dimissioni irrevocabili e immediate dei tre ministri appartenenti alla sinistra della DC: Bo, Pastore e Sullo. L'11 aprile, dietro esplicito invito del proprio partito, il governo rassegn\u00f2 le dimissioni e il presidente Giovanni Gronchi assegn\u00f2 l'incarico ad Amintore Fanfani. Questi, tuttavia, dovette rinunciare, e Gronchi, anzich\u00e9 cercare una soluzione diversa, invit\u00f2 Tambroni a presentarsi al Senato per completare la procedura del voto di fiducia. Il 29 aprile, sempre con l'appoggio dei missini e con pochi voti di scarto (128 s\u00ec e 110 no), il governo Tambroni ottenne la fiducia del Senato.\nAlcuni storici vedono in questa fiducia data dal Movimento Sociale una convergenza di interessi fra Tambroni e l'allora segretario missino Arturo Michelini. Il primo, alla ricerca dell'appoggio del centro-sinistra rappresentato da PSI e PSDI, desiderava trattare da una posizione di forza assicuratagli da una sicura governabilit\u00e0 garantita dai voti dei missini. Di contro Michelini desiderava far entrare il proprio partito all'interno del gioco parlamentare, sfuggendo al mutuo accordo non scritto tra tutte le forze politiche presenti in parlamento (DC e PCI per primi) secondo cui al Movimento Sociale, partito d'ispirazione neo-fascista (e quindi, di dubbia legalit\u00e0 costituzionale), sarebbe stata garantita rappresentanza parlamentare ma ci si sarebbe assicurati di lasciarlo fuori dalle dinamiche parlamentari e dai governi, cosa che avverr\u00e0 fino agli anni novanta e alla cosiddetta svolta di Fiuggi dove, abbandonando i riferimenti ideologici al fascismo per qualificarsi come forza politica legittimata a governare, gran parte dei missini confluiranno in Alleanza Nazionale.\nUna volta entrato nel pieno delle funzioni, il nuovo governo adott\u00f2 una serie di provvedimenti (ad esempio, la diminuzione del prezzo dello zucchero e della benzina) che furono interpretati da una parte dell'opposizione come dettati da scelte demagogiche. In quelle settimane fu fondato a Roma un quotidiano, \"Telesera\", diretto dal socialista Ugo Zatterin, ma apertamente filogovernativo.\nLa decisione presa nel maggio 1960 dal Movimento Sociale Italiano di convocare il suo sesto congresso a Genova, citt\u00e0 decorata con la Medaglia d'oro della Resistenza da cui era partita l'insurrezione del 25 aprile, forn\u00ec l'occasione ai partiti di sinistra di scendere in piazza al fine di mettere in difficolt\u00e0 il Governo Tambroni. La protesta si fece sentire sempre pi\u00f9 forte. Tambroni scelse la linea dura, originando i noti fatti di Genova del 30 giugno 1960, che si estesero rapidamente al resto del paese. Il 7 luglio a Reggio Emilia furono uccisi cinque manifestanti.\nAlla fine non ci fu altra scelta che impedire il congresso del MSI. I missini votarono conseguentemente contro la legge di bilancio del governo. Tambroni temporeggi\u00f2 fino al 19 luglio dichiarando di essere in attesa di un accordo tra i partiti ma alla fine dovette dimettersi: gli successe Amintore Fanfani.\nUltimi anni e morte.\nIl 26 luglio 1960 si insedi\u00f2 un nuovo governo monocolore democristiano, guidato da Fanfani e appoggiato da socialdemocratici, liberali e repubblicani. Tambroni non entr\u00f2 a farne parte.\nFernando Tambroni non ebbe pi\u00f9 incarichi politici di rilievo, e mor\u00ec meno di tre anni pi\u00f9 tardi per un arresto cardiaco, all'et\u00e0 di 61 anni. Pochi giorni prima il segretario della DC, Aldo Moro, gli aveva comunicato la decisione del partito di non ricandidarlo alle imminenti elezioni politiche."}
{"id": "47256", "revid": "486946", "url": "https://it.wikipedia.org/wiki?curid=47256", "title": "Workgroup Server 7250", "text": ""}
{"id": "47258", "revid": "125707996", "url": "https://it.wikipedia.org/wiki?curid=47258", "title": "Antonio Segni", "text": "Dopo aver ricoperto diversi incarichi governativi nei governi Bonomi III, Parri, De Gasperi I, De Gasperi VII e Pella, Segni fu per due volte Presidente del Consiglio dei ministri, dal 6 luglio 1955 al 20 maggio 1957 e dal 16 febbraio 1959 al 26 marzo 1960.\nEletto presidente della Repubblica il 6 maggio 1962, la sua fu la seconda presidenza pi\u00f9 breve nella storia della Repubblica Italiana dopo quella di Enrico De Nicola, in quanto mantenne il ruolo solamente per due anni e mezzo, fino alle dimissioni per impedimenti di salute del 6 dicembre 1964.\nCome Capo dello Stato ha conferito l'incarico a tre Presidenti del Consiglio dei ministri: Amintore Fanfani (Presidente in carica nel 1962 al momento dell'elezione, di cui ha respinto le dimissioni di cortesia), Giovanni Leone (1963) e Aldo Moro (1963-1968); ha nominato tre senatori a vita nel 1963 (Ferruccio Parri, Cesare Merzagora e Meuccio Ruini). Non ha nominato alcun giudice della Corte costituzionale.\nSuo figlio Mariotto \u00e8 anch'egli un politico.\nBiografia.\nGiovinezza, educazione ed esordi in politica.\nAntonio Segni nacque in una nobile famiglia sarda, ascritta al patriziato genovese dal 1752, da Celestino Segni e Annetta Campus.\nPortati a termine gli studi liceali presso il liceo classico \"Azuni\" di Sassari, si laure\u00f2 in giurisprudenza nel 1913, ader\u00ec al Partito Popolare Italiano fin dalla sua fondazione e fu consigliere nazionale del PPI dal 1923 al 1924. Allievo di Giuseppe Chiovenda, professore universitario di diritto processuale civile dal 1920, insegn\u00f2 in varie universit\u00e0 tra cui quelle di Sassari (di cui fu magnifico rettore dal 1946 al 1951), Perugia e Roma. Dopo l'avvento del fascismo, smise temporaneamente di fare politica.\nIncarichi governativi.\nNel 1942 fu tra i fondatori della Democrazia Cristiana e nel 1946 venne eletto deputato all'Assemblea Costituente. In quel periodo ricevette numerosi incarichi istituzionali e governativi: \naccumulando un \"curriculum politico\" di ben 135 mesi da ministro, un record tuttora imbattuto per tutti gli altri Presidenti della Repubblica eletti sia prima che dopo di lui.\nFu Ministro dell'Agricoltura quando venne varata, grazie ai fondi del Piano Marshall, una riforma agraria detta \"Legge Stralcio\" (legge n. 841 del 21 ottobre 1950), da alcuni studiosi ritenuta la pi\u00f9 importante riforma dell'intero secondo dopoguerra[4], che sanc\u00ec l'esproprio coatto delle terre ai grandi latifondisti e la loro distribuzione ai braccianti agricoli di modo da renderli \"de facto\" piccoli imprenditori non pi\u00f9 sottomessi al grande latifondista e facendo nascere successivamente forme di collaborazione come le cooperative agricole che, programmando le produzioni e centralizzando la vendita dei prodotti, diedero all'agricoltura quel carattere imprenditoriale che era venuto meno con la divisione delle terre.\nIn tale periodo, per controllare il suo bacino elettorale, pose al vertice della DC sassarese il cugino Antonio Campus. La linea locale fortemente anticomunista imposta da Segni \u00e8 stata descritta in un'intervista da Francesco Cossiga, all'epoca giovane militante sassarese: \"Alla vigilia delle elezioni del 1948 ero armato fino ai denti. Mi arm\u00f2 Antonio Segni. Non ero solo, eravamo un gruppo di democristiani riforniti di bombe a mano dai carabinieri. La notte del 18 aprile la passai nella sede del comitato provinciale della DC di Sassari... Prefettura, poste, telefoni, acquedotto, gas non dovevano cadere, in caso di golpe rosso, nelle mani dei comunisti\".\nPolitico di tendenze conservatrici, Segni fu due volte Presidente del Consiglio dei ministri. Guid\u00f2 un primo governo centrista (DC-PSDI-PLI), dal 6 luglio 1955 al 15 maggio 1957, straordinariamente lungo per l'epoca e ancora oggi uno dei dieci governi pi\u00f9 longevi della Repubblica italiana, e un monocolore DC che si resse con l'appoggio esterno di liberali, monarchici e missini, dal 15 febbraio 1959 al 23 marzo 1960; quest'ultimo esecutivo cadde perch\u00e9 le strategie politiche orientate a sinistra del segretario democristiano Aldo Moro e di Amintore Fanfani indussero le forze di destra a ritirargli la fiducia.\nDurante il primo governo di Segni vennero firmati il 25 marzo 1957 i trattati di Roma istituendo la Comunit\u00e0 Economica Europea (CEE) di cui l'Italia fu uno Stato cofondatore ed il Mercato europeo comune; venne definitivamente creata e insediata la Corte Costituzionale, fino ad allora mai entrata in funzione, venne varata la legge che garant\u00ec all'Eni l'esclusiva della ricerca e dello sfruttamento degli idrocarburi in tutto il territorio italiano (Sicilia esclusa) e fu creato il Ministero delle partecipazioni statali, organo del governo italiano addetto alla supervisione e gestione delle partecipazioni statali nell'economia italiana, determinando per le aziende statali anche un'autonomia sindacale \u00abpubblica\u00bb e sottraendole alla disciplina confindustriale per assoggettarle a un regime proprio. Durante il suo secondo governo venne istituito con la legge n. 617/59 il Ministero del turismo e dello spettacolo.\nPresidenza della Repubblica.\nElezione.\nAllo scadere del settennato di presidenza di Giovanni Gronchi, Moro non vedeva di buon occhio le manovre del presidente dell'ENI, Enrico Mattei, miranti alla rielezione del Presidente uscente. Propose quindi e ottenne dal suo partito la candidatura di Antonio Segni, ritenendo che l'elezione di quest'ultimo, che era un conservatore, fosse necessaria per rassicurare le correnti della destra DC e guadagnare anch'esse alla sua politica di apertura al Partito Socialista. Fu l'unica volta che un candidato ufficiale della DC alla presidenza della Repubblica usc\u00ec vittorioso dal responso delle urne. Il partito, tuttavia, nei primi otto scrutini non vot\u00f2 mai compatto per il politico sassarese, in quanto Gronchi ottenne sempre tra i 20 e i 45 voti, mentre altri consensi furono dispersi tra Attilio Piccioni (addirittura 51 voti al terzo scrutinio), Cesare Merzagora (tra i 12 e i 18) ed altri. Anche nello scrutinio decisivo vi furono 51 schede bianche di aleatoria attribuzione.\nAntonio Segni fu comunque eletto Presidente della Repubblica Italiana il 6 maggio 1962 al nono scrutinio, con 443 voti su 842, comprensivi dei consensi del MSI e dei monarchici, che avevano cominciato a votarlo sin dal terzo scrutinio. Prest\u00f2 giuramento l'11 maggio 1962 e il giorno dopo respinse le dimissioni di cortesia presentategli dal Presidente del Consiglio Amintore Fanfani che, pertanto, rest\u00f2 in carica sino alle elezioni politiche dell'aprile 1963, con la partecipazione di socialdemocratici e repubblicani e l'appoggio esterno del PSI.\nSegni e il centro-sinistra.\nI suoi due anni al Quirinale furono contrassegnati da tensioni con il blocco formato da Ugo La Malfa, il PSI ed una parte della DC che spingeva per riforme sociali e strutturali, invise ad un conservatore come Segni. Fu anche contrario alla candidatura Montini al soglio pontificio, tanto da far pervenire, tramite Luigi Gedda, il suo dissenso ai cardinali prima che entrassero nel conclave conseguente alla morte di papa Giovanni XXIII.\nLogorato dall'insuccesso alle elezioni politiche del 1963, il 16 maggio Fanfani rassegn\u00f2 le dimissioni del suo governo. L'incarico venne affidato al segretario democristiano Aldo Moro, intenzionato a varare un nuovo governo DC-PRI-PSDI appoggiato esternamente dal PSI, ma gli organi direttivi del Partito Socialista fecero mancare la ratifica dell'accordo programmatico gi\u00e0 concordato con Nenni e il segretario DC fu costretto a rinunciare.\nSegni design\u00f2 allora il presidente della Camera, Giovanni Leone, specificando che, in caso di ulteriore fallimento, avrebbe sciolto il neoeletto Parlamento e indetto nuove elezioni. Leone riusc\u00ec allora a costituire un monocolore DC di respiro transitorio\u00a0\u2013e, per tale motivo, detto dalla stampa \u00abbalneare\u00bb \u2013 con l'appoggio esterno di PRI, PSDI e PSI. Finalmente, nel dicembre 1963, Aldo Moro pot\u00e9 varare il primo governo di centro-sinistra della Repubblica italiana, con la partecipazione del Partito Socialista Italiano.\nIl 17 settembre 1963, Segni invi\u00f2 un messaggio alle Camere, a norma dell'art. 87 della Costituzione, con il quale si segnalavano alcuni problemi istituzionali collegati alle previsioni della Costituzione. In particolare, il presidente rilevava alcune difficolt\u00e0 funzionali delle modalit\u00e0 di elezione dei componenti della Corte costituzionale - suggerendo le opportune soluzioni - e la necessit\u00e0 di prevedere espressamente la non rieleggibilit\u00e0 del presidente della Repubblica. Mentre in seguito, con l'approvazione della legge costituzionale n. 2 del 22 novembre 1967, il Parlamento provvide a modificare la Costituzione nel senso indicato da Segni nella prima parte del suo messaggio, le norme sull'eleggibilit\u00e0 del presidente della Repubblica rimasero invariate.\nSegni e il Piano Solo.\nCome il suo predecessore, Segni era particolarmente vicino al generale Giovanni de Lorenzo, comandante generale dell'Arma dei Carabinieri, ex partigiano di convinzioni monarchiche. Su richiesta di Segni (in seguito al viaggio a Parigi, 19-22 febbraio 1964), il 25 marzo 1964 De Lorenzo ricevette i comandanti delle divisioni di Milano, Roma e Napoli, proponendo loro un piano finalizzato a far fronte a una ipotetica situazione di estrema emergenza per il Paese. Per l'attuazione del piano si prevedeva l'intervento dell'Arma dei Carabinieri e \"solo\" di essa: da qui il nome di \"Piano Solo\". Il piano prevedeva inoltre il presidio della RAI-TV, l'occupazione delle sedi dei giornali e dei partiti di sinistra e l'intervento dell'Arma in caso di manifestazioni filocomuniste Nel Piano non era invece inclusa una lista di 731 uomini politici e sindacalisti di sinistra che i carabinieri avrebbero dovuto prelevare e trasferire in varie sedi, tra cui la base militare segreta di Capo Marrargiu. La lista di enucleandi era prevista invece dalla circolare Vicari e sicuramente in altri piani di contingenza. \nIl 10 maggio De Lorenzo present\u00f2 il suo piano a Segni, che ne rimase particolarmente impressionato, tanto che nella successiva sfilata militare per l'anniversario della Repubblica lo si vide piangere commosso alla vista della modernissima brigata meccanizzata dei carabinieri, allestita dallo stesso De Lorenzo. Tuttavia sia Giorgio Galli che Indro Montanelli ritengono che non fosse nelle intenzioni del presidente Segni eseguire un colpo di Stato, ma agitarlo come uno spauracchio a fini politici.\nPochi giorni dopo, il 25 giugno 1964, il Governo Moro I fu battuto sulla discussione del bilancio del Ministero della pubblica istruzione, nella parte che assegnava maggiori fondi per il funzionamento delle scuole private. Pur non avendo posto la questione di fiducia, Moro rassegn\u00f2 le dimissioni.\nIl 3 luglio, durante le consultazioni per il conferimento del nuovo incarico di governo a Moro, Segni esercit\u00f2 pressioni sul leader socialista Nenni per indurre il suo partito a uscire dalla maggioranza governativa, perch\u00e9 osteggiato dalle forze economiche; gli comunic\u00f2 che comunque avrebbe rimandato alle Camere, per riesame, il disegno di legge urbanistica Sullo - Lombardi, qualora fosse stato approvato.\nIl 14 luglio Segni convoc\u00f2 e ricevette al Quirinale il Capo di stato maggiore della difesa, generale Aldo Rossi e il 16 luglio il generale De Lorenzo. Lo stesso giorno, De Lorenzo si rec\u00f2 a una riunione dei rappresentanti della DC, per recapitare un messaggio del presidente Segni. Il contenuto del messaggio non \u00e8 stato diffuso; alcuni storici, tuttavia, ritengono che si riferisse alla disponibilit\u00e0 del presidente, qualora le trattative per la formazione di un nuovo governo di centro-sinistra fossero fallite, di dare mandato al Presidente del Senato Cesare Merzagora di costituire un \"governo del Presidente\".\nIl 17 luglio, invece, Moro si rec\u00f2 al Quirinale, con l'intenzione di accettare l'incarico per formare un nuovo governo di centro-sinistra. Durante le trattative, Nenni aveva accettato il ridimensionamento dei suoi programmi riformatori. Nell\"'Avanti!\" del 22 luglio si giustific\u00f2 in tal modo di fronte ai suoi elettori e compagni di partito: \"Se il centro-sinistra avesse gettato la spugna sul ring, il governo della Confindustria e della Confagricoltura era pronto a essere varato. Aveva un suo capo, anche se non \u00e8 certo che sarebbe arrivato per primo al traguardo senza essere sopravanzato da qualche notabile democristiano\"; e nel numero del successivo 26 luglio dichiar\u00f2: \"La sola alternativa che si sarebbe delineata sarebbe stata un governo di destra... nei cui confronti il ricordo del luglio 1960 sarebbe impallidito\".\nMalattia e dimissioni.\nIl 7 agosto 1964, durante un concitato colloquio con l'esponente socialdemocratico Giuseppe Saragat e il presidente del Consiglio dei ministri Aldo Moro, Segni fu colpito da trombosi cerebrale. Nessuno dei presenti ha mai fatto dichiarazioni sul contenuto del colloquio; solo nei diari di Ettore Bernabei se ne \u00e8 ricevuta una descrizione, da fonte comunque indiretta. \nNe segu\u00ec l'accertamento della condizione d'impedimento temporaneo, avvenuto con atto congiuntamente firmato dai presidenti delle due Camere e dal Presidente del Consiglio; il 10 agosto assunse le funzioni ordinarie di supplente il Presidente del Senato Cesare Merzagora, mantenute fino al 29 dicembre.\nPur trattandosi di grave malattia, non si arriv\u00f2 mai alla dichiarazione di \"impedimento permanente\", che avrebbe comportato una nuova elezione, e la situazione fu risolta dalle dimissioni volontarie, avvenute il 6 dicembre 1964.\nUltimi anni e morte.\nDivenne senatore a vita in quanto ex Presidente della Repubblica e mor\u00ec a Roma nel 1972, all'et\u00e0 di 81 anni.\nSegni riposa nel cimitero comunale di Sassari.\nSegni nella cultura di massa.\nDurante una missione a Parigi, Segni, allora Presidente del Consiglio, si rec\u00f2 in visita al Palazzo dell'UNESCO. Mentre si era fermato ad ammirare un grande affresco di Picasso, fu improvvisamente raggiunto da giornalisti e fotografi e, istintivamente, si copr\u00ec gli occhi per proteggersi dalla luce dei flash. Il giorno dopo, la prima pagina del quotidiano parigino \"Le Figaro\" pubblic\u00f2 la foto di Segni con la mano in faccia ed il titolo: \"Il Presidente del Consiglio italiano non nasconde il suo orrore davanti all'affresco di Picasso\". Il titolo, che voleva essere denigratorio, fu per\u00f2 apprezzato dall'opinione pubblica italiana: giunsero infatti al politico democristiano numerose lettere nelle quali lo si elogiava per aver manifestato senza problemi e pubblicamente il suo disgusto per l'arte moderna, cosa che in realt\u00e0 Segni non intendeva assolutamente fare.\nOnorificenze.\nOnorificenze italiane.\nNella sua qualit\u00e0 di Presidente della Repubblica italiana \u00e8 stato, dall'11 maggio 1962 al 6 dicembre 1964: \nPersonalmente \u00e8 stato insignito di:"}
{"id": "47259", "revid": "486946", "url": "https://it.wikipedia.org/wiki?curid=47259", "title": "Power Macintosh 7500", "text": ""}
{"id": "47260", "revid": "1904508", "url": "https://it.wikipedia.org/wiki?curid=47260", "title": "Adone Zoli", "text": "\u00c8 stato il 6\u00ba presidente del Consiglio dei ministri della Repubblica Italiana dal 20 maggio 1957 al 2 luglio 1958.\nBiografia.\nGiovinezza ed educazione.\nNato a Cesena, da un'agiata famiglia originaria di Predappio e dai saldi princ\u00ecpi religiosi, si laure\u00f2 in Giurisprudenza a Bologna nel 1907, esercitando la professione di avvocato prima a Genova, poi a Bologna e infine a Firenze: nel capoluogo toscano entr\u00f2 in contatto con Tommaso Brunelli, avvocato cattolico che nel 1919 fu eletto deputato tra le file del Partito Popolare Italiano. Ci\u00f2 influenz\u00f2 notevolmente l'ideologia politica di Zoli.\nAdone Zoli part\u00ec volontario durante la prima guerra mondiale nonostante l'esenzione dal servizio militare: partecip\u00f2 alla battaglia di Caporetto ed ottenne, al termine del conflitto, due croci al merito di guerra e una al valor militare. Nel dopoguerra, stabilitosi definitivamente a Firenze, partecip\u00f2 a vari congressi del PPI fondato da don Sturzo: in quello di Napoli del 1920 entr\u00f2 nel consiglio nazionale del partito e in quello di Venezia dell'ottobre del 1921 fece parte della direzione, carica che mantenne fino allo scioglimento del partito nel 1926. Egli fu antifascista. Lui stesso amava scherzosamente definirsi \"antifascista ante-marcia\" per la sua precoce avversione al fascismo, gi\u00e0 da prima della marcia su Roma.\nResistenza partigiana.\nNel 1943 ader\u00ec alla Resistenza partigiana costituendo a Firenze il comitato antifascista e pi\u00f9 tardi entrando a far parte del Comitato di Liberazione Nazionale (CLN). Nel novembre 1943 fu arrestato insieme a due suoi figli e condannato a morte per rappresaglia da parte dei nazisti, ma l'intervento liberatore dei partigiani scongiur\u00f2 tale rischio. Nel febbraio del 1944 sub\u00ec un nuovo tentativo di cattura, stavolta fallito, ma furono arrestati la moglie e tre figli.\nNegli anni successivi, da senatore della Repubblica, Zoli intervenne pi\u00f9 volte sul tema della Resistenza prendendo posizione tanto contro l'interpretazione dei comunisti, che tendevano a \u00abmonopolizzarla\u00bb attribuendo a s\u00e9 stessi il merito di aver fondato la Repubblica democratica, quanto contro i tentativi di delegittimazione dei governi emanazione del CLN da parte della destra missina e monarchica. Il 23 febbraio 1954, in replica a un intervento del comunista Pietro Secchia, Zoli afferm\u00f2:\nAttivit\u00e0 politica nel dopoguerra.\nPersonalit\u00e0 di spicco all'interno della Democrazia Cristiana, dopo la liberazione fu vicesindaco di Firenze nella giunta presieduta da Gaetano Pieraccini, nel 1948 divenne senatore, e dal marzo 1950 al luglio 1951 fu vicepresidente dell'assemblea. Fervente degasperiano, entr\u00f2 a far parte del settimo governo De Gasperi nel luglio del 1951 in qualit\u00e0 di Ministro di Grazia e Giustizia: in questa veste si adoper\u00f2 - tra l'altro - per migliorare le condizioni di detenzione dei carcerati, ancora soggetti a leggi e regolamenti d'impronta fascista, in ossequio al principio della funzione rieducativa della pena sancito dalla nuova Costituzione repubblicana.\nCon una serie di circolari emanate nel 1951, Zoli prese provvedimenti che includevano l'abolizione della rasatura del capo per i detenuti condannati a pene brevi e gli imputati in attesa di giudizio, e l'esenzione dall'obbligo di portare la divisa carceraria per i condannati a pene inferiori a un anno di reclusione. Stabil\u00ec inoltre che i condannati venissero chiamati dal personale delle case di pena per nome, e non pi\u00f9 per numero di matricola, increment\u00f2 i corsi d'istruzione, le rappresentazioni cinematografiche e teatrali, e concesse di tenere in cella l'occorrente per scrivere e le fotografie dei familiari. Concesse infine anche alle donne detenute il permesso di fumare.\nFu nominato Ministro delle Finanze nel primo governo Fanfani e ministro del bilancio, nel governo guidato da Antonio Segni (6 luglio 1955 - 15 maggio 1957) in seguito alla morte di Ezio Vanoni.\nPresidente del Consiglio dei ministri.\nData l'instabilit\u00e0 politica dei governi di quel tempo, l'allora Presidente della Repubblica Giovanni Gronchi gli affid\u00f2 l'incarico di presiedere un governo monocolore democristiano che si sarebbe dovuto dimettere dopo le elezioni politiche del 1958, prescindendo dalle indicazioni dei partiti e dei gruppi parlamentari (cosiddetto \"governo del presidente\").\nZoli assecond\u00f2 la volont\u00e0 del capo dello Stato e il 15 maggio 1957 ottenne l'incarico; il 19 maggio form\u00f2 il suo governo e all'inizio di giugno ottenne la fiducia di Senato e (il 7 giugno) della Camera col voto favorevole del Movimento Sociale Italiano e dei monarchici di Alfredo Covelli. Zoli allora si limit\u00f2 a dichiarare che \"i voti missini non sono validi ai fini della maggioranza\", il che equivaleva a dire che la maggioranza era di appena un deputato, dato che il governo aveva ottenuto 305 voti a favore e i deputati missini erano 24. Il giorno dopo per\u00f2 ci si accorse che il conteggio era sbagliato e che dunque l'appoggio dell'MSI, seppur per un deputato, era stato effettivamente determinante. Allora Zoli, considerando l'appoggio (determinante) del MSI come non rappresentativo del programma di governo, si dimise il 10 giugno successivo. Zoli venne per\u00f2 invitato dal presidente Gronchi a ritirare le dimissioni. Cosa che lui fece definendo il governo \"di minoranza precostituita\". Zoli fu il primo senatore ad assumere la carica della Presidenza del Consiglio nella storia della Repubblica. Rester\u00e0 in carica fino al termine della legislatura (1958), dopo di che non ebbe altri incarichi governativi. Dal 1958 al 1960, anno della morte, fu presidente del Consiglio Nazionale Forense.\nDurante il periodo della sua presidenza, approv\u00f2 la richiesta del Movimento Sociale Italiano di far tumulare a Predappio la salma di Benito Mussolini anche grazie all'interessamento di Pietro Nenni, amico in giovent\u00f9 di Mussolini, e di suo cugino Pietro Baccanelli; la traslazione del corpo del Duce avvenne il 30 agosto 1957.\nMorte.\nMor\u00ec a Roma il 20 febbraio 1960 all'et\u00e0 di 72 anni; \u00e8 sepolto nella tomba di famiglia nel cimitero di San Cassiano a Predappio, a pochi metri dalla cripta della famiglia Mussolini.\nAlla memoria di Adone Zoli \u00e8 dedicata l'attivit\u00e0 del Centro studi di politica economica e sociale Adone Zoli, riconosciuto dal 1963 con decreto del Presidente della Repubblica."}
{"id": "47261", "revid": "1005847", "url": "https://it.wikipedia.org/wiki?curid=47261", "title": "Mario Scelba", "text": "Fu parlamentare italiano dal 1946 (nell'Assemblea Costituente) fino al 1983, ministro dell'Interno dal 2 febbraio 1947 al 7 luglio 1953 e dal 26 luglio 1960 al 21 febbraio 1962.\nBiografia.\nGiovinezza ed esordi in politica.\nMario Scelba conosceva il suo concittadino Don Sturzo sin dalla pi\u00f9 tenera et\u00e0 e ne divenne segretario particolare nel 1921. Ader\u00ec cos\u00ec subito al Partito Popolare. Durante il Ventennio esercit\u00f2 la professione di avvocato civilista, e divenne amico di Alcide De Gasperi. Nel 1943, sbarcati in luglio gli alleati in Sicilia, contribu\u00ec a scrivere il primo documento programmatico del partito, \"Le idee ricostruttive della Democrazia Cristiana\".\nMinistro delle poste e delle telecomunicazioni.\nMembro della Consulta nazionale per la Democrazia Cristiana, nel dicembre 1945 divenne Ministro delle poste e delle telecomunicazioni nel primo governo De Gasperi. \nAlla vigilia del referendum istituzionale del 1946 la DC era decisa a pronunciarsi in favore della Monarchia, ma poi cambi\u00f2 idea su indicazione dello stesso Scelba, che riteneva pericoloso lasciare la preferenza repubblicana in mano ai comunisti.\nEletto nel giugno 1946 deputato all'Assemblea Costituente nel collegio di Catania, fu nominato Ministro dell'Interno da De Gasperi il 2 febbraio 1947.\nMinistro dell'Interno.\nIl banditismo siciliano costitu\u00ec la prima grande questione da affrontare. Di fronte alla strage di Portella della Ginestra del 1\u00ba maggio 1947, l'atteggiamento del Ministro dell'Interno fu inizialmente teso a minimizzare l'accaduto, definendo l'eccidio un caso circoscritto di \u00abbanditismo feudale\u00bb, negandone la natura politica. A questo atteggiamento reticente, smentito dagli stessi proclami istericamente anticomunisti del bandito Salvatore Giuliano, segu\u00ec una vasta serie di operazioni militari che portarono infine all'uccisione del bandito. Uno dei provvedimenti presi da Scelba fu la creazione, il 26 agosto 1949, del Comando forze repressione banditismo al cui vertice fu posto il colonnello dei carabinieri Ugo Luca proveniente dal Servizio informazioni militare e da pochi giorni in servizio all'Ispettorato generale di polizia in Sicilia. Aveva ai suoi ordini 27 ufficiali dei carabinieri e 16 della polizia, e 2.000 uomini (1.500 carabinieri e 500 poliziotti). Capo di stato maggiore fu l'allora capitano dei carabinieri Carlo Alberto dalla Chiesa mentre il responsabile del nucleo informazioni era il tenente colonnello Giacinto Paolantonio.\nIn pochi mesi fu fatto il vuoto intorno a Giuliano, catturando o uccidendo diversi membri della banda e il 3 luglio 1950 a Castelvetrano uomini del corpo, al comando del capitano Antonio Perenze, dichiararono di aver ucciso il bandito. In realt\u00e0 quella fu la versione ufficiale imposta dal Comando generale dell'Arma, perch\u00e9 Giuliano era stato ucciso nel sonno dal cugino e luogotenente Gaspare Pisciotta, che era informatore degli uomini del colonnello Luca. Luca fu promosso generale e il reparto sciolto.\nIn vista delle elezioni politiche del 1948, prepar\u00f2 lo Stato al possibile scoppio di una guerra civile, rafforzando la polizia, espellendo da essa elementi considerati, dal suo punto di vista, di dubbia fedelt\u00e0, conseguenti ad arruolamenti provvisori avvenuti sul finire della guerra, come la cosiddetta polizia ausiliaria, di cui fece parte un numero di ex partigiani, per la maggior parte provenienti dalle Brigate Garibaldi. Scelba riteneva che essendo composte da un'alta percentuale di comunisti avrebbero potuto agire dall'interno delle forze dell'ordine per attuare la rivoluzione comunista in Italia. Tali elementi vennero quindi sostituiti con uomini di fiducia - chiamati in maniera dispregiativa \u00abscelbiatti\u00bb - la cui risolutezza e spicciativit\u00e0 provoc\u00f2 tumulti sia in piazza che in Parlamento. Gli effettivi della polizia, dal luglio del 1947 al gennaio del 1948, aumentarono di 30.000 unit\u00e0, fino a raggiungere una forza complessiva di 70.000 uomini, in aggiunta ai 75.000 effettivi dell'Arma dei Carabinieri e ai circa 45.000 agenti della Guardia di Finanza. Il titolare dell'Interno impegn\u00f2 la macchina organizzativa del Ministero e delle questure nel lavoro per la costituzione e la dislocazione nelle aree nevralgiche del territorio nazionale di reparti mobili e di pronto intervento.\nLa gestione di Scelba determin\u00f2 una rapida riorganizzazione del Corpo delle Guardie di Pubblica Sicurezza. La celere, nata sotto il suo predecessore Giuseppe Romita, crebbe perfezionando l'equipaggiamento (fu dotata di mitragliatrici pesanti e addirittura di mortai) e distinguendosi come un vero e proprio reparto di pronto impiego militare, idoneo a situazioni belliche che l'insorgente guerra fredda rendeva non improbabili. I reparti della celere divennero unit\u00e0 assai organiche e coese, la cui complessit\u00e0 e consistenza quantitativa variavano in funzione dei problemi d'ordine pubblico previsti.\nCon le elezioni del 1948 fu eletto alla Camera dei deputati, dove fu costantemente riconfermato fino al 1968, quando pass\u00f2 al Senato. Dopo le prime elezioni politiche, divenne meno acuto il pericolo di insurrezione generale armata delle sinistre. Si pass\u00f2 al tempo delle manifestazioni, violente ma in genere non armate. Nell'Italia di quegli anni, le manifestazioni erano organizzate soprattutto dal PCI e dal PSI, per cui Scelba si fece rapidamente fama di nemico e persecutore del comunismo.\nScelba fu colui che coni\u00f2, il 6 giugno 1949 a Venezia, nel corso del terzo congresso nazionale della Democrazia Cristiana, il termine \u00abculturame\u00bb.\nScelba contrast\u00f2 duramente l'operato di Don Zeno Saltini, protagonista di iniziative a favore degli orfani e dei diseredati, tra le quali Nomadelfia, ma le cui idee progressiste avrebbero potuto essere confuse con l'applicazione degli ideali comunisti. La sua opposizione a Don Zeno e a Nomadelfia venne pesantemente criticata sia dagli intellettuali della sinistra che da quelli cattolici. \nDall'11 luglio al 18 settembre 1952 fu sostituito al Ministero da Giuseppe Spataro, perch\u00e9 fu colpito da malattia. Dello stesso anno \u00e8 la legge che porta il suo nome che introdusse il reato di apologia del fascismo. \nRest\u00f2 lungamente al dicastero dell'Interno, fino al luglio 1953 come ministro, e dal 1954 al 1955 con l'interim.\nPresidente del Consiglio dei Ministri.\nScelba fu nominato Presidente del Consiglio dei ministri il 10 febbraio 1954 in un esecutivo centrista, con il segretario del PSDI Giuseppe Saragat come vicepresidente dove mantenne la carica di Ministro dell'Interno \"ad interim\". Il governo Scelba cerc\u00f2 forti relazioni con gli Stati Uniti e contribu\u00ec a risolvere le questioni in sospeso in tempo di guerra, come il recupero di Trieste.\nLasci\u00f2 la Presidenza del Consiglio dopo l'elezione a Presidente della Repubblica di Giovanni Gronchi, il 6 luglio 1955.\nRieletto alla Camera nel 1958 fu presidente della commissione Affari costituzionali a Montecitorio e l'anno successivo della commissione Esteri.\nTorn\u00f2 ancora Ministro dell'Interno nel luglio 1960, in occasione del governo varato da Fanfani, dopo l'episodio del governo Tambroni con i gravi fatti di Genova e quelli contestuali di Roma e Reggio Emilia, fino al febbraio 1962.\nAl Senato e in Europa.\nOstile al centro-sinistra, dopo l'avvento del primo governo Moro nel quale per la prima volta entravano a far parte i socialisti decise di assumere una posizione defilata. Nel 1966 fu invitato a far parte del terzo governo Moro, sempre di centrosinistra, ma rifiut\u00f2 l'offerta.\nEletto senatore nel 1968 e dal 1969 al 1979 fece parte della \u00abRappresentanza italiana al Parlamento europeo\u00bb.\nNel 1969 fu eletto Presidente del Parlamento europeo, carica che avrebbe mantenuto fino al 1971, e presidente del Consiglio nazionale della Democrazia Cristiana, incarico che avrebbe lasciato nel 1973.\nFu costantemente rieletto al Senato della Repubblica in Sicilia nel 1972, 1976 e 1979, e in quell'ultimo triennio fu presidente della Giunta per gli affari delle Comunit\u00e0 Europee.\nRest\u00f2 in parlamento fino al 1983, anno in cui si ritir\u00f2 dalla vita politica.\nFra le personalit\u00e0 a lui maggiormente legate, il futuro Presidente della Repubblica Oscar Luigi Scalfaro.\nMorte.\nI suoi funerali si tennero, alla presenza dei massimi dirigenti della Democrazia Cristiana del tempo, il 31 ottobre 1991 nella chiesa di San Gioacchino nel rione Prati, a Roma.\nScelba destin\u00f2 tutti i suoi risparmi di deputato e di presidente del Parlamento Europeo (circa 100 milioni di lire) alla Diocesi di Caltagirone, in forma del tutto anonima e solo dopo la sua morte venne comunicato al Vescovo l'identit\u00e0 dello sconosciuto, generoso donatore.\nGiudizio storico.\nLa repressione politica nel dopoguerra.\nScelba, divenuto Ministro dell'Interno il 2 febbraio 1947, diede il via a una politica repressiva che, secondo lo storico Giuseppe Carlo Marino, docente ordinario dell'Universit\u00e0 di Palermo, rappresent\u00f2 una torsione antidemocratica che caus\u00f2 numerose vittime. Sempre secondo il parere di tale studioso, l'avversione a idee di giustizia sociale di stampo socialcomunista, in nome di una priorit\u00e0 di ordine economico, port\u00f2 a violare le libert\u00e0 costituzionali di opinione e assemblea nei confronti di appartenenti alle formazioni sindacali e delle sinistre.\nSecondo Indro Montanelli, invece, la riorganizzazione della polizia da lui effettuata permise una riduzione dei delitti politici e un miglioramento della sicurezza dei cittadini; questa tesi \u00e8 stata anche affermata dagli autori Elena Aga Rossi e Viktor Zaslavskij. Si \u00e8 in proposito sostenuto che il giudizio storico dovrebbe considerare il fatto che nel dopoguerra vi erano \u00abnumerose agitazioni che \u2013 nate spesso da legittime esigenze sindacali \u2013 venivano trasformate dal Partito Comunista Italiano in manifestazioni che assumevano spesso un carattere violento. Nel contesto interno ma anche internazionale del dopoguerra Scelba si trov\u00f2 a fronteggiare queste manifestazioni usando talvolta il pugno duro. In alcune occasioni gli scontri tra polizia e manifestanti provocarono anche dei morti, e di ci\u00f2 il PCI accus\u00f2 appunto Scelba. Il termine \"scelbismo\" fu usato per molti anni come un insulto per bollare qualsiasi comportamento del governo che non fosse arrendevole nei confronti dei comunisti\u00bb.\nIn ogni caso, il suo nome \u00e8 legato a una legge, pubblicata nella Gazzetta Ufficiale n\u00ba 143 il 23 giugno 1952, la legge n. 645, nota come \u00ablegge Scelba\u00bb, che vieta l'apologia del regime fascista e del Partito Nazionale Fascista, che \u00e8 classificata come reato.\nRapporti con la Mafia e la strage di Portella della Ginestra.\nDopo le elezioni regionali in Sicilia del 1947, il Blocco del Popolo festeggia il grande successo ottenuto (oltre il 30% dei voti) a Portella della Ginestra, il 1\u00ba maggio 1947, in quella festa venne il bandito Salvatore Giuliano detto \"il Re di Montelepre\" dove fece una strage assieme ai suoi uomini, uccidendo i manifestanti disarmati, inclusi bambini. Il nome di Scelba, assieme ad altri deputati come Giovanni Alliata Di Montereale, venne fatto da Gaspare Pisciotta, luogotenente di Giuliano, e da altri banditi in relazione ai gravissimi fatti avvenuti in Sicilia.\nDue anni dopo la strage di Portella della Ginestra, nel giorno dell'anniversario, il segretario del Partito Comunista Italiano in Sicilia Girolamo Li Causi, si rivolse pubblicamente a Giuliano, chiedendogli di stilare una lista di nomi dei possibili colpevoli. L'appello port\u00f2 a un impensabile scambio pubblico. .\nDa diversi storici \u00e8 stato investigato quale elemento chiave delle connessioni di potere che in un modo o in un altro avrebbero contribuito alla strage medesima e che, al fine di eliminare definitivamente ogni traccia, avrebbero poi deciso l'uccisione del capo dei banditi di Montelepre il 5 luglio 1950, e l'uccisione del suo luogotenente Pisciotta il 9 febbraio 1954 per avvelenamento.\nRicostruzioni e ipotesi su quei fatti risultano, fra le tante, nell'opera \"Il binomio Giuliano-Scelba\" di Carlo Ruta (1995), in \"Salvatore Giuliano\" di Giuseppe Casarrubea (2001) e in \"Segreti di Stato\" di Paolo Benvenuti (2003)."}
{"id": "47262", "revid": "125797390", "url": "https://it.wikipedia.org/wiki?curid=47262", "title": "Benedetto Cairoli", "text": "Fu garibaldino, rifugiato politico e cospiratore anti-austriaco, deputato al Parlamento, Presidente del Consiglio dei ministri italiano nei periodi 24 marzo 1878 - 19 dicembre 1878 e 14 luglio 1879 - 29 maggio 1881. Mor\u00ec a Napoli nel 1889 ed \u00e8 sepolto nella citt\u00e0 di Gropello Cairoli, in provincia di Pavia.\nBiografia.\nGiovinezza ed educazione.\nFiglio primogenito di Carlo Cairoli, erede di agiati proprietari terrieri della Lomellina, medico, professore di chirurgia all'Universit\u00e0 di Pavia e di Adelaide Bono Cairoli, figlia di un prefetto di Milano sotto Napoleone, poi conte dell'Impero.\nNel 1848, il padre accett\u00f2 l'incarico di podest\u00e0 di Pavia, durante la breve stagione del Governo Provvisorio: tornati gli austriaci, si rifugi\u00f2 in Piemonte dove mor\u00ec esule.\nBenedetto, studente del liceo classico \"Ugo Foscolo\" e poi della facolt\u00e0 di Giurisprudenza sin dal 1844 alla universit\u00e0 di Pavia, fu partecipe del crescente clima anti-austriaco e patriottico che l\u00ec dominava e si sarebbe tradotto in una larghissima partecipazione degli studenti ai battaglioni di volontari durante la prima guerra di indipendenza.\nDurante il Risorgimento.\nNel 1848 ebbe un ruolo nelle Cinque Giornate di Milano. Nel 1859 ebbe un comando nel corpo dei Cacciatori delle Alpi di Garibaldi (insieme al fratello Ernesto). Nel 1860 (con il fratello Enrico) fu ancora con Garibaldi alla prima spedizione dei Mille: fu ferito per due volte: la prima, in modo lieve, a Calatafimi e la seconda, gravemente, a Palermo nel 1860. Nel 1866, col grado di colonnello, partecip\u00f2 alla campagna di Garibaldi nel Trentino. Nel 1867 (mentre i fratelli Enrico e Giovanni conducevano lo scontro di villa Glori) combatt\u00e9 a Mentana. Nel 1870 partecip\u00f2 ai negoziati informali con Bismarck, negoziati nel corso dei quali pare che il Cancelliere tedesco avesse promesso di appoggiare l'annessione di Roma da parte dell'Italia, a patto che il Partito Democratico si fosse adoperato per impedire un'alleanza fra il re Vittorio Emanuele II e Napoleone III.\nFece parte della Commissione istituita nel dicembre 1861, per redigere il primo elenco dei Mille che sbarcarono a Marsala l'11 maggio 1860. La Commissione era composta dai generali: Vincenzo Giordano Orsini, Francesco Stocco, Giovanni Acerbi, i colonnelli; Giuseppe Dezza, Guglielmo Cenni e Benedetto Cairoli, Giorgio Manin, i maggiori; Luigi Miceli e Antonio Della Pal\u00f9, i maggiori; Giulio Emanuele De Cretsckmann, Francesco Raffaele Curzio e Davide Cesare Uziel, i capitani; Salvatore Calvino e Achille Argentino. La Commissione rilasci\u00f2 delle autorizzazioni a fregiarsi della medaglia decretata dal Consiglio civico di Palermo il 21 giugno 1860 per gli sbarcati a Marsala. Un altro Giur\u00ec d'onore riesamin\u00f2 i titoli dei componenti la spedizione e il Ministero della Guerra pubblic\u00f2 un nuovo Elenco dei Mille di Marsala, nel bollettino n.21, nell'anno 1864, in base al quale furono concesse le pensioni. Sulla base del secondo elenco fu redatto in modo definitivo il documento della Gazzetta ufficiale del Regno d'Italia del 12 novembre 1878.\nMartirologio della famiglia.\nIl prestigio del Cairoli fu grande, anche in quanto rifletteva i meriti dei quattro fratelli, tutti caduti nelle guerre risorgimentali: il padre morto in esilio, Ernesto morto tra i Cacciatori delle Alpi, Luigi morto a Cosenza, di tifo, durante la Spedizione dei Mille, Enrico morto allo Scontro di villa Glori il 23 ottobre del 1867, Giovanni morto per le ferite riportare a villa Glori.\nAccanto a loro anche due sorelle, Rachele (1826-1856) ed Emilia (1827-1856), alle quali pure la sorte riserva una vita breve.\nEsemplare fu considerato il comportamento della madre: il suo rifiuto di accettare ricompense od onorificenze di qualsiasi tipo mise la famiglia in una luce ancora migliore di fronte agli Italiani.\nPrimo governo Cairoli.\nQuando nel 1876 la Sinistra and\u00f2 al potere, Cairoli, deputato sin dalla prima legislatura, quindi da 16 anni, divenne capogruppo parlamentare della maggioranza e, dopo la caduta dei governi Depretis e Crispi, il 24 marzo 1878 form\u00f2 il suo primo Gabinetto.\nSin dagli anni precedenti, la sua politica estera fu filo-francese ed irredentista, in linea con i sentimenti tradizionali della Sinistra italiana ed ebbe suggello simbolico con le sue nozze (nel 1873) con la contessa Elena Sizzo Noris (1845-1920), patriota trentina, fervente irredentista.\nTale atteggiamento, tuttavia, non teneva conto del grave indebolimento della Francia, dopo la sconfitta subita alla guerra franco-prussiana, n\u00e9 delle latenti tensioni fra Roma e Parigi in merito alla colonizzazione della Tunisia. Contemporaneamente, l'appoggio alle manifestazioni irredentiste offerto da Cairoli contribuiva a mantenere tesi i rapporti con Vienna e l'alleato Bismarck. Perci\u00f2 la politica estera di Cairoli aveva praticamente posto la posizione internazionale dell'Italia in un vicolo cieco.\nGli effetti di tale isolamento furono palesi a tutti in occasione del Congresso di Berlino (12 giugno-13 luglio 1878): l'Austria-Ungheria si assicur\u00f2 l'occupazione della Bosnia e dell'Erzegovina, la Gran Bretagna l'isola di Cipro, la Francia garanzie sulla Tunisia, mentre l'Italia (rappresentata dal ministro degli esteri Corti) non ottenne assolutamente nulla, in particolare in merito al Trentino.\nCairoli sostenne di aver condotto la politica delle \"mani nette\", rifuggendo da tentazioni nazionaliste: l'idea essendo che Roma aveva tanto pochi diritti su una nazione africana, quanto Vienna sulle residue province italiane. Ma l'assenza di progressi in merito a Trento appariva in troppo palese contraddizione con l'enfasi irredentista cui sembrava conformarsi la politica del governo. Cairoli, inoltre, poteva vantare di aver ottenuto la partecipazione dell'Italia ad un grande Congresso europeo, in qualit\u00e0 di grande potenza. Ed era la prima volta. Ma non fu facile per l'opinione pubblica comprenderne i vantaggi, in assenza di guadagni di alcun tipo.\nIl governo Cairoli ne usc\u00ec fortemente indebolito, cosicch\u00e9 cadde alla prima occasione: il tentativo da parte dell'anarchico Passannante di assassinare il Re Umberto I (17 novembre 1878). Cairoli stesso, presente al fatto, afferr\u00f2 l'attentatore e ricevette una coltellata alla coscia. L'11 dicembre 1878 un ordine del giorno favorevole al governo venne respinto a grande maggioranza e Cairoli si dimise il giorno 19.\nSecondo e terzo governo Cairoli.\nDopo un breve governo Depretis, il 14 luglio 1879 Cairoli torn\u00f2 al potere e, il 25 novembre successivo form\u00f2 con Depretis un governo di coalizione, nel quale egli assunse gli incarichi di primo ministro e ministro degli esteri. Ma non aveva saputo risolvere il grave isolamento in cui languiva la politica estera italiana.\nLa questione all'ordine del giorno era la colonizzazione della Tunisia, cui ambivano la ricca Francia e la debole Italia. Cairoli, come prima di lui il Depretis non ritennero mai di procedere ad un'occupazione, essendo in generale ostili ad una politica militarista. Essi, tuttavia, confidarono troppo nella possibile opposizione della Gran Bretagna all'allargamento della sfera di influenza francese in Africa del nord (mentre, semmai, Londra era ostile al fatto che una sola potenza controllasse per intero il Canale di Sicilia).\nCosicch\u00e9 il governo si lasci\u00f2 sorprendere, l'11 maggio 1881, quando i francesi procedettero all'occupazione della colonia. Essa diede ulteriore conferma della debolezza della posizione internazionale dell'Italia, e rinfocol\u00f2 le polemiche successive al Congresso di Berlino. Gli eventi, in effetti, dimostravano la velleitariet\u00e0 della politica del Cairoli e del Depretis, l'impossibilit\u00e0 di un'alleanza con la Francia e la necessit\u00e0 di un riavvicinamento con Berlino e, quindi, con Vienna, seppure \"obtorto collo\".\nUna simile inversione della politica dell'ultimo decennio, tuttavia, non poteva essere condotta dai medesimi uomini politici e Cairoli riconobbe la necessit\u00e0 di presentare le dimissioni, il 29 maggio 1881, evitando cos\u00ec che la Camera lo censurasse apertamente. Da allora di fatto scomparve dalla scena politica.\nLa strada era aperta per le ambizioni di Francesco Crispi, uomo della Sinistra ma assai pi\u00f9 disponibile ad abbandonare la politica del disimpegno internazionale ed a legarsi al grande avversario della Francia, il cancelliere Otto von Bismarck: nel maggio del 1882 Roma divenne membro della Triplice Alleanza.\nUltimi anni e morte.\nNel 1887 fu insignito del Collare dell'Annunziata, la massima onorificenza italiana. Mor\u00ec l'8 agosto 1889, mentre si trovava ospite di re Umberto I nella reggia di Capodimonte, a Napoli. Inizialmente inumato a Napoli presso il Cimitero di Poggioreale, Benedetto Cairoli oggi riposa, insieme ai familiari, nel Sacrario di famiglia accanto all'omonimo palazzo di Gropello. Le sue carte, insieme a quelle di altri membri della sua famiglia, furono donate all'Archivio Storico Civico di Pavia.\nCairoli fece parte della massoneria, come risulterebbe da una sua lettera a Gianluigi Bozzoni, in data 1\u00ba febbraio 1862.\nBenedetto Cairoli fu il primo garibaldino presidente del Consiglio dei ministri del Regno d'Italia. Ultimo superstite di una famiglia di eroi-martiri del Risorgimento ed egli stesso invalido di guerra, fu celebrato dai contemporanei come cavalleresco campione di patriottismo e onest\u00e0. Nonostante le contraddizioni e gli insuccessi in politica interna ed estera nei suoi tre governi (1878, 1879-1881), fu a lungo considerato il \u00abvessillo della Sinistra\u00bb, secondo la definizione di Francesco De Sanctis; e, per Agostino Bertani, fu, gi\u00e0 in vita, il \u00abmonumento\u00bb di una rivoluzione liberale incompiuta.\nNei ricordi dei contemporanei.\nCarlo Dossi ne parla spesso nelle sue Note Azzurre, e nel modo meno lusinghiero; secondo questi pettegolezzi, raccolti al Ministero degli Esteri in cui Dossi lavorava, Cairoli era un politico incompetente e disonesto. Al contrario l'amico Alfredo Baccarini si sprecava negli elogi del patriota e dell'uomo politico: \"\"... Nell'arringo parlamentare, ascoltata e temuta, tuon\u00f2 la sua voce nelle pi\u00f9 solenni occasioni, come sulla legge per l'esercizio delle ferrovie, sulla riforma universitaria, sul miglioramento di condizione dei maestri elementari, sulla perequazione fondiaria, sull'indirizzo della politica all'interno, all'estero, e nelle colonie, e intorno ad ogni altro argomento che richiamasse la difesa delle libert\u00e0, il sollievo delle sofferenze, il ristoro dei contribuenti, il patrocinio dell'industria, dell'agricoltura, dell'economia nazionale\".\nE Garibaldi cos\u00ec lo confort\u00f2 dopo le dimissioni del 1878: \"Io vi ho compreso. Vi ho amato e stimato da quando vi conobbi. Oggi pi\u00f9 che mai vi ammiro.\" ."}
{"id": "47263", "revid": "1005847", "url": "https://it.wikipedia.org/wiki?curid=47263", "title": "Francesco Crispi", "text": "Figura di spicco del Risorgimento, fu uno degli organizzatori della Rivoluzione siciliana del 1848 e fu l'ideatore e il massimo sostenitore della spedizione dei Mille, alla quale partecip\u00f2. Inizialmente mazziniano, si convert\u00ec agli ideali monarchici nel 1864. Anticlericale e ostile al Vaticano, dopo l'unit\u00e0 d'Italia fu quattro volte presidente del Consiglio: dal 1887 al 1891 e dal 1893 al 1896. Nel primo periodo fu anche ministro degli Esteri e ministro dell'interno, nel secondo anche ministro dell'interno. Fu il primo meridionale a diventare presidente del Consiglio.\nIn politica estera coltiv\u00f2 l'amicizia con la Germania, che apparteneva con l'Italia e l'Austria alla triplice alleanza. Avvers\u00f2 quasi sempre la Francia, contro la quale rinforz\u00f2 l'esercito e la marina.\nI suoi governi si distinsero per importanti riforme sociali (come il codice Zanardelli che abol\u00ec la pena di morte e introdusse la libert\u00e0 di sciopero) ma anche per la guerra agli anarchici e ai socialisti, i cui moti dei Fasci siciliani furono repressi con la legge marziale. In campo economico il suo quarto governo miglior\u00f2 le condizioni del Paese. \nCrispi sostenne tuttavia una dispendiosa politica coloniale in Africa che, dopo alcuni successi, port\u00f2 alla disfatta di Adua del 1896, evento che port\u00f2 alla fine della sua carriera politica. Il suo avversario politico principale fu Giovanni Giolitti che lo sostitu\u00ec alla guida del Paese.\nBiografia.\nLe origini e la giovent\u00f9 (fino al 1847).\nLa famiglia di Francesco Crispi proveniva da Palazzo Adriano, presso Palermo, comunit\u00e0 appartenente alla minoranza albanese (\"arb\u00ebreshe\") di Sicilia. La cittadina era stata fondata sul finire del XV secolo da esuli albanesi in fuga dai turco-ottomani e il nonno paterno di Crispi, anch'egli Francesco (1763-1837), era un sacerdote cattolico di rito orientale del clero italo-albanese.\nIl figlio maggiore di costui, Tommaso (1793-1857), si stabil\u00ec a Ribera, sposando una ricca vedova, Giuseppa Genova (deceduta nel 1853). Tommaso si afferm\u00f2 come amministratore di un importante proprietario terriero della zona, il duca di Ferrandina. Dal matrimonio di Tommaso e Giuseppa il 4 ottobre 1818 nacque a Ribera il primo maschio della coppia, Francesco Crispi, secondo di nove figli, che fu battezzato secondo il rito bizantino.\nIl giovane Francesco, in et\u00e0 compresa tra i 5 e i 6 anni, fu mandato presso una famiglia di Villafranca affinch\u00e9 ricevesse un'istruzione. Nel 1829, undicenne, entr\u00f2 alunno nell'importante Seminario italo-albanese di Palermo, dove gli fu impartita una formazione prevalentemente classica e dove acquis\u00ec la passione per la storia. Rettore dell'istituto era Mons. Giuseppe Crispi, cugino di Tommaso. Mons. Crispi era vescovo ordinante di \"rito greco\" (ovvero bizantino) degli albanesi di Sicilia, filologo, grecista di fama e albanologo, autore di diversi studi sugli albanesi e la loro origine pelagica-illirica. Il piccolo Francesco rimase in seminario fino al 1834 o al 1835, periodo in cui, il padre, divenuto sindaco di Ribera, incontrava grosse difficolt\u00e0 politiche, di salute e finanziarie.\nNello stesso periodo Francesco frequent\u00f2 il poeta e medico Vincenzo Navarro, la cui amicizia segn\u00f2 la sua iniziazione al romanticismo. Nel 1835 si iscrisse alla facolt\u00e0 di giurisprudenza dell'Universit\u00e0 degli Studi di Palermo e due anni dopo si innamor\u00f2 di Rosina D'Angelo, la figlia di un orefice. Nonostante il divieto paterno, Crispi spos\u00f2 Rosina nello stesso 1837, quando la giovane ventenne era gi\u00e0 incinta. In maggio la moglie partor\u00ec e Crispi riusc\u00ec a ricucire i rapporti con la propria famiglia. La nascitura fu battezzata Giuseppa, come la nonna paterna. Fu un matrimonio breve. Rosina mor\u00ec infatti il 29 luglio 1839, il giorno dopo aver dato alla luce il secondo figlio, Tommaso. Il bambino visse poche ore e nel dicembre dello stesso anno mor\u00ec anche Giuseppa.\nCospiratore antiborbonico.\nFra il 1838 e il 1839, prima della tragedia familiare che lo avrebbe colpito, Crispi fond\u00f2 un proprio giornale, \"L'Oreteo\". Questa esperienza lo mise in contatto con una serie di personaggi politici fra cui il liberale napoletano Carlo Poerio. Gi\u00e0 nel 1842 Crispi scriveva della necessit\u00e0 di istruire i poveri, del danno procurato dalla eccessiva ricchezza della Chiesa e della necessit\u00e0 che tutti i cittadini, donne incluse, fossero uguali davanti alla legge.\nDopo aver superato l'esame finale con un \u201cbuono\u201d, Francesco Crispi il 24 settembre 1843 ottenne la laurea in giurisprudenza e decise di tentare l'avvocatura a Napoli (citt\u00e0 considerata pi\u00f9 liberale di Palermo), dove risiedette dal 1845 al 1848.\nNel 1846 l'elezione di papa Pio IX e i suoi primi provvedimenti liberali scatenarono un'ondata di euforiche attese. L'anno dopo il liberale siciliano Giovanni Raffaele, ricercato dalle autorit\u00e0 borboniche, prima di riparare a Marsiglia, affid\u00f2 a Crispi il compito di fungere da collegamento tra i capi liberali di Palermo e quelli di Napoli.\nI tempi erano ormai maturi per una rivoluzione e il 20 dicembre 1847 Crispi fu inviato a Palermo con Salvatore Castiglia per prepararla. Nei dieci giorni successivi incontr\u00f2 il principe Torremuzza (1812-1884), il principe Pandolfina, Rosolino Pilo e altri. Quando lasci\u00f2 la Sicilia, il 31 dicembre, era stato raggiunto l'accordo: l'insurrezione sarebbe scoppiata il 12 gennaio, giorno del compleanno di re Ferdinando II.\nLa rivoluzione siciliana (1848-1849).\nLa sommossa antiborbonica scoppi\u00f2 a Palermo il 12 gennaio 1848. Crispi part\u00ec da Napoli per la Sicilia il giorno dopo e il 14 era a Palermo. Il Comitato generale (un governo provvisorio), diretto dal liberale Ruggero Settimo, fu articolato in quattro comitati, a Crispi fu assegnato quello della Difesa, con una speciale responsabilit\u00e0 per l'allestimento delle barricate.\nCon i primi successi militari, il 20 gennaio i comitati si riorganizzarono e quello di Crispi divenne il comitato (in pratica un ministero) di Guerra e Marina. In questi primissimi giorni della rivoluzione Crispi fond\u00f2 \"L'Apostolato\". Su questo suo secondo foglio enunci\u00f2 le sue idee politiche. Si espresse per una soluzione federale della questione italiana sulle orme delle idee di Vincenzo Gioberti, e sulla necessit\u00e0 per la Sicilia di ottenere l'appoggio delle potenze straniere. Scrisse che occorreva dare una base legale alla rivoluzione e che allo scopo poteva essere ripristinata la costituzione siciliana del 1812, gradita alla Gran Bretagna.\nLe sommosse intanto si andavano propagando in tutta Europa: a febbraio a Parigi, a marzo e aprile nel Lombardo-Veneto (a Milano e Venezia), a Berlino e in altre citt\u00e0, mentre i borbonici abbandonavano quasi tutta la Sicilia agli insorti.\nDeputato per la guerra a oltranza.\nIl 25 marzo 1848 nella chiesa di San Domenico a Palermo fu inaugurato il parlamento autonomo della Sicilia. Crispi fu nominato deputato di Ribera.\nLa sua posizione per una Sicilia unita ad un'Italia federale gli procur\u00f2 attriti con altri componenti dei comitati rivoluzionari, che chiedevano una Sicilia completamente indipendente. Nello stesso tempo Crispi accus\u00f2 il governo siciliano di negligenza e di voler sabotare i suoi sforzi di galvanizzare la resistenza militare di fronte all'avanzata delle truppe borboniche. Nell'estate del 1848 era infatti sbarcato in Sicilia un corpo di spedizione comandato dal generale Carlo Filangieri con lo scopo di riconquistare l'isola.\nConcluso un primo armistizio, Crispi e i suoi colleghi (Giuseppe La Farina, Giuseppe La Masa e Salvatore Castiglia) aumentarono i loro sforzi per la difesa, sicuri che le ostilit\u00e0 sarebbero riprese. Tra l'ottobre 1848 e il febbraio 1849 furono arruolati e condotti a Palermo circa 14.000 uomini. I moderati, per\u00f2, nel timore che i democratici (coloro che come Crispi auspicavano il suffragio universale) potessero usare questo esercito per instaurare una repubblica contro il Comitato generale, non aiutarono i preparativi militari. Il 29 marzo ripresero le ostilit\u00e0 e con loro i successi dei borbonici. Il 14 aprile, l'ammiraglio francese Charles Baudin (1784-1854) offr\u00ec, a nome del governo francese, una mediazione per la pace. La Camera siciliana la accett\u00f2 e Crispi rassegn\u00f2 le dimissioni da deputato.\nSei giorni dopo fu convocata una riunione di personalit\u00e0 governative e parlamentari ed emerse una maggioranza favorevole alla pace e all'idea di affidare a Baudin la garanzia delle libert\u00e0 siciliane. Fra coloro che si dichiararono invece per la guerra figur\u00f2 Crispi, che, amareggiato, il 27 aprile 1849 lasci\u00f2 la Sicilia su una nave diretta a Marsiglia. Il 9 maggio re Ferdinando promulg\u00f2 l'amnistia per tutti coloro che avevano partecipato alla rivolta, tranne che per 43 personaggi che si riteneva l'avessero organizzata. Fra questi ultimi che non beneficiarono dell'amnistia mancava, sorprendentemente, Crispi. Il 15 Carlo Filangieri entrava a Palermo ponendo fine allo Stato siciliano.\nL'esilio in Europa (1849-1858).\nA Marsiglia Crispi conobbe la donna che sarebbe diventata la sua seconda moglie: Rose Montmasson, nata cinque anni dopo di lui nell'Alta Savoia (che a quel tempo apparteneva al Regno di Sardegna) in una famiglia di agricoltori.\nA Torino e a Malta.\nNel settembre del 1849 Crispi si trasfer\u00ec da Marsiglia a Torino, la capitale del Regno di Sardegna, l'unico stato italiano che avesse mantenuto la sua costituzione. Scoperto per un suo errore ad avere ancora contatti con i liberali siciliani, l'8 luglio 1850 fu bandito formalmente dal Regno delle Due Sicilie.\nIn autunno Crispi ebbe uno scambio epistolare con Giuseppe Mazzini, del quale condivideva l'ideale repubblicano. Critic\u00f2 i Savoia per i danni arrecati alle libert\u00e0 comunali con il testo \"Il comune in Piemonte\" e, in occasione della fallita insurrezione mazziniana del febbraio 1853, il 6 marzo, fu arrestato dalla polizia torinese, interrogato e incarcerato. Il 14, assieme ad altri detenuti destinati all'espatrio, fu trasferito nel carcere genovese di San Lorenzo, fu fatto salire su una nave e il 26 fu sbarcato a Malta, allora colonia britannica.\nNell'isola Crispi ebbe contatti con l'agguerrito cospiratore Nicola Fabrizi con il quale strinse una solida amicizia e, per tamponare la difficile situazione economica, il 15 febbraio 1854 accett\u00f2 di dirigere un giornale, \"La Staffetta\". La pubblicazione adott\u00f2 una linea mazziniana e assunse una posizione di neutralit\u00e0 riguardo alla guerra di Crimea dichiarando che non si sarebbe schierato n\u00e9 con i russi, n\u00e9 con i turchi, entrambi oppressori e \u201cbarbari\u201d. Nel foglio Crispi critic\u00f2 l'alleanza fra Gran Bretagna e Francia dubitando del liberalismo inglese alleato dell'autoritario Napoleone III. A novembre il giornale inneggi\u00f2 ad un'Italia \u00abuna, libera, indipendente\u00bb e a dicembre pubblic\u00f2 la circolare di Mazzini che chiamava gli italiani alle armi. Di conseguenza, il 18 dello stesso mese, le autorit\u00e0 inglesi gli ordinarono entro quindici giorni di lasciare Malta.\nNell'ultimo periodo che gli rimaneva di permanenza sull'isola, Crispi spos\u00f2 il 27 dicembre 1854 Rose Montmasson. Il 30 lasci\u00f2 Malta per l'Inghilterra, dove intanto si era trasferito Mazzini.\nA Londra con Mazzini.\nCrispi arriv\u00f2 nel Regno Unito il 12 gennaio 1855. Giunto a Londra, Mazzini lo invit\u00f2 a fargli visita e si prodig\u00f2 per aiutarlo procurandogli piccole somme di danaro e presentandolo ai suoi conoscenti.\nConsigliato da Mazzini sugli autori da leggere, Thomas Carlyle e John Stuart Mill soprattutto, Crispi si immerse nella cultura del Regno Unito, ma continu\u00f2 ad occuparsi di politica. Fin quando, scoraggiato per aver progettato senza esito una sommossa in Italia meridionale, decise di abbandonare Londra (di cui detestava il clima) per Parigi, dove almeno non avrebbe avuto problemi con la lingua.\nL'attentato Orsini a Parigi.\nCrispi giunse a Parigi il 10 gennaio 1856, dove trov\u00f2 lavoro come giornalista e dove continu\u00f2 ad avere legami con Mazzini e con la sua propaganda. Il 22 agosto lo informarono che il padre era morto e che tre anni prima era morta anche la madre. La seconda notizia gli era stata nascosta dal padre che non voleva accrescere i dispiaceri del figlio.\nNel 1857 si avventur\u00f2 in iniziative commerciali che non ebbero successo e l'anno dopo fu, secondo un testimone, coinvolto nell'attentato che Felice Orsini comp\u00ec il 14 gennaio con altri quattro cospiratori contro Napoleone III. L'attentato fall\u00ec, poich\u00e9 le tre bombe lanciate contro la carrozza dell'imperatore esplosero senza colpire il monarca (uccisero un certo numero di soldati e passanti). Dei cinque cospiratori, uno solo rimase non identificato. Nel 1908 (sette anni dopo la morte di Crispi) uno di loro, Carlo Di Rudio, afferm\u00f2 di avere visto mezz'ora prima dell'attentato un uomo avvicinarsi e scambiare delle parole d'intesa con Orsini, e di aver riconosciuto in lui Francesco Crispi.\nLa testimonianza combaciava con quanto dichiarato da Felice Orsini che al processo afferm\u00f2 che la terza bomba era stata lanciata da un quinto cospiratore a cui l'aveva consegnata poco prima dell'azione e di cui non voleva fare il nome. Ma l'esistenza di un quinto cospiratore \u00e8 tutt'altro che certa: lo stesso Di Rudio, al processo, contrariamente a quanto dichiarato cinquant'anni dopo, neg\u00f2 il particolare dell'incontro.\nSoprattutto, se Crispi fosse stato coinvolto nella congiura di Orsini, avrebbe tentato di lasciare la Francia, cosa che non fece, almeno di sua iniziativa. Nella reazione delle autorit\u00e0 francesi all'attentato all'Imperatore, gli investigatori raccolsero su Crispi informazioni, fra l'altro, su suoi contatti con Paolo Tibaldi (1824-1901) che nel 1857 era stato arrestato proprio con l'accusa di complottare per assassinare Napoleone III. Cos\u00ec, il 7 agosto 1858, gli venne notificato un decreto di espulsione.\nDa Londra a Quarto (1858-1860).\nTornato a Londra, Crispi riprese i contatti con Mazzini, bench\u00e9 nel 1859 un avvenimento comincer\u00e0 ad allontanarlo definitivamente dalle idee repubblicane: Il Piemonte dei Savoia e la Francia di Napoleone III erano riusciti a battere l'Austria nella seconda guerra di indipendenza. Crispi vide la possibilit\u00e0 di un ritorno del clima rivoluzionario e il 26 luglio sbarc\u00f2 a Messina in incognito..\nIn Sicilia prese contatto con i mazziniani dell'isola che ritenevano venuto il momento di un'insurrezione. Crispi cerc\u00f2 di organizzarli e insegn\u00f2 loro a fabbricare ordigni esplosivi. Per la sommossa fu scelta la data del 4 ottobre. Ma l'insurrezione fu prima rimandata e poi rinviata a tempo indeterminato. In Crispi nacque allora la convinzione che in futuro non si sarebbe pi\u00f9 dovuto contare sui comitati, influenzabili dai moderati, ma (come scrisse a Mazzini) collegarsi direttamente al popolo. Inoltre, qualunque insurrezione in Sicilia avrebbe dovuto avere l'appoggio esterno di una spedizione militare.\nI contatti con Garibaldi.\nNel dicembre del 1859 Crispi prospett\u00f2 una spedizione militare in appoggio ad un'insurrezione in Sicilia ad alcuni politici. Gli uomini incontrati: Luigi Carlo Farini, Urbano Rattazzi e Giuseppe La Farina sollevarono varie difficolt\u00e0. Per nulla scoraggiati, il 22 febbraio e il 24 marzo 1860 Crispi e Rosolino Pilo inviarono due lettere con la stessa richiesta a Giuseppe Garibaldi che rispose interessato, ma senza impegnarsi. Le cose cambiarono per\u00f2 dopo il ritorno al potere di Cavour e la cessione di Nizza e Savoia alla Francia, in cambio delle quali il Piemonte ottenne l'autorizzazione di Parigi ad annettersi formalmente l'Emilia-Romagna e la Toscana. Dopo questo scambio, che vide la cessione della citt\u00e0 natale di Garibaldi, la rottura fra questi e Cavour fu netta e il riavvicinamento del generale a Mazzini e agli uomini come Crispi sub\u00ec un'accelerazione.\nIn questa atmosfera, agli inizi di aprile, si ebbero alcuni importanti episodi rivoluzionari a Palermo. Era il momento di intervenire dall'esterno. Fattosi indietro Mazzini, il compito di convincere Garibaldi ricadde su Crispi. Costui, insieme a Nino Bixio, il 7 aprile 1860 si rec\u00f2 allo scopo a Torino. Garibaldi si compiacque per le notizie provenienti dalla Sicilia e promise, nel caso i rapporti sulla sommossa fossero stati confermati, di tornare a Genova per preparare la spedizione.\nIl telegramma di Fabrizi.\nLe notizie da Palermo, per\u00f2, non erano positive. Il 28 aprile 1860 dopo un telegramma di Fabrizi, decifrato da Crispi a Genova, nel quale si avvisava dell'insuccesso della rivolta, Garibaldi decise di rinunciare alla spedizione. Due giorni dopo, tuttavia, accortisi di un importante errore di decifrazione, Crispi e Bixio tornarono dal generale, al quale fu presentata la versione corretta del telegramma: \u00abL'insurrezione vinta nella citt\u00e0 di Palermo, si sostiene nelle province, notizie raccolte da profughi giunti a Malta su navi inglesi\u00bb. Al telegramma Crispi accompagn\u00f2 altre prove che la sommossa era ancora vitale, fra cui le notizie della stampa.\nConvinto Garibaldi, lo stesso 30 aprile con Agostino Bertani fu presa la decisione formale della spedizione; mentre il chiarimento di Fabrizi da Malta che confermava la seconda versione del telegramma arriv\u00f2 a Genova qualche giorno dopo.\nLa spedizione dei Mille (1860).\nIl fatto centrale della politica piemontese di quel periodo fu la scissione creatasi sulla questione italiana tra il conte di Cavour e i moderati da un lato, e Garibaldi e re Vittorio Emanuele II dall'altro. I moderati, infatti, temevano il potenziale rivoluzionario di Garibaldi e dei mazziniani e avevano paura di compromettere le relazioni con le potenze straniere, prima di tutte la Francia.\nIntanto, Rose, la moglie di Crispi, aveva deciso di partecipare all'impresa, risultando l'unica donna a imbarcarsi con i Mille. La spedizione part\u00ec da Quarto il 6 maggio 1860. Crispi si imbarc\u00f2 sulla pi\u00f9 piccola delle due navi, il \"Piemonte\", insieme con Garibaldi. L'11 maggio le imbarcazioni erano in vista di Marsala dove lo sbarco cominci\u00f2 dopo le 12. Secondo alcuni testimoni, Crispi fu il primo a scendere a terra. Entr\u00f2 in citt\u00e0 con una squadra di 50 uomini e si assicur\u00f2 il controllo dei punti strategici.\nDa Marsala i Mille mossero verso est. A Salemi Crispi cominci\u00f2 a formare il governo provvisorio. Present\u00f2 a Garibaldi un decreto che formalizzava la nomina del generale a \u201cdittatore\u201d e lo lesse dal balcone del municipio. Nei giorni successivi, i Mille (che intanto erano diventati circa 2.000) proseguirono la loro avanzata verso nord-est e la mattina del 15 maggio affrontarono i borbonici che bloccavano la strada per Palermo a Calatafimi. Durante la battaglia Crispi e la moglie soccorsero i numerosi feriti esponendosi al fuoco nemico.\nSegretario di Stato in Sicilia.\nLa vittoria dei Mille a Calatafimi dette all'impresa una notevole spinta. Garibaldi pens\u00f2 che era venuto il momento di organizzare un'amministrazione efficiente: il 14 maggio si proclam\u00f2 dittatore a Salemi e il 17 maggio 1860, ad Alcamo, cre\u00f2 la carica di Primo segretario di Stato, il cui compito era di proporre al dittatore le disposizioni necessarie contrassegnandone i decreti. Il primo a ottenere il mandato fu Crispi, il cui obiettivo fu quello di paralizzare le strutture borboniche locali e convincere i proprietari terrieri che l'alternativa a Garibaldi era il caos. Un decreto dello stesso giorno abol\u00ec l'imposta sul macinato e rese illegale la tassazione borbonica. Il giorno dopo un altro decreto istitu\u00ec per tutti i reati la corte marziale secondo lo statuto militare penale e le leggi che erano state in vigore durante la rivoluzione siciliana del 1848-1849.\nL'obiettivo di Garibaldi era ora Palermo: ripieg\u00f2 su Piana dei Greci (oggi Piana degli Albanesi, a sud della citt\u00e0) dove arriv\u00f2 il 24 maggio e rimase incerto sulla mossa successiva. Crispi lo esort\u00f2 a proseguire verso est, su Misilmeri, unirsi alle squadre di Giuseppe La Masa e puntare su Palermo da sud-est. Il consiglio fu seguito e la notte del 26 maggio i garibaldini avanzarono sulla citt\u00e0. Il generale divise le squadre in tre gruppi, uno dei quali fu assegnato a Crispi che fece il suo ingresso nella periferia di Palermo con la pistola in pugno assieme ai suoi uomini.\nNel pomeriggio del 27 gran parte della citt\u00e0 era insorta e Crispi pot\u00e9 dedicarsi a creare un governo provvisorio insediando un Comitato generale articolato in varie sezioni. Fu annunciato che il furto, l'omicidio e il saccheggio sarebbero stati puniti con la morte e si provvide alla nomina di nuovi capi della polizia e all'arresto dei vecchi funzionari borbonici, in alcuni casi anche per salvarli dal linciaggio.\nIl comandante delle truppe borboniche, il generale Ferdinando Lanza, dopo un primo armistizio di 24 ore, chiese una proroga e Garibaldi il 31 maggio mand\u00f2 a discuterne le condizioni Crispi che, in cambio di un'ulteriore tregua di tre giorni, ottenne tra l'altro la consegna del Banco regio. Il 6 giugno venne firmata la capitolazione.\nContro Cavour.\nObiettivo di Crispi era ora l'unit\u00e0 della nazione attraverso il propagarsi dell'insurrezione. Il presidente del Consiglio piemontese Cavour, invece, voleva l'annessione della Sicilia al Regno di Sardegna e impedire che la rivoluzione si propagasse fino a Roma. Ci\u00f2 perch\u00e9 lo Stato Pontificio era protetto dalla Francia, che era una potenza amica del Piemonte. Cos\u00ec, per controllare e rallentare l'azione di Garibaldi, Cavour sped\u00ec in Sicilia Giuseppe La Farina.\nNon appena arrivato a Palermo, La Farina si impegn\u00f2 a denigrare Crispi, gi\u00e0 in difficolt\u00e0 per aver esposto le sue idee anticlericali. D'altro canto l'aristocrazia siciliana sperava che, annessa subito al Piemonte, l'isola avrebbe potuto godere di un'autonomia di fatto. Il contrario di quello che auspicava Crispi che vedeva la Sicilia integrata solo in una nazione italiana. In grave difficolt\u00e0, quando il 23 giugno 1860 venne organizzata a Palermo un'importante manifestazione contro di lui, Crispi diede le dimissioni, confermandole nonostante il parere contrario di Garibaldi. Quest'ultimo a sua volta ordin\u00f2 l'espulsione di La Farina dalla Sicilia.\nPer consolidare le posizioni dei democratici, Crispi fond\u00f2 allora un giornale, \"Il Precursore\", che usc\u00ec agli inizi di luglio a Palermo. Il messaggio ai siciliani era chiaro, essi dovevano contribuire a liberare il resto degli italiani: \nIl 7 settembre Garibaldi entrava a Napoli.\nA Napoli contro il plebiscito.\nA Napoli il governo provvisorio di Garibaldi era in gran parte nelle mani dei fedeli di Cavour. Crispi, che arriv\u00f2 in citt\u00e0 a met\u00e0 settembre, insistette con il generale e ottenne di concentrare il potere nelle sue mani. Tuttavia, la spinta rivoluzionaria che aveva animato la spedizione andava affievolendosi, specie dopo la battaglia del Volturno. Per rafforzare la sua posizione presso Vittorio Emanuele II, Garibaldi nomin\u00f2 il 3 ottobre 1860 prodittatore di Napoli Giorgio Pallavicino, un sostenitore di casa Savoia. Costui defin\u00ec subito Crispi incompatibile con la carica di Segretario di Stato.\nIntanto Cavour aveva dichiarato che nell'Italia meridionale non avrebbe accettato altro che l'annessione incondizionata al Regno di Sardegna mediante plebiscito. Crispi, che aveva ancora la speranza di far proseguire la rivoluzione per riscattare Roma e Venezia, si oppose, proponendo di far eleggere al popolo un'assemblea parlamentare. A lui si affianc\u00f2 (per motivi molto diversi) il federalista Carlo Cattaneo. Preso fra due fuochi, Garibaldi dichiar\u00f2 che la decisione sarebbe spettata ai due prodittatori di Sicilia e di Napoli, Antonio Mordini e Pallavicino. Entrambi optarono per il plebiscito e Crispi, dopo la riunione decisiva del 13 ottobre di palazzo d'Angri, si dimise dal governo di Garibaldi.\nIl 13 novembre 1860 Crispi divent\u00f2 Maestro nella loggia massonica palermitana del Grande Oriente d'Italia \u201cI Rigeneratori del 12 gennaio 1848 al 1860 Garibaldini\u201d. Due anni dopo Crispi condusse la cerimonia di iniziazione di Garibaldi.\nLa scelta monarchica (1861-1865).\nDeputato del parlamento italiano.\nIl 27 gennaio 1861, prima ancora della nascita formale del Regno d'Italia, avvenuta il 17 marzo, si svolsero le elezioni politiche allargate ai rappresentanti dei territori appena annessi. Crispi si candid\u00f2 a Palermo, dove gli fu preferito il moderato Vincenzo Fardella di Torrearsa. A sua insaputa, per\u00f2, un ricco proprietario della provincia di Trapani, Vincenzo Favara, lo aveva candidato anche nel collegio di Castelvetrano, dove fu eletto.\nIl nuovo parlamento tenne la sua prima seduta a palazzo Carignano, a Torino, il 18 febbraio 1861. Crispi occup\u00f2 il seggio numero 58, posto all'estrema sinistra, nell'area dove si raggrupparono i circa cento deputati democratici dell'opposizione.\nLa rottura con Mazzini.\nIl conflitto fra costituzionalismo e rivoluzione, che aveva avuto una tregua con la formazione dello Stato italiano, si riaccese quando, nel 1862, sal\u00ec al potere come presidente del Consiglio Urbano Rattazzi, intenzionato a sottrarre Roma allo Stato Pontificio. Costui form\u00f2 un governo di centro-sinistra al quale Crispi si rifiut\u00f2 di partecipare per non rompere i rapporti con i suoi amici democratici.\nGaribaldi era intanto sbarcato in Sicilia da dove sarebbe partita una spedizione verso Roma. A Torino Crispi cerc\u00f2 di contenere la protesta dei moderati, ma annunci\u00f2 anche il suo sostegno all'impresa. Sbarcata in Calabria, la spedizione fu stroncata nella giornata dell'Aspromonte da Rattazzi, che ebbe timore di una reazione della Francia, ancora alleata dello Stato Pontificio.\nPer Crispi questo episodio fu traumatico e lo port\u00f2 a considerare pi\u00f9 seriamente la strada del costituzionalismo, accrescendo la distanza che lo separava da Giuseppe Mazzini. Tale divergenza si accentu\u00f2 nonostante la convenzione di settembre, un accordo del 1864 tra Italia e Francia, stipulato dal governo di Marco Minghetti. Tale accordo prevedeva l'allontanamento delle truppe francesi dallo Stato Pontificio. In cambio l'Italia rinunciava a Roma e si impegnava a trasferire la capitale da Torino a citt\u00e0 da definirsi (sar\u00e0 scelta Firenze).\nCrispi espresse il suo dissenso per la rinuncia italiana a Roma. L'episodio apr\u00ec la questione della monarchia e il 18 novembre Crispi afferm\u00f2 che, malgrado la Convenzione, non avrebbe appoggiato l'idea repubblicana. Quello stesso giorno alla Camera dei deputati pronunci\u00f2 la frase che sarebbe rimasta la sua pi\u00f9 famosa e che fra i presenti suscit\u00f2 sensazione e applausi: \nLa conseguenza fu un duro attacco di Mazzini che il 3 gennaio 1865 dalle pagine de \"L'Unit\u00e0 italiana\" accus\u00f2 Crispi di tradimento e opportunismo.\nLa conquista di Roma (1865-1870).\nNel 1864, grazie alla sua professione di avvocato, Crispi stava diventando un uomo ricco.\nAlle elezioni politiche svoltesi al termine dell'ottobre 1865 si candid\u00f2 in quattro collegi e usc\u00ec vincente in due: Citt\u00e0 di Castello e Castelvetrano. Il parlamento appena eletto, accantonata almeno momentaneamente la questione romana, dovette subito affrontare quella veneta, mentre l'alleanza italo-prussiana firmata l'anno dopo, precipitava gli eventi verso una guerra contro l'Austria. Crispi si dimostr\u00f2 subito interventista.\nTerminata la terza guerra di indipendenza con la cessione del Veneto all'Italia, Crispi accrebbe molto la sua stima per la Prussia e rafforz\u00f2 la sua ostilit\u00e0 per Napoleone III colpevole, secondo lui, di aver incoraggiato l'intesa italo-prussiana allo scopo di intervenire contro i due alleati alle prime vittorie dell'Austria.\nSul fronte interno, intanto, nel febbraio 1867 Ricasoli perse la fiducia alla Camera, vennero indette nuove elezioni e Crispi fu eletto in due collegi: a Maglie e Castelvetrano. Forte di questo ulteriore successo, Crispi in primavera fond\u00f2 \"La Riforma\", che divenne il foglio della Sinistra patriottica e il cui primo numero usc\u00ec il 4 giugno.\nDa Mentana a Porta Pia.\nIn quel periodo Garibaldi manifest\u00f2 ancora l'intenzione di conquistare Roma. Memore dell'Aspromonte, Crispi cerc\u00f2 di dissuaderlo, ma il generale veniva segretamente incoraggiato dal capo del governo Rattazzi e da Vittorio Emanuele II. Entrambi auspicavano infatti un'insurrezione di Roma che desse adito a Garibaldi di intervenire. Quando per\u00f2 fu chiaro che la sommossa non sarebbe scoppiata, il 24 settembre 1867, nel timore di un intervento francese a difesa dello Stato Pontificio, Garibaldi fu arrestato.\nCrispi ottenne di non far imprigionare Garibaldi, ma di tenerlo in una sorta di esilio a Caprera. Nello stesso tempo, attraverso \"La Riforma\", esort\u00f2 i suoi lettori a non indietreggiare di fronte alla prospettiva di una guerra con la Francia. Segretamente alleato con Rattazzi, Crispi fece fuggire Garibaldi per incoraggiare un intervento militare del Re a sostegno dei liberali romani. Un proclama di Crispi e notizie della stampa parlavano ormai di rivoluzione a Roma (che in realt\u00e0 non era scoppiata).\nVittorio Emanuele II esit\u00f2 e Napoleone III ordin\u00f2 l'imbarco di un corpo di spedizione per Civitavecchia contro i garibaldini. A questo punto il Re incaric\u00f2 il generale Luigi Menabrea di formare un nuovo governo e condann\u00f2 la spedizione di Garibaldi che il 3 novembre incontr\u00f2 Crispi intenzionato ora a fermarlo. Il colloquio non port\u00f2 a nulla e il giorno dopo il generale si scontr\u00f2 con i francesi nella battaglia di Mentana venendo sconfitto.\nL'occasione definitiva di conquistare Roma si present\u00f2 tuttavia nel 1870, quando, scoppiata la guerra franco-prussiana, Napoleone III fu sconfitto e catturato a Sedan. Tutto cambi\u00f2: le uniche perplessit\u00e0 rimanevano sulla veste politica da dare alla presa della citt\u00e0. Per Crispi si trattava di un atto di liberazione: non solo l'Italia non aveva bisogno di rivendicare Roma, perch\u00e9 le apparteneva di diritto, ma anche l'approvazione degli stessi romani era superflua, poich\u00e9, piacesse o meno, essi erano cittadini italiani.\nIl 20 settembre, dopo un breve combattimento, Roma fu conquistata dalle truppe italiane che entrarono in citt\u00e0 dalla breccia di Porta Pia. Qualche giorno dopo, Il 2 ottobre, si svolse il plebiscito che sanc\u00ec l'annessione di ci\u00f2 che rimaneva dello Stato Pontificio al Regno d'Italia.\nDifficolt\u00e0 economiche e familiari (1870-1875).\nDue mesi dopo la presa di Roma si svolsero le elezioni politiche. Crispi si candid\u00f2 nuovamente e fu eletto sia a Castelvetrano che a Tricarico, optando per questo secondo seggio.\nNell'autunno del 1871 il parlamento si trasfer\u00ec a Roma. Crispi inizi\u00f2 ad attraversare un periodo difficile: il matrimonio con Rose Montmasson era in crisi, economicamente le cose andavano male per i debiti contratti a causa de \"La Riforma\" e di un cattivo acquisto immobiliare a Firenze. I suoi discorsi alla Camera divennero pi\u00f9 rari e avevano come oggetto la pochezza delle riforme e la mancanza di progetti politici.\nNell'agosto del 1871 si era inoltre innamorato di una vedova trentenne, Filomena (Lina) Barbagallo, ma fra il 1871 e il 1872 aveva anche avuto una relazione con Luisa Del Testa, dalla quale ebbe un figlio, Luigi. Nell'ottobre del 1873 ebbe una figlia anche da Lina, la piccola Giuseppa Ida Marianna, con la quale si dimostr\u00f2 un padre molto affettuoso.\nI rapporti con Rose erano intanto divenuti tesissimi e Crispi, che aveva gi\u00e0 denunciato come non valido il loro matrimonio a Malta, riusc\u00ec alla fine del 1875 a trovare un accordo. In cambio di un assegno annuale Rose riconobbe di non essere mai stata legalmente sposata e and\u00f2 via.\nI primi incarichi (1876-1878).\nDopo la schiacciante vittoria elettorale della Sinistra alle elezioni del 1876, il 21 novembre Crispi fu eletto presidente della Camera e, allo scoppio del conflitto russo-turco, fu incaricato di sondare a Berlino la possibilit\u00e0 di una guerra in comune di Italia e Germania contro l'Austria (per acquisire territori subalpini) o contro la Francia. Poich\u00e9 la missione doveva rimanere segreta si pens\u00f2, per confondere le acque, di estendere il viaggio anche ad altre capitali.\nIl viaggio in Europa.\nCon l'assenso sia di Vittorio Emanuele II che del presidente del Consiglio Agostino Depretis, Crispi lasci\u00f2 Roma il 24 agosto 1877. La prima tappa fu Parigi, poi si diresse a Berlino e il 17 settembre raggiunse il Cancelliere tedesco Otto von Bismarck presso la stazione termale di Gastein, in Austria. I due discussero della proposta italiana e Bismarck si dichiar\u00f2 subito contrario a qualsiasi accordo contro l'Austria, mentre si dimostr\u00f2 favorevole ad un'intesa contro la Francia e acconsent\u00ec a parlarne con l'imperatore Guglielmo I.\nTornato a Berlino, il 24 Crispi vide di nuovo il Cancelliere che gli conferm\u00f2 il suo interesse per un'alleanza sia offensiva, che sarebbe scattata nel caso la Francia avesse mobilitato l'esercito, sia difensiva. La tappa seguente fu la Gran Bretagna, torn\u00f2 poi a Parigi, l'11 ottobre part\u00ec per Vienna e il 25 era di ritorno a Torino.\nIl risultato pi\u00f9 importante del suo viaggio fu l'offerta di Bismarck di un'alleanza antifrancese, che il governo italiano alla fine ignor\u00f2. Ci\u00f2 spinse il Cancelliere tedesco a indirizzare le mire della Francia dall'Alsazia e la Lorena verso il Mediterraneo e la Tunisia, territorio al quale anche l'Italia era interessata.\nMinistro dell'interno per qualche mese.\nCaduto il primo governo Depretis nel dicembre del 1877 anche per scorrettezze del ministro dell'interno Giovanni Nicotera, Vittorio Emanuele II riaffid\u00f2 l'incarico a Depretis. Quest'ultimo volle sostituire Nicotera con Crispi, che accett\u00f2 nella speranza di ricucire i rapporti fra le diverse anime della Sinistra.\nIl nuovo governo si insedi\u00f2 il 26 dicembre e Crispi dovette occuparsi dell'ordine pubblico in merito alla morte e ai funerali di Vittorio Emanuele II e di Pio IX. Chiese e ottenne che il Re fosse sepolto a Roma invece che a Torino (come d'abitudine per i sovrani di Casa Savoia) e insistette per accogliere la sua tomba al Pantheon, preferendo questo a qualsiasi altro monumento del cattolicesimo romano. Il funerale fu organizzato in modo tale che a Roma si riversarono circa 200.000 persone e l'ordine fu perfetto. Crispi si adoper\u00f2 inoltre affinch\u00e9 al nuovo sovrano venisse assegnato il nome di Umberto I e non di Umberto IV, come volevano gli ambienti piemontesi per sottolineare la continuit\u00e0 con i monarchi del Regno di Sardegna.\nDeceduto il 7 febbraio 1878 anche Pio IX, Crispi assicur\u00f2 il regolare svolgimento del conclave, vietando qualsiasi manifestazione dell'estrema Sinistra. Inoltre, su richiesta del Vaticano, invi\u00f2 la polizia in piazza San Pietro per impedire disordini durante l'esposizione del corpo di Pio IX e durante i suoi funerali.\nL'accusa di bigamia.\nTali successi non impedirono agli avversari politici di Crispi, fra cui Nicotera, di screditarlo. L'occasione si present\u00f2 quando Crispi, il 26 gennaio 1878, spos\u00f2 a Napoli Lina Barbagallo. Dai suoi avversari fu rintracciato a Malta il suo certificato di matrimonio con Rose Montmasson e il 27 febbraio il giornale di Rocco de Zerbi, \"Il Piccolo\", pubblic\u00f2 un articolo che accusava il ministro dell'interno di bigamia. Lo scandalo scoppi\u00f2 e Crispi tent\u00f2 di resistervi, ma quando le pressioni, anche dalla corte, divennero schiaccianti, il 6 marzo fu costretto a dimettersi. Due giorni dopo anche l'intero governo capitol\u00f2.\nCrispi affid\u00f2 la faccenda al procuratore regio di Napoli, il quale concluse che l'accusa di bigamia era priva di fondamento: il sacerdote che aveva officiato a Malta non era autorizzato a celebrare matrimoni, l'atto presente nei registri parrocchiali non era stato regolarmente firmato, e Crispi non aveva registrato il matrimonio entro tre mesi dal suo arrivo in Sicilia nel 1860 come prevedeva il codice civile borbonico. La sostanza della colpa non era per\u00f2 giuridica e Crispi rimase responsabile di aver condotto una vita familiare irregolare. A corte tutti gli furono ostili e la sua carriera politica sembr\u00f2 finita.\nGli anni dell'isolamento (1878-1887).\nDopo lo scandalo la posizione politica di Crispi si indebol\u00ec. Nel 1879, di fronte alla volont\u00e0 del parlamento di discriminare il Mezzogiorno in materia di tassa sul macinato, Crispi decise di prenderne fisicamente le distanze e si ritir\u00f2 a Napoli. Ma nel novembre del 1880 era di nuovo a Roma ad accusare il terzo governo Cairoli di debolezza di fronte alla penetrazione della Francia in Tunisia, territorio autonomo dell'Impero ottomano, al quale anche l'Italia aspirava. Non fu ascoltato e nell'aprile del 1881 l'esercito francese invase la Tunisia. L'episodio convinse ancora di pi\u00f9 Crispi che la Francia fosse irrimediabilmente ostile all'Italia.\nDimessosi Benedetto Cairoli e tornato al potere Depretis, nel giugno 1881 arriv\u00f2 alla Camera il disegno per la modifica della legge elettorale. Crispi era per il suffragio universale maschile e il suo suggerimento che tutti i maschi adulti la cui alfabetizzazione fosse stata attestata da un notaio potevano votare, fu accettato. Uno sbarramento di censo rimase, ma grazie al punto sostenuto da Crispi quasi mezzo milione di italiani (oltre il 20% del corpo elettorale) acquis\u00ec il diritto di voto.\nConseguenza del suffragio allargato fu la sensazione che l'Italia stesse entrando in un periodo di instabilit\u00e0. Questo fattore e quello dell'isolamento in campo internazionale la portarono a concludere nel maggio 1882 la triplice alleanza con Germania e Austria. Crispi non partecip\u00f2 alla negoziazione dell'intesa, ma contribu\u00ec a prepararne il terreno grazie a \"La Riforma\" e ad una manifestazione che organizz\u00f2 a Palermo in occasione del seicentesimo anniversario dei Vespri siciliani, la rivolta antifrancese del 1282. In questa occasione, nel discorso del 31 marzo disse: \nLa stampa francese non ebbe dubbi sul significato della celebrazione di Crispi e la condann\u00f2 aspramente.\nLa crisi egiziana e il viaggio a Londra.\nOccupata la Tunisia dai francesi, nel 1882 Crispi pose l'attenzione su di un altro paese dell'Africa: Egitto. Qui gli inglesi e i francesi vedevano in pericolo i loro interessi a causa delle proteste popolari.\nCrispi decise di partire per un viaggio a Londra con l'intenzione di dare all'Italia un ruolo nella imminente spedizione militare e conseguire qualche risultato politico. Il ministro degli Esteri Pasquale Stanislao Mancini del governo Depretis non sollev\u00f2 obiezioni e consegn\u00f2 una lettera di presentazione a Crispi che lo accreditava come \u201cinsigne rappresentante della nazione\u201d.\nCrispi part\u00ec il 10 luglio e, dopo una tappa a Berlino nella quale si assicur\u00f2 che l'alleata Germania non avesse nulla in contrario alla sua iniziativa, si imbarc\u00f2 per l'Inghilterra. Prima che raggiungesse Londra, l'ambasciata inglese a Berlino comunic\u00f2 al suo governo che l'Italia voleva partecipare ad un corpo di spedizione in Egitto. Il Primo ministro britannico Gladstone, che ambiva ad un'azione europea, ne fu entusiasta e diede istruzioni al suo ministro degli Esteri Granville. Quando per\u00f2 costui si inform\u00f2 presso il governo italiano, la risposta di Mancini fu negativa e Crispi lo venne a sapere solo a Londra. Profondamente deluso dalla decisione del governo, Crispi a settembre denunci\u00f2 \u00abla politica internazionale borghese ed imbelle\u00bb di Mancini e Depretis.\nLa Pentarchia.\nIn politica interna, intanto, l'introduzione della riforma elettorale aveva fatto temere che gli estremisti potessero avere buon gioco sui nuovi elettori. Il capo della Sinistra Depretis e quello della Destra Marco Minghetti cominciarono cos\u00ec una politica di collaborazione. Era la politica del trasformismo, avversata da Crispi che aveva sempre invocato il bipartitismo sul modello inglese. Oltre a lui, a Sinistra si rifiutarono di seguire Depretis, Cairoli, Nicotera, Giuseppe Zanardelli e Alfredo Baccarini. Nell'estate del 1883 questi cinque personaggi avviarono un movimento politico che fu chiamato la \u201cPentarchia\u201d.\nIl nuovo partito era, per\u00f2, abbastanza fragile: Crispi, Nicotera e Zanardelli erano uomini litigiosi e con una forte personalit\u00e0. Anche le divergenze politiche creavano problemi, soprattutto in tema di affari esteri, di protezionismo e di riforma fiscale. Proprio la politica estera era infatti una tra le principali preoccupazioni di Crispi, che nel maggio 1885 critic\u00f2 l'iniziativa del governo di inviare un contingente militare a Massaua, un porto sulla costa eritrea di cui mise in discussione l'importanza strategica.\nI temi principali della campagna elettorale del 1886 di Crispi furono la questione sociale e quella morale. Il voto del 23 e 30 maggio vide la Camera divisa pi\u00f9 o meno a met\u00e0. La maggioranza contava su circa 285 deputati e l'opposizione su 225, fra cui 145 deputati della Pentarchia.\nLa maggioranza era pi\u00f9 debole di prima e dopo l'episodio di Dogali, durante il quale in Eritrea una colonna di soldati italiani fu sterminata dagli etiopi, l'8 febbraio 1887 il presidente del Consiglio Depretis si dimise. Costui, anziano e malato, dopo il nuovo incarico di Umberto I offr\u00ec a Crispi il ministero dell'interno. Crispi accett\u00f2 alla condizione di accogliere Zanardelli nel governo e un non moderato al ministero della Pubblica istruzione. Fu esaudito su entrambi i punti: Zanardelli ebbe l'incarico di ministro della Giustizia e Michele Coppino fu chiamato alla Pubblica istruzione. Dopo nove anni Crispi era di nuovo al potere e tutto faceva pensare che sarebbe divenuto il successore di Depretis.\nIl primo e il secondo governo Crispi (1887-1891).\nAlla morte di Depretis, avvenuta il 29 luglio 1887 re Umberto I chiese a Crispi di prendere l'interim del ministero degli Esteri. Crispi accett\u00f2 e il 7 agosto fu nominato presidente del Consiglio, divenendo il primo capo del governo di origine meridionale. Il Re lo prefer\u00ec per il suo appoggio alla triplice alleanza e per la sua convinzione di allestire un esercito forte, bench\u00e9 la sua mancanza di moderazione fosse un motivo d'allarme.\nLa visita a Bismarck del 1887.\nNel nuovo esecutivo, Crispi riusc\u00ec a tenere per s\u00e9 anche il ministero dell'interno e quello degli Esteri. Forte di questa concentrazione di poteri, il 30 settembre 1887 incontr\u00f2 Bismarck a Friedrichsruh (presso Aum\u00fchle, dove il Cancelliere aveva delle propriet\u00e0). I due discussero degli equilibri internazionali e Crispi auspic\u00f2 la sopravvivenza dell'Impero ottomano o, in alternativa, la creazione di regioni autonome dai suoi possedimenti in Europa. Propose inoltre per la triplice alleanza una convenzione militare da attivarsi in caso di guerra, sulla quale Bismarck si dichiar\u00f2 d'accordo. Quanto all'Africa, si disse contrario alla guerra con l'Etiopia e accolse il consiglio di Bismarck di rivolgersi alla Gran Bretagna quale mediatrice.\nIl viaggio ebbe un valore politico notevole: la stampa francese si lanci\u00f2 in congetture sul significato della visita e il tono dei commenti fu ostile. Anche la Russia reag\u00ec con grande irritazione. In Italia, invece, Umberto I si rivel\u00f2 entusiasta per la prospettiva di un piano militare con la Germania.\nLa riforma dell'amministrazione dello Stato.\nIl pi\u00f9 importante disegno di legge del periodo fu il \u201cRiordinamento dell'amministrazione centrale dello Stato\u201d, con cui Crispi desiderava rafforzare la figura del capo del governo. Gi\u00e0 il 4 settembre 1887 aveva costituito la Segreteria della presidenza del Consiglio, i cui compiti erano quelli di rivedere i decreti legge prima che arrivassero in parlamento e di tenere costantemente informato il presidente sullo stato della nazione.\nIl disegno di legge mirava a separare i ruoli dell'esecutivo da quelli del parlamento, cercando di svincolare il primo dai giochi politici del secondo. Il primo punto del disegno dava all'esecutivo il diritto di decidere sul numero e le funzioni dei ministeri. La prospettiva era inoltre quella di mantenere il Re (che lo Statuto Albertino metteva a capo dell'esecutivo) libero di decidere sull'organizzazione dei vari dicasteri. Il secondo punto prevedeva l'istituzione dei sottosegretari, che avrebbero dovuto aiutare i ministri e, nello stesso tempo, fare loro da portavoce in parlamento. Nonostante gli oppositori, la legge fu approvata il 9 dicembre 1887 alla Camera e due mesi dopo al Senato.\nGli accordi militari con Germania e Austria.\nDopo l'incontro di Friedrichsruh tra Crispi e Bismarck, quest'ultimo aveva suggerito al governo britannico di intercedere presso l'Etiopia affinch\u00e9 re Giovanni IV potesse arrivare alla pace con l'Italia. In questo modo l'esercito italiano sarebbe potuto rimanere in Europa. Il Primo ministro inglese Salisbury accett\u00f2 e Crispi nella primavera del 1888 pot\u00e9 annunciare che la sua politica in Africa mirava alla pace.\nIl 12 dicembre 1887, inoltre, l'Italia, la Gran Bretagna e l'Austria firmavano su suggerimento di Bismarck la cosiddetta seconda intesa mediterranea, con la quale Crispi e il ministro degli Esteri austriaco Gustav K\u00e1lnoky, si impegnarono a mantenere lo status quo in Europa orientale.\nSul versante dell'Europa occidentale, invece, le attese di guerra erano forti sia in Italia che in Germania e crescevano quotidianamente anche a causa delle liti con la Francia orchestrate da Crispi. A Berlino Bismarck era quasi isolato nel compito di mantenere la pace e i termini della convenzione militare italo-tedesca, firmata il 28 gennaio 1888, furono condizionati dal desiderio di rendere una guerra contro la Francia attraente per la Germania. L'Italia si impegn\u00f2, infatti, probabilmente su suggerimento di Crispi, a inviare in caso di conflitto 200.000 uomini in appoggio al fianco sinistro dell'esercito tedesco sul Reno.\nLa Francia cominci\u00f2 a prepararsi al peggio e si registro un'accresciuta attivit\u00e0 nella base navale di Tolone. Crispi, che conosceva i limiti della flotta italiana rispetto a quella francese, cerc\u00f2 di ottenere l'appoggio politico dell'Austria. Per cui, quando nel febbraio 1888 K\u00e1lnoky invit\u00f2 Crispi a unirsi all'Austria e alla Germania nel garantire l'indipendenza della Romania, il presidente del Consiglio italiano accett\u00f2.\nLa guerra con la Francia nel 1888 non scoppi\u00f2 e la conseguenza fu che Crispi nei mesi successivi ebbe come obiettivo l'aumento della spesa militare: un esercito e una marina pi\u00f9 forti avrebbero resa pi\u00f9 attraente una guerra preventiva.\nIl codice Zanardelli e la riforma dei comuni.\nCalata la tensione con la Francia, il presidente del Consiglio si concentr\u00f2 sulla politica interna. Egli temeva che Roma fosse ancora tentata dal potere temporale dei papi, per cui, quando il sindaco della capitale Leopoldo Torlonia si rec\u00f2 nel 1887 in visita al vicario pontificio per il giubileo di Leone XIII e si genuflesse, Crispi fece in modo di destituirlo. Cos\u00ec come la inaugurazione del 1889 della statua dell'eretico Giordano Bruno espresse l'intenzione di Crispi di imprimere su Roma il suggello della modernit\u00e0.\nNello stesso anno entrava anche in vigore il nuovo codice penale che abol\u00ec la pena di morte e sanc\u00ec formalmente il diritto di sciopero. Il grosso del lavoro era stato fatto prima che Crispi arrivasse alla presidenza del Consiglio, e poich\u00e9 era stato Zanardelli a compierlo, la riforma port\u00f2 il suo nome.\nUn'ulteriore riforma liberale fu quella del governo locale, la cui legge Crispi port\u00f2 all'approvazione della Camera nel luglio 1888 in appena tre settimane. La nuova norma raddoppi\u00f2 quasi l'elettorato locale poich\u00e9 prevedeva un requisito di censo molto pi\u00f9 basso rispetto alle elezioni politiche. Ma la parte pi\u00f9 discussa della legge riguardava i sindaci, in passato nominati dal governo, che venivano ora eletti dai comuni con pi\u00f9 di 10.000 abitanti e da tutti i capoluoghi di provincia, di circondario e di mandamento. L'allargamento del suffragio, tuttavia, procedette con un rafforzamento dei poteri tutelari dello Stato e a capo delle giunte provinciali amministrative, l'organo di sorveglianza del governo, fu posto il prefetto. La riforma fu approvata dal Senato nel dicembre 1888 ed entr\u00f2 in vigore nel febbraio 1889.\nIl militarismo e il nuovo governo.\nContinuavano nel frattempo le amichevoli relazioni con la Germania. La visita nel 1888 del nuovo imperatore tedesco Guglielmo II a Roma fu la prima di un monarca straniero nella nuova capitale che ebbe la sua legittimazione come tale da parte di una grande potenza cristiana.\nDopo il successo dell'evento, Crispi si concentr\u00f2 sul potenziamento dell'esercito e in dicembre present\u00f2 in parlamento un disegno di legge che prevedeva di portare le spese militari a un terzo delle uscite dello Stato. Crispi si appell\u00f2 alla eccezionalit\u00e0 della situazione europea e al fatto che tutte le nazioni si stavano armando. La legge fu approvata, ma le tensioni nel Paese crescevano.\nIl ministro delle finanze e del Tesoro Agostino Magliani risultava impopolare e fu sostituito per il Tesoro da Costantino Perazzi che nel febbraio 1889 annunci\u00f2 un aumento delle imposte. Rappresentanti della Destra e dell'estrema Sinistra si unirono per contrastare i nuovi provvedimenti e il presidente del Consiglio, il 28 dello stesso mese, decise di dimettersi. Per il governo successivo, Umberto I rinnov\u00f2 la fiducia a Crispi che, conservando Esteri e interno, form\u00f2 un esecutivo pi\u00f9 a Sinistra del primo e anche la base parlamentare fu pi\u00f9 solida della precedente.\nTerminata la crisi, nel maggio 1889 re Umberto ricambi\u00f2 la visita di Guglielmo II e si rec\u00f2 a Berlino con Crispi che colse l'occasione per incontrare Bismarck e il suo entourage. Con alcune personalit\u00e0, fra cui il capo di stato maggiore Alfred von Waldersee, il presidente del Consiglio confess\u00f2 che sebbene non fosse ancora arrivato il momento per una guerra contro la Francia, aveva intenzione di riacquistare Nizza e, sul fronte austriaco, era interessato al Sud Tirolo.\nLa politica coloniale e il trattato di Uccialli.\nStabilizzatasi la situazione in Europa, Crispi punt\u00f2 la sua attenzione sull'Africa orientale, dove il re dello Scioa, Menelik II, era divenuto rivale del suo imperatore, il negus Giovanni IV. Quest'ultimo conduceva dal 1885 una strisciante guerra contro l'Italia, che nel 1887 era stata sconfitta a Dogali. Nulla di pi\u00f9 naturale, quindi, che Roma appoggiasse Menelik nella sua lotta per scalzare il Negus.\nAlla fine del 1888 sembr\u00f2 che la guerra tra i due rivali stesse per scoppiare e Crispi chiese al ministro della Guerra Ettore Bertol\u00e8 Viale di approfittarne, passare all'offensiva e occupare Asmara. Il ministro prese tempo, ed esit\u00f2 anche dopo la morte in battaglia di Giovanni IV per mano dei mahdisti, nel marzo del 1889.\nCrispi riusc\u00ec per\u00f2 a imporsi su Bertol\u00e8 e le forze italiane cominciarono l'avanzata verso Asmara. Il 2 maggio, Menelik, divenuto a sua volta imperatore, concluse il trattato di Uccialli con l'Italia in cui riconosceva i diritti di quest'ultima sulla citt\u00e0 e su buona parte dell'altopiano eritreo. Accettava inoltre, secondo quanto sembrava affermare l'articolo 17, un protettorato italiano sull'Etiopia, ottenendo in cambio la continuazione dell'aiuto italiano per la sottomissione del suo impero.\nIl presidente del Consiglio non ritenne necessario sottoporre il trattato al parlamento poich\u00e9 l'Italia era ancora in guerra e il Re era costituzionalmente libero di agire. Tuttavia alcuni deputati dell'estrema Sinistra e della Destra contestarono e in giugno fu presentata una mozione che imponeva l'autorizzazione del parlamento a qualsiasi ulteriore spesa destinata all'Africa. Crispi minacci\u00f2 le dimissioni e la mozione fu sconfitta. D'altronde, l'entusiasmo per l'espansione in Africa si diffuse rapidamente nel Paese e avversari del colonialismo come il ministro Giovanni Giolitti e il poeta Giosu\u00e8 Carducci cambiarono atteggiamento. Asmara fu finalmente occupata nell'agosto 1889 e la prima colonia italiana, l'Eritrea, nacque ufficialmente nel 1890.\nLe riforme della Sanit\u00e0 e della Giustizia.\nOltre al codice Zanardelli e la riforma dei comuni, Crispi si occup\u00f2 in quel periodo della riforma della Sanit\u00e0 pubblica e di quella che mirava a proteggere i cittadini dagli abusi amministrativi dello Stato.\nL'epidemia di colera del 1884-1885 aveva mietuto in Italia quasi 18.000 vittime. Crispi appena sal\u00ec al potere istitu\u00ec al ministero dell'interno la Direzione di sanit\u00e0 pubblica, coinvolgendo per la prima volta i medici nel processo decisionale. Una specifica legge del 1888, inoltre, trasform\u00f2 il Consiglio superiore di sanit\u00e0 in un organo di medici specialisti anzich\u00e9 di amministratori, e cre\u00f2 la figura del medico provinciale. La norma stabil\u00ec il principio che lo Stato era responsabile della salute dei suoi cittadini. Alle prostitute delle case di tolleranza vennero assicurati controlli medici regolari, e cure adeguate a coloro che avevano contratto malattie veneree.\nLa legge per la protezione dei cittadini contro gli abusi amministrativi fu approvata invece nel marzo del 1889 e stabiliva la creazione di una nuova sezione del Consiglio di Stato che ebbe l'incarico di occuparsi delle vertenze poste dai cittadini vittime della burocrazia e che avevano ora accesso ad un'istanza giudiziaria indipendente.\nL'attentato di Napoli, le congregazioni e la crisi di governo.\nLa serie di soddisfazioni politiche fu interrotta, il 13 settembre 1889, da un avvenimento che gett\u00f2 Crispi nello sconforto. Il presidente del Consiglio quel giorno era a Napoli per la pausa estiva ed era fuori per la consueta passeggiata in carrozza insieme alla figlia. Mentre percorrevano via Caracciolo, lo studente Emilio Caporali lanci\u00f2 con violenza due pietre verso Crispi che fu colpito da una di esse alla mandibola. La ferita era importante ma non grave e ci fu bisogno di cinque punti. L'attentatore, un repubblicano, fu arrestato e gli fu diagnosticata una patologia mentale. Da quel giorno Crispi cambi\u00f2 d'umore, divenne cupo e pavent\u00f2 l'ipotesi di dimettersi, ma un'accorata lettera di Rattazzi lo dissuase.\nQualche mese dopo infatti il presidente del Consiglio era gi\u00e0 all'opera per varare un'altra riforma. Essa stabiliva che in uno Stato moderno la responsabilit\u00e0 dell'assistenza ai bisognosi spettava all'autorit\u00e0 pubblica. I comuni dovevano quindi istituire la \u201ccongregazione di carit\u00e0\u201d, un organo il cui compito era di occuparsi dei poveri locali e della maggior parte delle opere pie. Le nomine spettavano al consiglio comunale: erano ammesse le donne, ma non i parroci. Per controllare tali congregazioni, Crispi dispose che le decisioni pi\u00f9 importanti e la loro contabilit\u00e0 dovevano essere approvate dalla giunta provinciale, a capo della quale vi era il prefetto. La legge, discussa fra il 1889 e il 1890, fu approvata, mentre nel dicembre del 1889 papa Leone XIII la condannava come antireligiosa.\nIl risultato fu che le elezioni del 23 novembre 1890 furono uno straordinario trionfo per Crispi. Su 508 deputati, 405 si schierarono con il governo. Ma gi\u00e0 a ottobre si erano rivelate le prime avvisaglie di una crisi politica. Menelik aveva infatti contestato il testo in italiano del trattato di Uccialli, affermando che la versione in amarico non obbligava l'Etiopia a servirsi dell'Italia per la sua politica estera. L'Etiopia, quindi, non si considerava un protettorato dell'Italia. Menelik inform\u00f2 la stampa straniera e lo scandalo scoppi\u00f2. Il ministro delle finanze Giolitti fu il primo ad abbandonare il governo.\nNel gennaio 1891 la situazione peggior\u00f2 per la decisione di Crispi di mettere ordine nel settore finanziario minacciando i redditi di un gran numero di deputati e di loro amici. Il presidente del Consiglio present\u00f2 poi un disegno di legge che mirava a ridurre il numero di prefetture per motivi di spesa pubblica, ma che danneggiava quei parlamentari che se ne servivano in campagna elettorale. L'evento decisivo fu tuttavia il documento pubblicato dal neoministro delle finanze Bernardino Grimaldi, che rivelava che il disavanzo previsto era maggiore di quanto ci si aspettava. Il 31 gennaio, durante una seduta tumultuosa, la Camera si divise e il secondo esecutivo Crispi fu sconfitto con 186 voti contro 123.\nI governi Rudin\u00ec e Giolitti (1891-1893).\nAlla caduta di Crispi, Umberto I diede l'incarico di formare il nuovo governo al marchese Rudin\u00ec. L'esecutivo visse stentatamente fino ai primi giorni del maggio 1892, fin quando Giolitti non lo mise in minoranza e ricevette a sua volta l'incarico dal Re. Il primo governo Giolitti contava tuttavia su di un esile maggioranza e nel dicembre 1892 fu coinvolto nello scandalo della Banca Romana su guadagni illeciti.\nAnche Umberto I fu compromesso e la posizione di Crispi ne usc\u00ec notevolmente rafforzata: poteva rovesciare il governo in qualsiasi momento o mettere in pericolo la reputazione del Re se avesse parlato. Giolitti e Rattazzi si difesero cercando di raccogliere materiale compromettente contro Crispi, ma l'inchiesta giudiziaria sulla Banca Romana lasci\u00f2 quest'ultimo sostanzialmente indenne.\nNell'ottobre 1893, con l'acuirsi della crisi finanziaria e la sommossa dei fasci siciliani dei lavoratori, le voci che chiedevano un ritorno di Crispi si fecero insistenti. Il mese dopo fu consegnato in parlamento il rapporto conclusivo sulla Banca Romana: Giolitti ne usc\u00ec malissimo e il 24 annunci\u00f2 alla Camera le sue dimissioni.\nIl terzo e il quarto governo Crispi (1893-1896).\nIl 25 novembre 1893 il Re convoc\u00f2 Crispi e, dopo varie trattative, il 15 dicembre il governo era pronto. Il suo punto di forza erano i ministeri economici, con Sidney Sonnino alle finanze e al Tesoro, Giuseppe Saracco ai Lavori pubblici e Paolo Boselli all'Agricoltura. Agli Esteri and\u00f2 Alberto Blanc e Crispi tenne per s\u00e9 il ministero dell'interno.\nI Fasci siciliani e il partito socialista dei lavoratori.\nCon la nascita del Partito dei Lavoratori Italiani nel 1892 la combattivit\u00e0 operaia cominci\u00f2 ad aumentare con effetti particolarmente significativi in Sicilia dove il movimento prese il nome di Fasci siciliani.\nIl primo compito di Crispi come presidente del Consiglio fu di affrontare questa situazione. Sulla improbabile voce per cui il movimento in Sicilia era stato fomentato da francesi d'accordo con il Vaticano, Crispi ottenne il 2 gennaio 1894 la proclamazione dello Stato d'assedio nell'isola. A capo delle truppe fu nominato con pieni poteri il generale Roberto Morra. Pur di dubbia costituzionalit\u00e0, l'azione di Crispi ricevette un notevole sostegno e quando il parlamento discusse l'argomento, il governo ottenne una maggioranza schiacciante.\nVennero spediti in Sicilia 40.000 soldati, furono istituiti tribunali militari, vietate le riunioni pubbliche, confiscate le armi, introdotta la censura sulla stampa e proibito l'ingresso all'isola ai sospetti. A febbraio il consenso parlamentare cominci\u00f2 a calare e Crispi si difese appellandosi alla difesa dell'unit\u00e0 nazionale, dato che i rivoltosi avevano secondo lui intenzioni separatiste. Recuper\u00f2 il consenso e pochi giorni dopo ottenne ancora una larga fiducia alla Camera. Il movimento dei Fasci siciliani fu sciolto lo stesso 1894 e i capi arrestati. Nell'ottobre dello stesso anno fu sciolto anche il partito socialista dei lavoratori.\nLa crisi finanziaria, il nuovo governo e l'attentato di Roma.\nContemporaneamente agli eventi dei fasci siciliani, nel febbraio 1894, il ministro delle finanze Sonnino di fronte ad un disavanzo di 155 milioni di Lire stabil\u00ec che i tagli alla spesa pubblica non potevano fruttare pi\u00f9 di 27 milioni di Lire, anche perch\u00e9 Crispi non aveva intenzione di fare economie sulle forze armate. Comunic\u00f2 quindi che bisognava aumentare le tasse. I nuovi tributi andavano a colpire sia i benestanti, con un'imposta sul reddito e una sui terreni, sia i meno abbienti, con un aumento della tassa sul sale, sia la borghesia, con l'aumento dell'imposta sugli interessi dei Buoni del Tesoro.\nLe proposte di Sonnino incontrarono una dura opposizione parlamentare: i proprietari terrieri fecero blocco e il 4 giugno la Camera si spacc\u00f2 in due. Il ministro delle finanze decise di dimettersi e il giorno dopo Crispi annunci\u00f2 le dimissioni dell'intero governo.\nIl Re, non avendo alternative, ridiede l'incarico a Crispi, che il 14 giugno present\u00f2 il nuovo esecutivo con Boselli al posto di Sonnino. Il presidente del Consiglio annunci\u00f2 pure che avrebbe rinunciato all'imposta sui terreni. La sua posizione miglior\u00f2, anche se fu un episodio che mise in pericolo la sua vita a dargli la forza politica per proseguire speditamente.\nIl 16 giugno 1894 infatti, a Roma, tornando alla Camera dopo pranzo, Crispi fu vittima di un attentato da parte del giovane anarchico Paolo Lega. L'attentatore spar\u00f2 da brevissima distanza, ma la pallottola manc\u00f2 il bersaglio. Tutto il parlamento espresse solidariet\u00e0 al presidente del Consiglio che vide la sua posizione notevolmente rafforzata. Ci\u00f2 favor\u00ec l'approvazione della legge sulla tassa del 20% sugli interessi dei Buoni del Tesoro, il provvedimento principale della legge Sonnino. La norma allontan\u00f2 l'Italia dalla crisi e prepar\u00f2 la strada alla ripresa economica.\nSvanito lo spettro dei problemi finanziari, Crispi si dedic\u00f2 a promuovere norme contro la sovversione. A tale riguardo il 1\u00ba luglio 1894 vennero presentate tre proposte di legge definite antianarchiche che aggravavano le norme contro gli attentati con esplosivi, ampliavano l'uso del Domicilio coatto e vietavano le associazioni sovversive: Le norme entrarono in vigore il 19 luglio. Un'altra legge, approvata l'11 luglio, prevedeva che la capacit\u00e0 di leggere e scrivere, indispensabile per votare, fosse dimostrata davanti ad un pretore e a un insegnante. Quest'ultima norma, temuta dall'estrema Sinistra, diede notevoli risultati, vennero infatti cancellate dalle liste elettorali 800.000 persone.\nLe manovre di Giolitti e la commissione Cavallotti.\nAl termine del 1894 Giovanni Giolitti tent\u00f2 di screditare Crispi presentando in parlamento alcuni documenti che avrebbero dovuto rovinarlo. Si trattava in realt\u00e0 di vecchie carte che attestavano prestiti contratti da Crispi e dalla moglie con la Banca Romana, pi\u00f9 alcune lettere di raccomandazione scritte da Crispi. Documenti sui quali gi\u00e0 non si era ravvisato alcun illecito. Su suggerimento del deputato Felice Cavallotti fu istituita comunque una commissione (di cui fece parte lo stesso Cavallotti) il cui rapporto fu pubblicato il 15 dicembre. Alla Camera ci furono disordini e Crispi, a difesa delle istituzioni, sottopose al Re un decreto legge per sciogliere il parlamento. Umberto I firm\u00f2 e Giolitti fu costretto a riparare a Berlino, perch\u00e9, decaduta la sua immunit\u00e0 parlamentare, correva il rischio di essere arrestato per 14 capi d'imputazione che gli erano stati contestati il 13, fra cui querele intentate da Crispi. Il 13 gennaio 1895 il parlamento fu sciolto.\nL'occupazione del Tigr\u00e8 e la fine della guerra di Eritrea.\nIn Africa, intanto, a fronte del consolidamento del potere di Menelik II in Etiopia, per scongiurare l'avanzata dei dervisci verso l'Eritrea, il 17 luglio 1894 fu conquistata Cassala (oggi in Sudan) con una riuscita operazione militare del generale Oreste Baratieri.\nDurante la sospensione del parlamento altre vittorie militari mitigarono le proteste dell'opposizione. Baratieri, in inferiorit\u00e0 numerica, sconfisse gli etiopi ad Halai (19 dicembre 1894), Coatit (13-14 gennaio 1895) e Senaf\u00e8 (15 gennaio), trovandosi a controllare quasi completamente la regione dei Tigr\u00e8. La corte era entusiasta e Crispi, trovandosi in posizione pi\u00f9 forte che mai abbandon\u00f2 l'etichetta, chiedendo udienza al Re quando gli faceva comodo, astenendosi dall'inchinarsi e parlando con lui ad alta voce.\nA marzo Baratieri occupava anche Adigrat muovendo poi su Adua. A questo punto Crispi gli invi\u00f2 un telegramma chiedendogli di fermarsi. Il presidente del Consiglio era infatti sul punto di annunciare le elezioni e non poteva esporsi finanziariamente al di l\u00e0 dei 9 milioni di Lire gi\u00e0 stanziati per la campagna militare.\nI risultati delle elezioni del 26 maggio 1895 furono favorevoli a Crispi, contro cui furono indirizzati altri attacchi e accuse di Cavallotti di immoralit\u00e0 e bigamia. La Camera si dovette pronunciare sulla questione e fin\u00ec per votare la fiducia a larga maggioranza. Rafforzata la sua posizione, a settembre, il presidente del Consiglio diede il via alle grandi celebrazioni del 25\u00ba anniversario della presa di Roma, il cui avvenimento pi\u00f9 eclatante fu l'inaugurazione, il 20, della statua di Garibaldi sul Gianicolo.\nLa guerra di Abissina e la disfatta di Adua.\nA met\u00e0 1895 Crispi si rese invece conto di essere in difficolt\u00e0 sulla questione coloniale: la Francia riforniva di armi Menelik, e la Germania e la Gran Bretagna non avevano alcuna intenzione di aiutare l'Italia. Il ritiro di Bismarck dalla vita politica aveva gi\u00e0 da diversi anni indebolito la posizione internazionale di Crispi, e in autunno era divenuto chiaro che gli etiopi stessero preparando un'offensiva su larga scala.\nA dicembre un avamposto italiano sull'Amba Alagi fu attaccato da un'avanguardia di Menelik e annientato. Crispi decise di sostituire Baratieri con Antonio Baldissera che per\u00f2 non se la sent\u00ec di prendere il comando.\nIl presidente del Consiglio appront\u00f2 allora un piano per richiamare alle armi altri 25.000 uomini e alle proteste del ministro delle finanze Sonnino, dichiar\u00f2 di voler tenere l'esercito sulla difensiva. Present\u00f2 un disegno di legge che stanziava altri 20 milioni per l'Africa e lo fece approvare alla Camera. Ma il 7 gennaio 1896, un altro avamposto italiano, a Macall\u00e8, fu raggiunto e circondato dall'esercito etiope che il 22 ottenne la resa e concesse il ritiro degli italiani.\nMenelik propose di aprire delle trattative di pace, ma Crispi voleva a tutti i costi una vittoria. Sonnino si oppose al proseguimento dell'offensiva per motivi economici e dopo il tempestoso consiglio dei ministri dell'8 febbraio si decise di autorizzare Baratieri a negoziare con gli etiopi. Intanto in Eritrea continuavano ad arrivare rinforzi. Nonostante ci\u00f2 Baratieri il 20 annunci\u00f2 che forse sarebbe stato costretto a ritirarsi. A questo punto Crispi d'accordo con i suoi ministri decise di sostituirlo con Baldissera e di inviare in Eritrea altri 10.000 uomini. Propose poi di aprire un secondo fronte per stornare l'attenzione di Menelik dal Tigr\u00e8, ma Sonnino si oppose.\nBaldissera part\u00ec per l'Africa e il 25 febbraio Crispi, che aveva fatto nelle settimane precedenti enormi pressioni su Baratieri affinch\u00e9 ottenesse una vittoria, gli invi\u00f2 un telegramma nel quale scrisse: \u00ab[\u2026] Siam pronti a qualunque sacrifizio per salvare l'onore dell'esercito e il prestigio della monarchia [\u2026]\u00bb. Baratieri il 28 febbraio convoc\u00f2 un consiglio di guerra che decise di attaccare le forze di Menelik presso Adua. La battaglia che segu\u00ec il 1\u00ba marzo 1896 si concluse con una grave sconfitta italiana.\nQuando la notizia arriv\u00f2 in Italia si verificarono disordini, soprattutto in Lombardia. Il pomeriggio del 4 marzo Crispi comunic\u00f2 ai ministri la sua convinzione che il governo dovesse dimettersi. L'esecutivo si dichiar\u00f2 d'accordo. Il giorno dopo Crispi dichiar\u00f2 alla Camera che il governo aveva dato le dimissioni e il Re le aveva accettate.\nGli ultimi tempi (1896-1901).\nNei mesi che seguirono la caduta del governo, Crispi fu investito da una quantit\u00e0 di polemiche. Fu accusato di aver condotto una politica coloniale \u201cpersonale\u201d, di non aver valutato correttamente i preparativi e l'offensiva di Menelik, di aver ignorato le sue offerte di pace, e di aver spinto Baratieri a lanciare un attacco suicida.\nDal canto suo Crispi appariva tranquillo ritenendo che il principale responsabile della sconfitta di Adua fosse stato proprio Baratieri. Gli ultimi tempi non furono per\u00f2 sereni. A fianco ad un risentimento nei confronti di Umberto I che esitava a vendicare la sconfitta, sorsero dei problemi economici dovuti alle spese per \"La Riforma\", alla gestione di due case e alla dote di sua figlia Giuseppina. Per cui, nonostante il suo orgoglio, dovette accettare un assegno annuale del Re.\nNel 1897 inoltre fu coinvolto nel processo intentato contro il direttore della filiale di Bologna del Banco di Napoli, Luigi Favilla, che fu incriminato per peculato. Crispi aveva ottenuto dall'imputato ingenti prestiti e fu accusato di complicit\u00e0 per avergli, come presidente del Consiglio, assicurato la sua protezione nel caso in cui fosse stata scoperta la natura irregolare di alcune operazioni. Ottenne che le accuse fossero giudicate da una commissione della Camera e nel marzo 1898 fu scagionato.\nEra ormai un uomo molto anziano. La sua salute peggior\u00f2 nel 1899 quando la vista sub\u00ec un notevole calo. L'ultima apparizione pubblica di Crispi fu a Roma il 9 agosto 1900, al corteo funebre di Umberto I, assassinato il 29 luglio a Monza.\nLa notte dell'8 luglio 1901 ebbe un attacco di cuore e alla fine del mese le sue condizioni peggiorarono. Il 4 agosto i medici disposero che non ricevesse pi\u00f9 visite e il 9 entr\u00f2 in uno stato comatoso. Mor\u00ec a Napoli alle 19:45 dell'11 agosto, all'et\u00e0 di quasi 83 anni. I funerali ebbero luogo il 15 agosto a Palermo e la salma fu seppellita nel cimitero dei Cappuccini. Il corpo venne mummificato da Alfredo Salafia perch\u00e9 si conservasse meglio. Il 12 gennaio 1905 venne trasferito nella chiesa di San Domenico dove riposa ancora oggi in una cripta sulla destra dell'altare.\nLe origini albanesi.\nFrancesco Crispi andava fiero della sua origine albanese e amava l'Albania. Il cognome Crispi in Sicilia e Calabria \u00e8 difatti un tipico cognome \"arb\u00ebresh\", in origine \"Kryeshpi\" (Capocasa), poi italianizzato. Per l'Albania, Crispi aveva preso posizione nella sua causa d'indipendenza dall'Impero ottomano. Oltre alle varie lettere a Girolamo De Rada, uno dei maggiori sommi poeti albanesi del tempo, nel 1887, da ministro degli affari interni del Regno d'Italia, mand\u00f2 un obolo a favore del \"Ricovero degli Agricoltori invalidi\" di Piana degli Albanesi in Sicilia, al quale Comitato promotore telegraf\u00f2: \"[...] a questa colonia legano vincoli di sangue, tradizioni illustri, una storia tanto antica quanto gloriosa di patriottismo non mai smentito e di sventure nobilmente sofferte\".\nNel Giornale di Sicilia del 1\u00ba gennaio 1898 si accenna ad una visita che Francesco Crispi volle fare al \"Seminario Italo-Albanese\" di Palermo, dove egli aveva ricevuta la sua prima educazione, e fra l'altro ivi si leggono queste affermazioni del Crispi: \nGiudizio storico.\nComplessa e controversa, la figura di Crispi fu celebrata durante il fascismo per l'ammirazione che ne aveva Benito Mussolini. Successivamente and\u00f2 decadendo per il giudizio storico negativo di Antonio Gramsci che accus\u00f2 Crispi di autoritarismo, bellicismo e imperialismo, nonch\u00e9 di essere il vero precursore del regime fascista.\nSolo recentemente alcuni studi hanno rivalutato i meriti di Crispi, posizionando la sua figura di statista, tra luci e ombre, a pieno titolo fra i protagonisti del Risorgimento e dell'Italia post-unitaria. Lo storico Giorgio Scichilone, Professore Associato presso Universit\u00e0 degli studi di Palermo, ha definito Crispi come uno di quegli uomini \"rari e maravigliosi\" (espressione tratta da Machiavelli) che non sempre un'epoca \u00e8 in grado di esprimere: \u00abNon gli sarebbero mancate infatti le virt\u00f9 necessarie: passione patriottica e prospettiva politica, unite a una non comune ambizione, ostinazione e cinismo. Perci\u00f2 tralasciando la retorica, alla fine questo di Crispi si pu\u00f2 dire: il suo apporto all'edificazione dello Stato italiano fu decisivo, e ci\u00f2 \u00e8 quanto gli deve essere riconosciuto al netto dell'esaltazione o degli ostracismi contemporanei e storiografici\u00bb.\nOnorificenze.\nAl 1888 Francesco Crispi era stato insignito delle seguenti onorificenze:"}
{"id": "47264", "revid": "1005847", "url": "https://it.wikipedia.org/wiki?curid=47264", "title": "Giuseppe Zanardelli", "text": "Militante democratico, partecip\u00f2 ai moti del 1848 in Lombardia. Fu esule in Toscana, nel 1849, e in Svizzera, nel 1859, per poi tornare a Brescia in occasione della seconda guerra d'indipendenza italiana. Fu ininterrottamente eletto alla Camera dei deputati del Regno d'Italia dal 1860 fino alla morte, militando tra le file della Sinistra storica; dopo che nel 1876 questa formazione politica prese il potere, Zanardelli ricopr\u00ec vari incarichi ministeriali in numerosi governi di Sinistra.\nOstile al trasformismo di Agostino Depretis, form\u00f2 insieme ad altri esponenti democratici (Francesco Crispi, Giovanni Nicotera, Alfredo Baccarini e Benedetto Cairoli) una corrente interna d'opposizione detta pentarchia. Ministro di grazia e giustizia nel governo Crispi I, fu autore del nuovo codice penale, rimasto in vigore fino al 1930 e altamente avanzato per l'epoca, in quanto aboliva la pena di morte. Allontanatosi da Crispi per la sua politica coloniale africana, divenne presidente della Camera e poi guardasigilli nel governo di Rudin\u00ec IV, dimettendosi dopo la repressione dei moti di Milano nel 1898. La sua presidenza del Consiglio, durata dal 1901 al 1903, con Giovanni Giolitti agli Interni, segn\u00f2 l'inizio e la preparazione della successiva et\u00e0 giolittiana.\nBiografia.\nGiovinezza.\nGiuseppe Zanardelli nacque a Brescia, allora appartenente al Regno Lombardo-Veneto, il 26 ottobre 1826. Fu il primo di quindici figli di una famiglia borghese di modeste condizioni economiche. Il nonno Giuseppe fu un commerciante di latticini, originario di Collio in Val Trompia, che si trasfer\u00ec a Brescia per proseguire la sua attivit\u00e0. Il padre Giovanni si laure\u00f2 in Filosofia e Matematica e fu assunto presso l'Imperial Regio Ufficio provinciale delle Pubbliche costruzioni di Brescia. Per un certo periodo la famiglia Zanardelli ospit\u00f2 l'ingegner Caminada, di origine trentina, e Giovanni ne spos\u00f2 la figlia Margherita.\nNel 1838 si trasfer\u00ec a Verona per frequentare i corsi ginnasiali e liceali presso l'Imperial Regio Convitto Sant'Anastasia di Verona, dove divent\u00f2 presto uno dei migliori allievi. Nel 1844, pot\u00e9 entrare nel Collegio Ghisleri dell'Universit\u00e0 di Pavia, avendo tutte le condizioni prescritte per l'accesso. Complet\u00f2 regolarmente i primi tre anni di corso della facolt\u00e0 politico-legale ed entr\u00f2 in contatto con altri studenti che si stavano formando nell'ideale risorgimentale attraverso gli scritti della Giovine Italia e di altre opere proibite, clandestinamente importate dal Regno di Sardegna e dalla Svizzera. In particolare ebbe rapporti stretti con Antonio Allievi, Romolo Griffini e i fratelli Benedetto e Adelaide Cairoli.\nAll'inizio dei Moti del '48, il collegio Ghisleri e l'Universit\u00e0 di Pavia furono chiusi dalle autorit\u00e0 e Zanardelli rientr\u00f2 a Brescia dove partecip\u00f2 attivamente agli eventi che coinvolsero la citt\u00e0 nel corso della Prima guerra d'indipendenza. La citt\u00e0 fu liberata il 18 marzo 1848 con l'abbandono delle piazzeforti da parte dell'esercito austriaco; quattro giorni dopo Zanardelli fece parte del gruppo di volontari condotti da Vittorio Longhena che si impadronirono di un convoglio di rifornimenti austriaco presso Rezzato. Nel mese di aprile combatt\u00e9 nella IV Colonna di Volontari Lombardi, sempre condotta da Longhena, mentre nel mese seguente risult\u00f2 inquadrato nel Battaglione degli Studenti, dove manifest\u00f2 apertamente la sua preferenza all'ideale repubblicano e antisabaudo. Dopo l'armistizio di Salasco, il giovane Zanardelli si ferm\u00f2 a Voghera dove fu rintracciato dal padre che lo riport\u00f2 a Brescia.\nL'amministrazione austriaca non riapr\u00ec l'Universit\u00e0 di Pavia, quindi nel gennaio 1849 Zanardelli si trasfer\u00ec a Firenze per frequentare l'Universit\u00e0 di Pisa dove si laure\u00f2 il 14 marzo. Si intrattenne nella citt\u00e0 fiorentina fino a giugno, collaborando con il giornale \u00abCostituente Italiana\u00bb di Giuseppe Montanelli. Nel Lombardo-Veneto la laurea pisana non ebbe valore per lo svolgimento della professione legali, quindi Zanardelli approfitt\u00f2 della riapertura dell'universit\u00e0 pavese per laurearsi il 6 settembre. A novembre pass\u00f2 l'esame per l'abilitazione all'esercizio privato dell'avvocatura; nello stesso tempo, ottenne anche l'autorizzazione all'insegnamento privato da parte della polizia austriaca e la corrispondente patente rilasciata dall'Universit\u00e0. Nel marzo 1850 inizi\u00f2 l'attivit\u00e0 di insegnante che dur\u00f2 fino agli inizi del '53, quando le autorit\u00e0 austriache, in particolare l'Imperial Regio delegato provinciale Baroffio, glielo impedirono d'ufficio, annullandogli anche la possibilit\u00e0 di esercitare l'avvocatura.\nA partire dal 1849, Zanardelli si rec\u00f2 spesso a Milano presso Allievi e Griffini, dove prese contatto con Carlo Tenca. Ader\u00ec da subito al progetto della rivista \u00abIl Crepuscolo\u00bb, dove scrisse saggi di scienza, storia e diritto, oltre ad articoli sulla situazione economica del bresciano. Le sue \"Lettere da Brescia\", scritte in occasione dell'Esposizione del 1857, furono poi pubblicate in un libro a parte.\nNel 1857, assieme all'avvocato Francesco Cuzzetti, fond\u00f2 il \"Gabinetto di lettura\": circolo culturale provvisto di duemila volumi e a cui aderirono pi\u00f9 di duecento persone. Al suo interno si costitu\u00ec la filiale bresciana della Societ\u00e0 Nazionale, che svolse attivit\u00e0 politica e di propaganda. Zanardelli aveva nel frattempo abbandonato l'orientamento mazziniano e collabor\u00f2 con il comitato bresciano per l'emigrazione a un piano insurrezionale da adottare in caso di guerra fra Regno di Sardegna e Austria.\nCarriera politica.\nAll'approssimarsi dello scoppio della seconda guerra d'indipendenza, ripar\u00f2 in Svizzera per poi entrare nel Regno di Sardegna a Como, poco dopo la sua liberazione, dove si incontr\u00f2 con Giuseppe Garibaldi e il commissario straordinario del Regno Emilio Visconti Venosta. L'8 giugno fu nominato da quest'ultimo nel ruolo di Commissario provvisorio per Brescia e responsabile dell'arruolamento di volontari. Si rec\u00f2 quindi a Sarnico, dove prese un battello per Iseo, a cui fece innalzare il vessillo tricolore, per giungervi la mattina del 10. Ad attenderlo diversi suoi amici, ma anche il comitato insurrezionale che aveva proclamato l'indipendenza la notte prima. La sera tra il 10 e l'11 giugno, l'esercito austriaco abbandon\u00f2 Brescia. In quel momento, l'amministrazione comunale era affidata alla Congregazione municipale priva del Podest\u00e0 Angelo Averoldi, dimessosi settimane prima, che nelle ore immediatamente successive adott\u00f2 una politica prudente e diversa da quella insurrezionale. Per non inimicarsi l'amministrazione locale, Venosta sostitu\u00ec Zanardelli con un altro commissario regio, Bernardino Bianchi, che firm\u00f2 i proclami dell'amministrazione cittadina a partire dal 13 giugno.\nAbbandonata la carica di commissario, Zanardelli divenne presto il principale esponente della Sinistra storica nel bresciano. Il suo gruppo politico assunse la conduzione della Gazzetta provinciale di Brescia nel giugno 1859. Poche settimane dopo, assieme a Cuzzetti, fond\u00f2 il \u00abCircolo Nazionale\u00bb che divenne l'organizzazione ufficiale del movimento zanardelliano, coordinando la presentazione delle candidature nelle elezioni amministrative e politiche del 1860. Per dissidi con il tipografo, la redazione della Gazzetta fu sostituita il 30 giugno 1860 e il \u00abCircolo\u00bb favor\u00ec la pubblicazione di una nuova rivista, L'Indicatore Bresciano, che dur\u00f2 anch'essa un anno prima di sospendere le pubblicazioni a causa dell'improvvisa morte del principale redattore, Camillo Guerrini.\nIl 29 febbraio del 1860 fu affiliato alla massoneria nella loggia romana \"Propaganda massonica\" del Grande Oriente d'Italia.\nAlle politiche del 1860, Zanardelli si candid\u00f2 per la Camera dei deputati sia per il collegio di Chiari sia per quello di Gardone: vinse in entrambi, ma opt\u00f2 per l'ultimo. In seguito fu eletto ininterrottamente nel collegio di Iseo dal 1861 fino alla morte. Nei primi anni del Regno di Sardegna, ricopr\u00ec anche vari incarichi amministrativi, come quello di sindaco di Nave e quello di consigliere comunale e provinciale di Brescia.\nNel 1866, dopo la conquista del Veneto in seguito alla Terza Guerra d'Indipendenza, fu inviato a Venezia in qualit\u00e0 di commissario regio per gestire il periodo di transizione.\nDopo anni di opposizione, la Sinistra and\u00f2 al potere il 18 marzo 1876 in seguito alla caduta del Governo Minghetti II, sfiduciato dalla Camera a causa di un progetto di legge sulla nazionalizzazione delle ferrovie. Vittorio Emanuele II allora affid\u00f2 la presidenza del Consiglio al capo del raggruppamento liberal-democratico, Agostino Depretis, il quale nomin\u00f2 Zanardelli ministro dei lavori pubblici nel suo primo governo. Il politico bresciano mantenne il dicastero fino al 14 novembre 1877, quando, in disaccordo con Depretis, si dimise per alcune divergenze sulla gestione delle convenzioni ferroviarie. Poco tempo dopo, il 24 marzo 1878, morto Vittorio Emanuele II e succedutogli il figlio Umberto I di Savoia, Zanardelli divenne ministro dell'interno nel primo governo presieduto da Benedetto Cairoli, in un periodo di grave instabilit\u00e0 interna susseguitasi alla morte del sovrano e alle divergenze tra gli esponenti pi\u00f9 in vista della Sinistra. In qualit\u00e0 di titolare degli Interni, si occup\u00f2 del progetto di riforma dell'estensione del diritto di voto, rimanendo in carica fino al 19 dicembre 1878.\nMinistro della Giustizia.\nNominato ministro di grazia e giustizia nel governo Depretis IV il 29 maggio 1881, Zanardelli riusc\u00ec a portare a termine la stesura del nuovo codice di commercio e a far approvare la normativa sul lavoro femminile e minorile. Inoltre, riusc\u00ec a respingere la domanda di estradizione per i compagni dell'irredentista Guglielmo Oberdan, rifugiatisi in Italia dopo la condanna a morte del patriota italiano. Congedato da Depretis il 25 maggio 1883 per la sua ostilit\u00e0 alle politiche trasformiste del ministero, rimase dunque all'opposizione e diede vita alla cosiddetta pentarchia, un raggruppamento di opposizione interna alla Sinistra formato da lui, Francesco Crispi, Giovanni Nicotera, Alfredo Baccarini e Benedetto Cairoli.\nL'opposizione parlamentare della pentarchia si rivel\u00f2 molto compatta e agguerrita, tanto che Depretis, per formare il suo ennesimo ministero, dovette venire a patti con essa; pertanto, il 4 aprile 1887 Zanardelli entr\u00f2 nuovamente nel governo dello stesso Depretis, sempre come ministro della Giustizia, mentre Crispi divenne ministro dell'interno. Dopo la morte di Depretis, avvenuta mentre era ancora in carica, a succedergli fu proprio Crispi, che lo riconferm\u00f2 allo stesso dicastero anche nel suo primo governo, rimanendo in carica fino al 6 febbraio 1891.\nDurante questo periodo Zanardelli avvi\u00f2 una riforma del sistema giudiziario e riusc\u00ec a far approvare il primo codice penale dell'Italia unita, considerato tra i pi\u00f9 liberali e progrediti tra quelli vigenti all'epoca: il codice Zanardelli venne presentato alla Camera nel novembre 1887, pubblicato il 22 novembre 1888, promulgato il 30 giugno 1889 ed entr\u00f2 in vigore il 1\u00ba gennaio 1890. Tra l'altro, per sua iniziativa personale, si giunse all'abolizione della pena di morte.\nNella \"Relazione al Re\" Zanardelli si diceva convinto che \u00ab...le leggi devono essere scritte in modo che anche gli uomini di scarsa cultura possano intenderne il significato; e ci\u00f2 deve dirsi specialmente di un codice penale, il quale concerne un grandissimo numero di cittadini anche nelle classi popolari, ai quali deve essere dato modo di sapere, senza bisogno d'interpreti, ci\u00f2 che dal codice \u00e8 vietato\u00bb. Zanardelli riteneva che la legge penale non dovesse mai dimenticare i diritti dell'uomo e del cittadino e che non dovesse guardare il delinquente come un essere necessariamente irrecuperabile: non occorreva solo intimidire e reprimere, ma anche correggere ed educare.\nSempre lo stesso anno, autorizz\u00f2 la scarcerazione dell'anarchico Giovanni Passannante, autore di un attentato al re nel 1879, che versava in condizioni disumane e venne trasferito al manicomio di Montelupo Fiorentino.\nPresidenti del Consiglio dei ministri.\nDopo le dimissioni da ministro, Zanardelli fu eletto il 24 novembre 1892 presidente della Camera dei deputati, ricoprendo tale carica fino al 20 febbraio 1894. Nei primi giorni di dicembre del 1893, caduto il primo governo di Giovanni Giolitti in seguito allo scandalo della Banca Romana, il presidente della camera fu convocato da Umberto I con l'incarico di formare un nuovo ministero. Il diretto interessato tent\u00f2 strenuamente, ma senza successo, di formare un nuovo gabinetto: l'ostacolo insormontabile si rivel\u00f2 essere la nomina del generale Oreste Baratieri a ministro della Guerra, nomina sgradita a Vienna, legata al Regno d'Italia dalla Triplice alleanza, in quanto Baratieri era trentino ed irredentista. Nonostante fosse consigliato dal re a rinunciare a lui come ministro della Guerra, Zanardelli rifiut\u00f2 sdegnosamente, in quanto la vide come una indebita interferenza austriaca negli affari interni italiani, di conseguenza, rinunci\u00f2 all'incarico di formare il nuovo gabinetto.\nAvverso all'ultimo ministero Crispi per via delle sue politiche repressive in Sicilia (Fasci dei lavoratori) e per la sua politica coloniale in Africa, Zanardelli venne rieletto presidente della Camera il 6 aprile 1897, occupando lo scranno di Montecitorio fino al 14 dicembre 1897, quando accett\u00f2 nuovamente il portafoglio della Giustizia nel quarto governo presieduto da Antonio Starabba di Rudin\u00ec; fu per\u00f2 presto costretto a dimettersi a causa dei dissensi con il collega di governo Emilio Visconti Venosta sulle misure da prendere per impedire il ripetersi delle agitazioni milanesi del 1898.\nDopo essere tornato alla presidenza della Camera il 17 novembre 1898, Zanardelli abbandon\u00f2 nuovamente il suo posto il 25 maggio 1899 per poter prendere parte attiva alla campagna ostruzionistica del 1899-1900 contro il progetto di legge sulla pubblica sicurezza presentato dal governo Pelloux II. Questa presa di posizione gli valse l'appoggio dell'Estrema sinistra storica nella formazione, dopo la caduta del governo di Giuseppe Saracco, di un nuovo governo, che rimase in carica 991 giorni, dal 15 febbraio 1901 al 3 novembre 1903. Il capo della maggioranza in quel momento era Sidney Sonnino, ma il re Vittorio Emanuele III preferisce affidare l'incarico a Zanardelli, che pure si trova in minoranza nel Parlamento, per almeno tre motivi: Zanardelli era l'espressione di quella Sinistra liberale che ha vinto la crisi di fine secolo, era l'unico politico non \"sovversivo\" che pu\u00f2 contare sul consenso dei socialisti ed aveva l'esplicito appoggio di Giolitti.\nLe sue precarie condizioni di salute non gli consentirono purtroppo di portare a termine grandi opere, tuttavia durante il suo governo avvenne la militarizzazione dei ferrovieri facendo assumere al governo parte dell'onere finanziario delle ferrovie, venne richiamata alle armi la classe 1878, venne istituito l'acquedotto pugliese, vennero approvati particolari provvedimenti per la citt\u00e0 di Napoli inerenti al risanamento del bilancio comunale ed all'avvio di un programma di industrializzazione, venne proposta una legge sul divorzio che, sebbene gi\u00e0 approvata dalla Camera, dovette essere ritirata per la forte opposizione popolare. Inoltre, Zanardelli, nel settembre 1902, comp\u00ec un viaggio nell'Italia meridionale, attravers\u00f2 la Basilicata (una delle regioni allora pi\u00f9 povere d'Italia) e tenne anche un discorso a Potenza, divenendo cos\u00ec il primo capo del governo dell'Italia unita a recarsi nel Mezzogiorno.\nNegli ultimi anni di carriera Zanardelli focalizz\u00f2 l'attenzione proprio sulla questione del Mezzogiorno ed il suo resoconto di viaggio sar\u00e0 fondamentale per l'approvazione della legge speciale per la Basilicata (il 23 febbraio 1904), uno dei primi esempi di intervento straordinario dello Stato nel Mezzogiorno.\nSi conged\u00f2 definitivamente dalla scena politica, a causa di una malattia terminale, dando le dimissioni da Presidente del Consiglio il 3 novembre 1903. Mor\u00ec poco pi\u00f9 di un mese dopo, il 26 dicembre 1903, a Toscolano Maderno, a 77 anni, e fu sepolto nel cimitero di Brescia."}
{"id": "47266", "revid": "486946", "url": "https://it.wikipedia.org/wiki?curid=47266", "title": "Power Macintosh 7220", "text": ""}
{"id": "47268", "revid": "486946", "url": "https://it.wikipedia.org/wiki?curid=47268", "title": "Power Macintosh 4400", "text": ""}
{"id": "47270", "revid": "486946", "url": "https://it.wikipedia.org/wiki?curid=47270", "title": "Power Macintosh 6300/120", "text": ""}
{"id": "47271", "revid": "486946", "url": "https://it.wikipedia.org/wiki?curid=47271", "title": "Power Macintosh 5300 LC", "text": ""}
{"id": "47272", "revid": "486946", "url": "https://it.wikipedia.org/wiki?curid=47272", "title": "Power Macintosh 5260 LC", "text": ""}
{"id": "47273", "revid": "6923", "url": "https://it.wikipedia.org/wiki?curid=47273", "title": "PowerBook Duo 2300c", "text": "Il PowerBook Duo 2300c \u00e8 un computer portatile prodotto da Apple Computer nel 1995 e dismesso nel 1997."}
{"id": "47276", "revid": "1728", "url": "https://it.wikipedia.org/wiki?curid=47276", "title": "PowerBook 5300cs", "text": ""}
{"id": "47277", "revid": "1728", "url": "https://it.wikipedia.org/wiki?curid=47277", "title": "PowerBook 5300ce", "text": ""}
{"id": "47278", "revid": "1543377", "url": "https://it.wikipedia.org/wiki?curid=47278", "title": "Spider-Man 2", "text": "Spider-Man 2 \u00e8 un film di supereroi del 2004 diretto da Sam Raimi, \"sequel\" del precedente \"Spider-Man\". Basato sui fumetti dell'Uomo Ragno, creati da Stan Lee e Steve Ditko e pubblicati dalla Marvel Comics, il film prosegue la storia di Peter Parker, interpretato da Tobey Maguire, ragazzo che ha acquisito dei superpoteri dal morso di un ragno geneticamente modificato, che non riesce a conciliare bene la sua vita privata con i suoi doveri di \"Spider-Man\". Contemporaneamente a questi problemi, Peter deve far fronte ad una nuova, temibile minaccia: quella del Dottor Octopus, scienziato geniale a cui si attaccano quattro tentacoli meccanici senzienti alla schiena a causa di un esperimento fallito. Nel tentativo di replicare il sopracitato esperimento, Octopus inizier\u00e0 a seminare il terrore in giro per la citt\u00e0 e toccher\u00e0 a Spider-Man fermarlo. Nel cast, oltre a Maguire, sono presenti Alfred Molina, Kirsten Dunst e James Franco, rispettivamente nei ruoli del villain Otto Octavius / Dottor Octopus, di Mary Jane Watson e di Harry Osborn.\nLa trama che ispir\u00f2 il film deriva dalla storia \"La fine dell'Uomo Ragno!\", pubblicata sul numero 50 della testata \"The Amazing Spider-Man\", in cui l'eroe decide di abbandonare il costume di Spider-Man e tornare a una vita normale.\nIl film usc\u00ec nelle sale negli Stati Uniti il 30 giugno 2004, mentre nelle sale italiane usc\u00ec il 16 settembre 2004. Venne anche distribuito in IMAX. Ha ricevuto ampi consensi dalla critica, che ha elogiato il suo peso emotivo e gli effetti visivi, cos\u00ec come le performance di Maguire e Molina, e ha incassato $ 789 milioni in tutto il mondo. Inoltre fu l'unico film della saga a vincere un Premio Oscar, per la categoria dei migliori effetti speciali.\n\u00c8 considerato da molti critici e fan dell'Uomo Ragno come uno dei migliori film sui supereroi di tutti i tempi ed il migliore dedicato a Spider-Man mai realizzato.\nDopo l'uscita di \"\" (2021), il film entra a fare parte di un universo parallelo del Marvel Cinematic Universe.\nTrama.\nDue anni dopo il primo film, Peter Parker ha difficolt\u00e0 nel bilanciare il tempo dedicato alla lotta contro il crimine nei panni di Spider-Man con la sua vita da normale studente universitario. Il suo professore, il dottor Curt Connors, \u00e8 deluso dal suo scarso impegno, e nota che Peter \u00e8 sempre in ritardo alle lezioni e sembra sempre stanco. Da quando si \u00e8 trasferito nel centro di New York, inoltre, Peter vive anche una vita solitaria, essendosi distaccato da Mary Jane, e allontanato dal migliore amico Harry Osborn, il quale ha giurato vendetta a Spider-Man credendolo l'omicida di suo padre Norman Osborn, che a sua insaputa si \u00e8 ucciso da solo cercando di uccidere l'eroe nei panni del supercriminale \"Goblin\". A complicare ulteriormente le cose, Peter scopre che sua zia May sta affrontando un processo di esecuzione.\nHarry, che ha sostituito suo padre a capo della Oscorp, sta intanto finanziando il geniale fisico Otto Octavius nelle sue ricerche sulla fusione a freddo; grazie all'ultima possibilit\u00e0 concessagli da Connors, che \u00e8 comunque impressionato dal talento del giovane Parker, Peter lo conosce di persona e ottiene la sua ammirazione grazie alla sua mente brillante. Durante una dimostrazione pubblica, alla quale assiste anche Peter, Octavius adopera un esoscheletro dotato di quattro tentacoli meccanici collegati tramite un complesso sistema neurale alla sua mente, in modo da agire direttamente sul nucleo energetico. Purtroppo un picco di tensione manda il macchinario fuori controllo. Octavius rifiuta per\u00f2 di interrompere l'esperimento, causando un terribile incidente nel quale sua moglie Rosy perde la vita ed egli rimane prigioniero dei quattro tentacoli meccanici, ora saldati alla sua schiena. Spider-Man riesce a spegnere tutte le apparecchiature per evitare altri danni. Octavius, privo di sensi, viene portato in un ambulatorio per rimuovere i tentacoli meccanici dal suo corpo, ma dal momento che l'incidente ha danneggiato il sistema di controllo della loro intelligenza artificiale, i tentacoli si attivano e uccidono tutta l'equipe medica. Lo scienziato si risveglia e, inorridito dalla carneficina, fugge dall'ospedale per poi nascondersi in una palafitta abbandonata nel porto di Manhattan.\nNel giro di poco tempo i tentacoli meccanici, irremovibili e non pi\u00f9 tenuti a freno, iniziano a soggiogare il cervello di Octavius grazie alla loro avanzatissima intelligenza artificiale, convincendolo di ripetere l'esperimento. Etichettato dal \"Daily Bugle\" con il nome di \"Dottor Octopus\" (o \"Doc Ock\"), Octavius si reca in una banca con l'intenzione di rubare dei soldi per finanziare nuovamente l'esperimento. Peter, che si trovava nella banca con zia May, indossa i panni di Spider-Man e affronta il criminale, riuscendo a salvare la zia; nonostante ci\u00f2, Octavius fugge con il denaro che gli serviva. Nel frattempo Mary Jane, che sta tentando con scarso successo di diventare attrice di teatro, vista anche l'indecisione di Peter a impegnarsi sentimentalmente con lei, accetta la proposta di matrimonio del suo fidanzato John Jameson, astronauta e figlio di J. Jonah Jameson, il direttore del \"Daily Bugle\".\nPeter nota alcuni problemi nei suoi superpoteri. Essendo sottoposto a continui stress emotivi, ogni tanto i poteri di ragno non funzionano come dovrebbero: non si arrampica pi\u00f9 sui muri e le ragnatele non escono pi\u00f9 dai suoi polsi. Persa la fiducia in se stesso e desideroso di avere di nuovo una vita normale, Peter ha un esaurimento nervoso che causa la perdita dei suoi poteri, rinuncia all'identit\u00e0 segreta, getta il costume di Spider-Man nella spazzatura e torna a vivere una vita pi\u00f9 rilassata: arriva in orario all'universit\u00e0, migliora negli studi e si riposa di pi\u00f9. Peter riesce nel frattempo ad andare a vedere Mary Jane a teatro. Cos\u00ec facendo fa felice la ragazza, ma successivamente scopre con rammarico che lei ha comunque intenzione di sposarsi con John. Trova anche il coraggio di confidare a zia May la verit\u00e0 sulla morte dello zio Ben, e di come non abbia fermato l'omicida quando ne aveva l'occasione, facendo star male l'anziana donna.\nBen presto, Peter si accorge che la mancanza di Spider-Man ha portato ad un incremento della criminalit\u00e0, e che la gente comune si chiede dove sia finito l'eroe. Pur a disagio, Peter continua a rinnegare il proprio passato, rifiutandosi di intervenire per fermare la criminalit\u00e0. Nel frattempo, uno spazzino trova il suo vecchio costume e lo porta al \"Daily Bugle\". Jameson, che si prende il merito della sua scomparsa, lo appende sul muro come un trofeo.\nIl Dottor Octopus stringe un patto con Harry Osborn: questi gli fornir\u00e0 il tritio, rarissimo minerale necessario all'esperimento, ma in cambio Octopus dovr\u00e0 consegnargli Spider-Man. Harry, accecato dalla vendetta, rivela all'incontrollabile scienziato che Peter, essendo il miglior fotografo dell'Uomo Ragno della citt\u00e0, \u00e8 la chiave per trovarlo. La sera stessa, mentre torna verso casa, Peter si imbatte in un incendio ad una palazzina, in cui \u00e8 rimasta intrappolata una bambina: il ragazzo fa per allontanarsi, ma capendo quale sia il suo dovere entra nell'edificio e, senza alcun super potere, salva la bambina rischiando la vita.\nIl giorno dopo, Peter va a trovare zia May che, pressata dalla banca, \u00e8 costretta a traslocare e vendere oggetti di casa. Mentre si fa aiutare, May rivela a Peter di essere contenta che Peter, conscio di aver sbagliato a non fermare il ladro che uccise Zio Ben, le abbia detto la verit\u00e0, e gli spiega come ognuno debba sempre anteporre la propria responsabilit\u00e0 alle aspirazioni personali. Pensando a ci\u00f2 Peter tenta di fare un salto da un edificio all'altro, come la prima volta che ottenne i poteri, ma con uno scarso risultato. Nel frattempo Mary Jane intenta nei preparativi per il matrimonio con John ripensa alla conversazione avuta precedentemente con Peter e su quali siano i suoi veri sentimenti.\nIl giorno dopo, Peter d\u00e0 appuntamento a Mary Jane in un bar, deciso a rivelarle la sua identit\u00e0 segreta. Tuttavia, prima che possa farlo vengono attaccati dal Dottor Octopus, che rapisce Mary Jane intimando a Peter di convincere Spider-Man ad incontrarlo. Peter decide cos\u00ec di tornare in azione: grazie alla sicurezza nuovamente raggiunta, riacquista i propri poteri e, recuperato il costume nell'ufficio di Jameson, va ad affrontare Octopus.\nI due hanno un lungo combattimento che si protrae su un treno della linea R. Il supercriminale manomette i freni del vagone e scende, lasciando Spider-Man e i passeggeri ad andare a tutta velocit\u00e0 verso un binario morto (rischiando cos\u00ec di precipitare). L'Uomo Ragno, usando tutte le sue risorse, riesce a bloccare il treno prima che sia troppo tardi ma, esausto per lo sforzo, sviene. Quando si riprende, Peter si accorge di non avere la maschera, ma i passeggeri del vagone, grati del suo gesto eroico, gli rendono la maschera e promettono di non dire a nessuno della sua vera identit\u00e0. Proprio allora ritorna Octopus, che allontana i civili e cattura lo stremato Uomo Ragno. Dopo aver consegnato il tritio al dottore ed essere rimasto solo con Spider-Man, Harry lo smaschera, scoprendo con sgomento che il supereroe \u00e8 Peter. Lo lascia andare, non avendo il coraggio di uccidere l'amico.\nNel frattempo, Mary Jane \u00e8 ancora ostaggio del Dottor Octopus, il quale ha ricostruito il suo macchinario, alimentandolo per\u00f2 con una maggior quantit\u00e0 di tritio. Come la prima volta, il sistema va fuori controllo e il nucleo energetico raggiunge il punto di autosufficienza, trasformandosi in un piccolo sole e mettendo a repentaglio la sicurezza dell'intera citt\u00e0. Spider-Man arriva appena in tempo per evitare il disastro e salva la ragazza e, dopo una breve battaglia, sconfigge Octopus, mettendone i tentacoli fuori uso. Resosi finalmente conto di essere sempre stato manipolato dalla personalit\u00e0 inumana del suo stesso esoscheletro, Octavius riesce a riacquistarne il controllo e decide di rimediare al suo errore: distrugge il suo stesso macchinario facendolo cadere nel fiume Hudson, le cui acque raffreddano il nucleo e lo disattivano. Nel farlo, per\u00f2, lo scienziato viene trascinato sul fondo del fiume e annega.\nMary Jane apprende la vera identit\u00e0 di Spider-Man e i sentimenti che quest'ultimo prova per lei, e capisce anche perch\u00e9 Peter non voleva fidanzarsi con lei. Harry, rimasto solo nel suo attico, ha una visione di suo padre Norman, che gli ordina di assassinare Peter. Harry si rifiuta, e nella sua furia rompe accidentalmente uno specchio, scoprendo un passaggio segreto che lo conduce nel covo del Goblin. Nel finale, poco prima dell'inizio della cerimonia del matrimonio, Mary Jane capisce che Peter \u00e8 colui che ama veramente e scappa dalla cerimonia per ricongiungersi con lui nel suo appartamento.\nProduzione.\nSviluppo.\nSubito dopo aver terminato \"Spider-Man\", il regista Sam Raimi cominci\u00f2 a lavorare al sequel. Nel mese di aprile 2002 vennero ingaggiati Alfred Gough e Miles Millar per scrivere una sceneggiatura che comprendesse con il Dottor Octopus, Lizard e la Gatta Nera come antagonisti. Con il successo ottenuto dal primo film nel solo weekend d'apertura, la Sony Pictures annunci\u00f2 che il sequel sarebbe uscito nel 2004. Per il sequel, a cui venne dato il titolo di \"The Amazing Spider-Man\", venne stanziato un budget di circa 200 milioni di dollari. In seguito, la produzione assunse David Koepp, sceneggiatore del primo film, per co-sceneggiare, insieme a Gough e Millar, la trama della pellicola.\nNel settembre 2002, Michael Chabon venne assunto per riscrivere la sceneggiatura. La sua sceneggiatura prevede un Dottor Octopus pi\u00f9 giovane che s'innamora di Mary Jane Watson e il personaggio di Harry Osborn mettere una taglia sulla testa del protagonista.\nIl produttore Avi Arad rifiut\u00f2 la sceneggiatura e chiese a Sam Raimi di farla rettificare da Alvin Sargent. Sargent decise di puntare sul percorso personale del protagonista, sui suoi conflitti interiori e sul peso della responsabilit\u00e0 comportato dai suoi poteri. Raimi decise, dunque, di utilizzare la trama dello storico numero 50 del fumetto intitolato \"Spider-Man no more!\" (\"La fine dell'Uomo Ragno!\"), nel quale il protagonista decide di abbandonare la sua identit\u00e0 di supereroe. Raimi si ispir\u00f2 anche al film \"Superman II\" nel quale, allo stesso modo, il supereroe rinuncia ai suoi poteri per perseguire scopi personali e dedicarsi alla donna che ama. Il dottor Octopus rimase, nelle varie versioni della sceneggiatura, l'unico antagonista, in quanto, a detta del regista, rappresentava una minaccia sia fisica che psicologica per il protagonista. Raimi, com'era accaduto anche nel primo film, decise di modificare alcuni elementi della storia del fumetto, soprattutto riguardo al passato del dottor Octopus. Raimi decise che Octopus doveva rappresentare un eroe per Peter e che quest'ultimo non cercava di ucciderlo, bens\u00ec tentava di redimerlo dalla sua attivit\u00e0 criminale.\nCast.\nCameo.\nNel film appaiono numerosi camei:\nRiprese.\nLe riprese del film iniziarono il 12 aprile 2003 a New York e poi, successivamente, la produzione si spost\u00f2 a Los Angeles il 13 maggio dello stesso anno. Contrariamente ai precedenti episodi, Tobey Maguire non fu in condizioni fisiche per realizzare le scene di combattimento, e venne quindi sostituito da uno stuntman. Allo stesso modo, anche l'attrice Rosemary Harris fece ricorso allo stuntman nella scena in cui il suo personaggio viene rapito da Octopus. Molina, invece, come aveva fatto anche Willem Dafoe, decise di non ricorrere agli stuntman. Le riprese si interruppero per otto settimane in quanto la produzione necessitava di creare il covo del Dottor Octopus.\nPer realizzare la scena di combattimento tra Spider-Man e Octopus, la produzione ricorse alla Spidercam, una particolare telecamera che veniva sospesa nei cieli delle citt\u00e0 in cui la produzione girava e che riprendeva sei frame al secondo per infondere maggior velocit\u00e0 alle scene. Tale telecamera venne utilizzata solo nel corso dell'ultima battaglia tra Spider-Man e Octopus.\nEffetti speciali.\nIl costumista James Acheson apport\u00f2 diverse modifiche al costume di Spider-Man rispetto al primo film, rendendo i colori pi\u00f9 brillanti, rimpicciol\u00ec le lenti degli occhi, e rese il simbolo del personaggio sul petto pi\u00f9 elegante. Mentre nel primo film, il costume di Spider-Man era un pezzo singolo ad eccezione della maschera, nel secondo episodio venne diviso in varie sezioni e anche l'elmetto sotto la maschera venne modificato per conferire maggior dinamismo al corpo.\nRiguardo al costume del Dottor Octopus, Molina dovette indossare un busto in gomma e metallo, mentre i quattro tentacoli venivano mossi da persone della troupe. I tentacoli vennero fabbricati dalla Edge FX. Molina, durante la produzione, si divert\u00ec a riferirsi ai suoi tentacoli con dei nomi propri, per la precisione Larry, Harry, Moe e Flo.\nPer rappresentare il covo del Dottor Octopus, lo scenografo Neil Spisak decise di utilizzare un magazzino semidistrutto al porto di New York; questo luogo, come riporta lo stesso Spisak, vuole simboleggiare la caduta morale del personaggio. Il set omaggiava il film \"Il gabinetto del dottor Caligari\".\nColonna sonora.\nSpider-Man 2: Original Motion Picture Score.\nLa colonna sonora del film \u00e8 stata composta da Danny Elfman.\nTracce.\nNella colonna sonora del film sono compresi anche i seguenti brani:\nDistribuzione.\nIl film usc\u00ec nelle sale negli Stati Uniti il 30 giugno 2004, mentre nelle sale italiane usc\u00ec il 16 settembre 2004.\nEdizioni home video.\nL'edizione home video del film \u00e8 stata distribuita da Columbia Pictures il 3 dicembre 2004 con i seguenti contenuti speciali:\nSpider-Man 2.1.\nIn seguito, in concomitanza con l'uscita di \"Spider-Man 3\", \u00e8 stata messa in commercio una nuova edizione home video, intitolata \"Spider-Man 2.1\".\nIn questa versione vengono aggiunti otto minuti di scene inedite integrate alla pellicola. Il film \u00e8 stato messo in commercio con un fumetto e i seguenti contenuti speciali:\nAccoglienza.\nIncassi.\n\"Spider-Man 2\" fu un grande successo commerciale. La pellicola riusc\u00ec a incassare a livello internazionale 783.766.341 $ (terzo incasso mondiale del 2004, dietro a \"Shrek 2\" e \"Harry Potter e il prigioniero di Azkaban\"), dei quali 373.585.825 $ negli Stati Uniti d'America (secondo incasso dell'anno, decimo di sempre), dove ha avuto una distribuzione iniziale di oltre 4.000 copie ed \u00e8 rimasto nelle sale 22 settimane. Il sequel non \u00e8 per\u00f2 riuscito a eguagliare il predecessore (821.708.551 $ nel mondo, 403.706.375 $ negli Stati Uniti).\nIn Italia, con un incasso di circa 18.976.165 \u20ac, nella stagione cinematografica 2004/2005 \u00e8 stato secondo solo a \"Shrek 2\".\nCritica.\nSu Rotten Tomatoes, \"Spider-Man 2\" ha un indice di gradimento del 93% basato su 275 recensioni, con una valutazione media di 8,3/10. Il consenso critico del sito web recita: \"Vantando un cattivo divertente e un focus emotivo pi\u00f9 profondo, questo \u00e8 un sequel agile che migliora l'originale.\" Metacritic, che utilizza una media ponderata, ha dato al film un punteggio di 83 su 100 basato su 41 recensioni, indicando \"un plauso universale\".\nIl critico Mark Caro di \"Chicago Tribune\" disse che Alfred Molina fu un cattivo \"piacevolmente complesso\", e che il film nel suo insieme era migliore del predecessore in qualsiasi modo. Roger Ebert, diede al film quattro stelle su quattro, e lo defin\u00ec il miglior film di supereroi dell'et\u00e0 moderna e lo paragon\u00f2 al \"Superman del 1978\" per quanto riguarda gli effetti speciali e la trama del protagonista. \"Spider-Man 2\" venne definito anche il quarto miglior film del 2004. Il critico Richard George di \"IGN\" lod\u00f2 particolarmente il film e soprattutto il lavoro svolto da Raimi e dal suo team di sceneggiatori, per aver aggiunto delle novit\u00e0 al film ma anche utilizzare retroattivamente alcune caratteristiche del fumetto originale.\nAl contrario, il critico J. Hoberman di \"The Village Voice\" defin\u00ec il film noioso in alcuni punti e troppo umoristico. Anche Charles Taylor espresse critiche negative, soprattutto riguardo allo sviluppo del personaggio di Peter Parker, definendolo non molto eroico in questo film.\n\"Spider-Man 2\" \u00e8 stato spesso inserito nella classifica dei migliori film di supereroi. Il film \u00e8 stato classificato al 411\u00b0 posto nella lista dei 500 migliori film della rivista \"Empire\", descrivendo il film come \"pi\u00f9 grande e migliore del suo predecessore, con un cattivo superiore in Doc Ock di Alfred Molina e un Raimi pi\u00f9 sicuro di s\u00e9 che si intrufola in alcuni dei suoi marchi\". Nel 2013, \"Forbes\" lo descrisse come \"Non solo uno dei pi\u00f9 grandi sequel, ma uno dei migliori film del genere, punto\". Nel 2018, \"Film School Rejects\" lo defin\u00ec \"il miglior film estivo di sempre\" e ha detto che la sua \"storia emotiva e calcolata si erge al di sopra dei moderni film estivi\" come quelle di \"The Avengers\" e \"Il cavaliere oscuro\".\nSequel.\nIl successo di questo secondo episodio convinse Raimi a dirigere anche un'ulteriore pellicola, \"Spider-Man 3\" (2007)."}
{"id": "47279", "revid": "6923", "url": "https://it.wikipedia.org/wiki?curid=47279", "title": "PowerBook 5300c", "text": "Il PowerBook 5300c \u00e8 stato uno dei primi portatili Apple a disporre di uno schermo LCD a matrice attiva (dopo il PowerBook Duo 270c)."}
{"id": "47280", "revid": "6923", "url": "https://it.wikipedia.org/wiki?curid=47280", "title": "PowerBook 5300", "text": "Il PowerBook 5300 \u00e8 stato il primo portatile Apple basato su processori PowerPC. Fu immesso sul mercato nell'agosto 1995 come uno dei prodotti di punta di Apple, sebbene presentasse vari problemi.\nInformazioni tecniche.\nIl PowerBook 5300, condividendo alcune parti del PowerBook 190, aveva di serie 8 MB di RAM, 2 slot PCMCIA, SCSI, ADB, un ingresso infrarossi, una porta modem (o entrata Ethernet) e una slot video per un eventuale secondo monitor. Inoltre includeva un lettore di floppy disk e Iomega Zip.\nSpecifiche.\nApple rese disponibili quattro modelli differenti del 5300, andando dal normale 5300 al 5300ce (molto pi\u00f9 costoso).\nIl primo modello, chiamato PowerBook 5300, aveva uno schermo a 640x480 a scala di grigio e costava 2300$. Il secondo, dal nome 5300cs, con schermo LCD 640x480 a colori, veniva a costare 2900$. Per i professionisti c'era poi il 5300c (schermo identico al modello precedente) a 3900$ e il 5300ce (schermo LCD 800x600 a colori) che raggiungeva il prezzo di 6800$.\nProblemi.\nOltre a praticare prezzi troppo sostenuti, Apple incontr\u00f2 moltissimi problemi con questo PowerBook. Il primo era rappresentato dalla sua CPU PowerPC 603e: la ditta di Cupertino aveva scelto di non includere una L2 cache, rendendo la macchina molto pi\u00f9 lenta di ci\u00f2 che poteva fare la CPU. Un altro problema era la fragilit\u00e0 del prodotto: moltissimi PowerBook non \"sopravvivevano\" al trasporto e arrivano a destinazione gi\u00e0 inutilizzabili e rovinati.\nMa il problema pi\u00f9 grosso, che cost\u00f2 ad Apple 500.000.000 di dollari, fu l'utilizzo dei nuovi prototipi di batterie al litio prodotte da Sony. Queste, pur avendo una maggiore autonomia, erano ancora in fase sperimentale e durante i test presero fuoco varie volte.\nSul mercato.\nApple mise in vendita questo portatile nell'agosto 1995 ma, viste le numerose recensioni sui giornali tecnologici (che gli attribuirono il soprannome di \"FireBook\"), il pubblico ne acquist\u00f2 pochissimi esemplari, che vennero subito richiamati per cambiare le batterie con quelle all'idruro di nickel. Nonostante queste modifiche, il portatile continu\u00f2 ad essere spesso richiamato in manutenzione per problemi con la scheda madre. Inoltre chi acquist\u00f2 il PowerBook si trov\u00f2 a dover fare continui aggiornamenti di sicurezza e del sistema che dovevano risolvere parte dei problemi.\nCause.\nQuesti continui problemi con il PowerBook 5300 furono principalmente causati dal tentativo di introdurre tecnologie troppo nuove e poco testate su personal computer di uso comune. Le batterie al litio di Sony non erano ancora pronte per fare il loro ingresso sul mercato, ma Apple volle comunque includerle nel nuovo portatile con risultati infelici.\nConclusione.\nApple spese pi\u00f9 di 500 milioni di dollari per riparare i suoi modelli di PowerBook, che andarono ad aggravare la sua gi\u00e0 debole situazione finanziaria. Nell'ottobre 1996, la ditta di Cupertino ritir\u00f2 definitivamente questa serie di PowerBook per lasciare il posto al suo successore: il PowerBook 1400, che introduceva il lettore di CD-ROM."}
{"id": "47281", "revid": "57342", "url": "https://it.wikipedia.org/wiki?curid=47281", "title": "Spider-Man (film)", "text": "Spider-Man \u00e8 un film di supereroi del 2002 diretto da Sam Raimi, basato sul fumetto del personaggio titolare creato da Stan Lee e Steve Ditko nel 1962, pubblicato dalla Marvel Comics e gi\u00e0 protagonista di tante produzioni d\u2019animazione per il piccolo schermo e della serie televisiva live action \"The Amazing Spider-Man\" (1977-79). Il film, sceneggiato da David Koepp, \u00e8 il primo capitolo di una trilogia ma anche di un grande franchise cinematografico e come nel fumetto originale racconta la storia del giovane Peter Parker, interpretato da Tobey Maguire, che morso da un ragno geneticamente modificato ne acquisisce i poteri e i sensi. Peter, dopo l\u2019inaspettata e traumatica morte dello zio Ben, decide di mettere i suoi speciali poteri al servizio dell'umanit\u00e0 diventando il supereroe noto come Spider-Man. Nel cast, oltre a Maguire, sono presenti Willem Dafoe, Kirsten Dunst e James Franco, rispettivamente nei ruoli di Norman Osborn / Goblin, Mary Jane Watson ed Harry Osborn.\nProdotto da Laura Ziskin e Ian Bryce per la Columbia Pictures (di propriet\u00e0 della Sony Pictures Entertainment) con un budget stimato 139.000.000 di dollari e considerato tra i migliori film del genere supereroistico, \"Spider-Man\" usc\u00ec nelle sale cinematografiche degli Stati Uniti il 3 maggio 2002 dopo l\u2019anteprima mondiale del 29 aprile al Mann Village Theatre di Los Angeles, mentre sugli schermi italiani il film venne distribuito il 7 giugno dello stesso anno. La pellicola, prima mega-produzione firmata dal regista dopo alcuni film horror a basso costo e un paio di passi falsi a Hollywood, \u00e8 diventata un enorme successo di pubblico con ottimi risultati anche da parte della critica. Il film, incassando a livello mondiale $ 825.025.036 batt\u00e9 diversi record, tra cui, il pi\u00f9 grande incasso prima del giorno e poi del weekend di apertura nella storia del cinema nordamericano, rimanendo in testa a queste due classifiche rispettivamente fino al 2004 e al 2006, il pi\u00f9 grande incasso dell\u2019anno 2002 nelle sale nordamericane, il 3\u00b0 film pi\u00f9 visto al cinema al mondo nello stesso anno (dietro a \"Harry Potter e la camera dei segreti\" e \"Il Signore degli Anelli - Le due torri\") e, alla sua uscita, il cinefumetto pi\u00f9 remunerativo di sempre al box office mondiale. Lo straordinario successo port\u00f2 Sam Raimi a realizzare due seguiti, \"Spider-Man 2\" nel 2004 e \"Spider-Man 3\" nel 2007.\nNel 2012, sempre la Columbia Pictures, distribu\u00ec nei cinema \"The Amazing Spider-Man\", un reboot della saga cinematografica slegato dalla precedente trilogia diretta da Raimi. La pellicola diede vita a un nuovo sequel nel 2014 e tre anni pi\u00f9 tardi il franchise ripart\u00ec da capo una terza volta con \", cui seguirono altri due capitoli.\nDopo l'uscita di \" (2021), il film entra a fare parte di un universo parallelo del Marvel Cinematic Universe.\nTrama.\nIl giovane Peter Parker vive nei sobborghi di New York, nel Queens, con gli zii Ben e May, studia al liceo scientifico Midtown ed \u00e8 innamorato della sua vicina di casa Mary Jane Watson. Un giorno, durante una gita scolastica in uno studio di ricerca dell\u2019universit\u00e0 di New York, Peter viene morso da un ragno geneticamente modificato. La mattina seguente scopre di aver acquisito i poteri dell'aracnide: forza, resistenza, agilit\u00e0, riflessi e velocit\u00e0 incredibilmente potenziate, un senso di ragno premonitore che lo avverte di qualsiasi minaccia, la capacit\u00e0 di aderire e arrampicarsi sui muri, e l'abilit\u00e0 di produrre e lanciare dai polsi uno strano tessuto simile a una ragnatela.\nIntanto, Norman Osborn, scienziato fondatore della \"OSCORP INDUSTRIES\" nonch\u00e9 padre di Harry, il migliore amico di Peter da poco legatosi sentimentalmente a Mary Jane, sta cercando di rispettare i termini stabiliti con l'esercito e non perdere il contratto col Generale Slocum a favore di una compagnia rivale. Decide cos\u00ec di sottoporsi all'\"Incrementatore di prestazioni\", un gas che incrementa le capacit\u00e0 fisiche, ma ancora in fase sperimentale. L'esito del test \u00e8 drammatico: il siero potenzia la fisicit\u00e0 di Norman ma lo fa anche impazzire, facendogli uccidere Mendel Stromm, il suo assistente, e successivamente anche Slocum.\nCon i suoi nuovi poteri, Peter riesce a battere il bullo Flash Thompson e, ignorando il consiglio dello zio Ben circa il fatto che \"da un grande potere derivano grandi responsabilit\u00e0\", decide di andare ad un torneo di wrestling per vincere un po' di soldi da usare per comprarsi un'auto e fare bella figura con Mary Jane, ma vinto l'incontro con il lottatore \u201cSega Ossa\u201d, il promotore dell\u2019evento lo liquida con un misero compenso. Improvvisamente un ladro rapina il promotore e Peter decide di non fermarlo per vendicarsi del pagamento, anche se presto si pentir\u00e0 di non avere fatto la cosa giusta perch\u00e9 il rapinatore uccider\u00e0 lo zio Ben per rubargli la macchina. Furibondo, Peter insegue il ladro in cima a un palazzo abbandonato assistendo alla morte dell'uomo, che messo alle strette dal giovane, precipita accidentalmente da una finestra.\nDopo il diploma, Peter decide di usare i suoi poteri da ragno per combattere il crimine. Per fare ci\u00f2, si crea un costume rosso e blu e si rende famoso fra i cittadini di New York come il supereroe \"Spider-Man\". A nutrire rabbia e risentimento per l'eroe \u00e8 J. Jonah Jameson, il burbero editore del quotidiano \"Daily Bugle\", il quale assume Peter come fotografo, essendo l'unico capace di fornirgli delle fotografie con il supereroe in azione. Nel frattempo anche Norman Osborn si crea un alter ego: \"Green Goblin\", usando un'armatura verde, una maschera dai lineamenti da folletto e un razzo aliante sviluppati nei suoi laboratori. In seguito Norman scopre che il consiglio di amministrazione della OSCORP vuole licenziarlo per poter vendere la societ\u00e0, cos\u00ec, durante la manifestazione della Festa dell'Unit\u00e0 Mondiale a Times Square, egli si abbandona di nuovo al suo lato malvagio e uccide brutalmente i membri del consiglio lanciando una bomba sulla balconata dove sono riuniti. In questa occasione si scontra per la prima volta con Spider-Man, che riesce a salvare Mary Jane da morte certa. Goblin, vede il supereroe come l'unico che pu\u00f2 fermarlo ma anche come un possibile alleato e quindi lo invita pi\u00f9 volte a schierarsi dalla sua parte per tenere in pugno l'intera citt\u00e0, ma l'uomo ragno rifiuta.\nDurante la cena del ringraziamento tra i Parker e gli Osborn, Norman deduce che Peter \u00e8 Spider-Man dalla ferita sul braccio del giovane. La sera stessa si rimette i panni di Goblin e irrompe in casa di zia May, provocandole uno shock e facendola finire in ospedale. Mentre assistono la signora Parker, Mary Jane confida a Peter di avere una cotta per Spider-Man, dato che l'ha salvata in diverse occasioni, e sapendo che Peter \u00e8 noto per essere il \"fotografo ufficiale\" del supereroe, gli domanda se le ha ha mai chiesto di lei. In questo frangente il giovane rivela i suoi sentimenti per Mary Jane ma proprio in quel momento arriva Harry, venuto per visitare zia May. Vedendo Peter e Mary Jane che si tengono per mano, e conoscendo i sentimenti dell'amico per la ragazza ormai ricambiati, Harry decide di farsi da parte, confidando il tutto a suo padre Norman. Ma cos\u00ec facendo, rivela involontariamente a Goblin il punto debole di Spider-Man, cio\u00e8 l'amore che prova per la ragazza.\nNella notte Norman rapisce Mary Jane e la porta sul ponte di Queensboro dove la sporge pericolosamente nel vuoto tenendo in ostaggio anche una funivia piena di persone. Quando Spider-Man giunge sul posto, Green Goblin pone l'eroe davanti a una scelta: la vita della gente di New York o quella di Mary Jane. Nonostante tutto, il giovane riesce a salvare sia Mary Jane che le persone nella funivia mentre un gruppo di cittadini lo aiuta attaccando il criminale.\nGoblin riesce comunque a scagliare Spider-Man in un ospedale abbandonato, ferendolo seriamente. Nel cuore del vecchio e decadente edificio, i due si affrontano in un combattimento all'ultimo sangue dove Goblin picchia brutalmente Spider-Man, e quando per il giovane sembra finita, riesce con un'incredibile reazione a ribaltare le sorti dello scontro mettendo seriamente alle strette Goblin. \u00c8 in quel momento che Norman si rivela al ragazzo, supplicandogli perdono mentre richiama l'aliante con un comando a distanza e con l'intenzione di ucciderlo alle spalle. Tuttavia, Parker avverte il pericolo col suo senso di ragno schivando l\u2019aliante appena in tempo, mentre Osborn rimane trafitto fatalmente dalla sua stessa arma e spira sotto gli occhi del nemico, supplicandogli di non rivelare niente a Harry.\nSpider-Man riporta il corpo di Norman nella sua casa dove viene sorpreso da Harry, che, pur non riconoscendolo, si convince della colpevolezza del supereroe nell'assassinio del padre e giurando vendetta. Al termine del funerale di Norman, Peter viene avvicinato da Mary Jane, che gli rivela di amarlo. Il giovane, non volendo mettere in pericolo la ragazza coinvolgendola nella sua vita da supereroe, le dice che dovranno restare solo amici e detto questo si allontana, accettando le sue responsabilit\u00e0 da Spider-Man.\nProduzione.\nSviluppo.\nLo sviluppo di un film live-action di Spider-Man \u00e8 iniziato negli anni 80\u2019. Nel tempo, sono stati coinvolti nel progetto registi come Tobe Hooper, Joseph Zito, Albert Pyun e James Cameron, ingaggiati dalle varie case di produzione succedutesi negli anni come detentrici dei diritti (Orion Pictures, Cannon Films, Carolco, MGM). \u00c8 interessante notare che se il film fosse stato realizzato a met\u00e0 anni 80\u2019 da Zito per la Cannon di Menahem Golan e Yoram Globus, avrebbe raccontato di come Peter Parker sarebbe diventato Spider-Man dopo un esperimento non riuscito con i ciclotroni, e di come il Dottor Octopus sarebbe passato da essere prima il mentore e poi il nemico del supereroe. Lo studio, nonostante il bizzarro copione firmato da Ted Newsom e John Brancato, prevedeva comunque un cast interessante: per il ruolo di Octopus era stato contattato Bob Hoskins, lo stesso Stan Lee espresse l\u2019interesse di interpretare J. Jonah Jameson, Lauren Bacall e Katharine Hepburn erano state prese in considerazione per la parte di zia May, mentre per Peter Parker si sarebbero contesi il ruolo l\u2019attore-stuntman Scott Leva (gi\u00e0 apparso come Spider-Man in un servizio fotografico su un fumetto Marvel) e Tom Cruise.\nNell'aprile del 1999 la Sony Pictures annunci\u00f2 l'intenzione di voler girare un film su Spider-Man. La produzione venne affidata a Laura Ziskin (\"Eroe per caso\") e Ian Bryce (\"Salvate il soldato Ryan\", \"Quasi famosi\"), con Avi Arad e lo stesso Stan Lee nelle vesti di produttori esecutivi. Come registi vennero indicati Roland Emmerich, Tim Burton, Chris Columbus, Tony Scott, Ang Lee, Barry Sonnenfeld, Michael Bay, Jan de Bont, M. Night Shyamalan e David Fincher. Fincher rivel\u00f2 di non voler narrare una storia sulle origini del personaggio ma di adattare per il grande schermo il famoso e drammatico albo a fumetti \"La notte in cui mor\u00ec Gwen Stacy\", allo studio per\u00f2 l\u2019idea non piacque. Nel gennaio 2000, Sam Raimi venne assunto come regista della pellicola, Raimi si era gi\u00e0 cimentato nel genere con Darkman, un horror del 1990 dal discreto successo commerciale e girato con un budget contenuto che narrava le gesta di una specie di supereroe in chiave negativa. Contemporaneamente la casa di produzione fiss\u00f2 la data d'uscita per l'estate del 2001.\nPrima dell'avvio del progetto da parte della Sony-Columbia Pictures, tra i tanti registi che nel tempo avevano tentato di portare sul grande schermo il personaggio di Spider-Man, quello che si avvicin\u00f2 di pi\u00f9 a farlo fu James Cameron per la Carolco, intorno alla met\u00e0 degli anni 90\u2019. Il noto regista di Terminator aveva gi\u00e0 cominciato a programmare la realizzazione del film dal punto di vista \u201ctecnologico\u201d e ad avviare il casting per scegliere il protagonista. Tra i possibili candidati al ruolo di Peter Parker si erano fatti i nomi di Charlie Sheen, Chris O'Donnell, Michael Biehn (all\u2019epoca attore prediletto di Cameron), Nicolas Cage, Bruce Campbell (l\u2019attore feticcio di Sam Raimi), Christopher Daniel Barnes (il doppiatore di Spider-Man nella popolare serie animata) e il giovanissimo Leonardo Di Caprio. \u00c8 curioso notare dai nomi dei candidati (ad eccezione di Di Caprio), che anagraficamente lo Spider-Man di Cameron sarebbe stato un personaggio pi\u00f9 maturo e che alcuni di questi attori saranno comunque coinvolti nel franchise in futuro: Bruce Campbell interpreter\u00e0 un ruolo cameo nel film di Raimi e nei due sequel, inoltre dar\u00e0 la sua voce a quattro video games tratti dalla saga, Barnes continuer\u00e0 ad essere coinvolto come doppiatore in tante altre produzioni d\u2019animazione sul personaggio, Chris O'Donnell e Leonardo Di Caprio saranno presi in considerazione anche dalla Sony e da Raimi per il ruolo di Parker mentre a Cage verr\u00e0 offerta dallo studio la parte di Norman Osborn / Green Goblin. Cameron, scrisse anche una sceneggiatura considerata dai produttori complicata e controversa perch\u00e9 non molto fedele al fumetto originale. Con il passaggio dei diritti di Spider-Man dalla Carolco alla Columbia Pictures (di propriet\u00e0 Sony), il progetto di Cameron venne abbandonato ma lo studio rilev\u00f2 con i diritti anche lo script del regista. L\u2019incarico di scrivere un nuovo copione venne dato a David Koepp, che comunque decise di prendere ispirazione dalla sceneggiatura di Cameron perch\u00e9 in molti punti la considerava buona. Koepp fece diverse modifiche al copione, tra cui la scelta degli antagonisti: da Electro e dall'Uomo Sabbia a Goblin e al Dottor Octopus.. Nel 2000, Goblin venne scelto come unico cattivo del film perch\u00e9 Sam Raimi sent\u00ec che il tema padre-figlio (Norman e Harry Osborn e Peter Parker) avrebbe reso la pellicola pi\u00f9 profonda.. In seguito la Columbia ingaggi\u00f2 anche Scott Rosenberg per riscrivere e migliorare la sceneggiatura di Koepp. Rosenberg riutilizz\u00f2 altre idee di Cameron, come la scelta delle ragnatele organiche al posto delle spara-ragnatele, su insistenza di Raimi rimosse anche il personaggio del Dottor Octopus (che poi sarebbe stato utilizzato nel sequel del 2004) e scrisse nuove sequenze d'azione. La Columbia, non ancora soddisfatta del copione assunse anche Alvin Sargent per modificare una buona parte dei dialoghi. Alla fine, tra Cameron, Koepp, Rosenberg e Sargent solo il secondo dei quattro ottenne il credito di sceneggiatore, probabilmente perch\u00e9 aveva lavorato per molto pi\u00f9 tempo rispetto agli altri. Il regista approv\u00f2 lo script finale firmato dal solo David Koepp ma ancora non convinto del tutto, fece qualche ulteriore modifica al copione poche settimane prima dall\u2019inizio delle riprese insieme a Ivan Raimi, suo fratello maggiore, con il quale aveva gi\u00e0 scritto \"Darkman\" e \"L'armata delle tenebre\". Come gli altri, anche Sam Raimi e suo fratello non ricevettero il credito di sceneggiatori nei titoli del film.\nCast.\nKevin Feige, che in questo film ha lavorato nel team produttivo e successivamente \u00e8 diventato produttore di quasi tutti i film Marvel nonch\u00e9 presidente dei Marvel Studios, ha affermato che era nelle intenzioni della Sony (detentrice dei diritti cinematografici di Spider-Man) e della Fox (detentrice dei diritti de i Fantastici Quattro, Silver Surfer e mutanti Marvel) di far comparire Hugh Jackman con la giacca di pelle del Wolverine cinematografico. Nonostante la questione dei diritti, appartenenti a case di produzione/distribuzione differenti e pertanto non condivisibili a meno di un accordo apposito, l'attore ha chiarito che non fu possibile realizzare il cameo non per i problemi legali legati all'utilizzo dell'X-Man, ma semplicemente perch\u00e9 non si riusc\u00ec a trovare il costume in tempo per le riprese della scena, che avrebbe probabilmente visto il supereroe artigliato camminare per le strade di Manhattan mentre Spider-Man oscillava tra i grattacieli.\nRiprese.\nLe riprese del film vennero fissate per il novembre del 2000, e la distribuzione nel 2001. In seguito, quando la Sony annunci\u00f2 il rinvio della distribuzione al 3 maggio 2002, le riprese cominciarono l'8 gennaio 2001 a Culver City, Los Angeles, California. Lo stage 29 della Sony venne utilizzato per riprodurre la casa di Peter a Forest Hills, mentre lo stage 27 della medesima casa di produzione venne usato per l\u2019incontro sul ring tra Spider-Man e \"Sega Ossa\" e anche per lo scontro con Goblin nella scena ambientata a Times Square. Il 6 marzo, un incidente durante la lavorazione cost\u00f2 la vita all'operaio Tim Holcombe.\nA Los Angeles, il museo di storia naturale fu usato per i laboratori della Columbia University dove Peter viene morso dal ragno radioattivo, la Pacific Electricity forn\u00ec gli uffici per il Daily Bugle e gli interni della Greystone Mansion divennero la casa di Osborn. Lo scontro finale tra Green Goblin e Spider-Man sul Queensboro Bridge venne in gran parte girato realmente a New York. Durante le riprese, alcuni dei costumi di scena di Spider-Man e Goblin furono misteriosamente rubati e la casa di produzione mise una ricompensa di 25.000 dollari per ritrovarli ma non vennero mai restituiti.\nPhil Jimenez \u00e8 un disegnatore di fumetti sia per DC Comics che per la Marvel. Nella scena in cui Peter disegna il costume di Spider-Man, le mani riprese in dettaglio sono in realt\u00e0 le sue.\nDesign.\nIl costume di Spider-Man fu disegnato da James Acheson come pezzo singolo ad eccezione della maschera che poteva essere rimossa. Per realizzarlo, Maguire fu ricoperto da una sostanza aderente in modo da ricavare la forma esatta del suo corpo. Le lenti degli occhi vennero progettate per apparire riflettenti e lievemente opacizzate, inoltre sono stati creati diversi costumi per il personaggio costati 100.000 dollari l\u2019uno. Come gi\u00e0 citato in precedenza, si decise di mantenere l'idea originale di Cameron secondo cui Peter non aveva lanciaragnatele come nel fumetto, ma emetteva una tela organica dai polsi che sarebbe stata realizzata totalmente con gli effetti. Il costume di Green Goblin \u00e8 stato creato dopo l'assunzione di Willem Dafoe, che rifiut\u00f2 molti dei costumi proposti, in quanto l\u2019attore era alla ricerca di un particolare tipo che gli permettesse di essere snello e atletico allo stesso tempo. Tra le persone coinvolte nella pellicola girava voce che Goblin potesse essere accompagnato da ragazze adolescenti provviste anch'esse di costume e aliante ma Raimi odi\u00f2 l'idea e la bocci\u00f2 immediatamente. Il primo costume ideato per Goblin era basato sul makeup prostetico ed era pi\u00f9 simile al fumetto originale, non essendo soddisfatto del risultato, il regista opt\u00f2 per un'armatura.\nEffetti speciali.\nJohn Dykstra venne ingaggiato per creare gli effetti visivi di \"Spider-Man\" nel maggio del 2000. Dykstra decise di realizzare la maggior parte delle evoluzioni del protagonista al computer poich\u00e9 fisicamente impossibili per qualunque stuntman. In questo modo, Sam Raimi si avvicin\u00f2 per la prima volta alla computergrafica visto che per i suoi film precedenti aveva sempre utilizzato effetti pi\u00f9 artigianali. Raimi lavor\u00f2 sodo per dirigere tutte le sequenze in cui Spider-Man oscilla per gli edifici di New York e ide\u00f2 diverse coreografie che lo costrinsero ad aumentare il budget del film (per riprese ed effetti) da 70 a 100 milioni di dollari. A causa dei contrasti cromatici, Spider-Man e Goblin vennero ripresi separatamente nel corso della pellicola, in quanto Spider-Man, col costume blu, aveva bisogno del green-screen mentre viceversa Goblin, che indossava un costume verde, girava con il blu-screen.\nColonna sonora.\n\"Spider-Man: Original Motion Picture Score\".\nLa colonna sonora del film \u00e8 stata composta da Danny Elfman. Elfman, in precedenza aveva gi\u00e0 firmato le musiche di altri tre film di Sam Raimi (\"Darkman\", \"L'armata delle tenebre\", \"Soldi sporchi\"), e per questo lavoro, sar\u00e0 premiato nel 2003, vincendo il Saturn Award.\nTracce.\nNella colonna sonora del film sono compresi anche i brani \"What We're All About\" dei Sum 41, \"Hero\" di Chad Kroeger insieme a Josey Scott, \"Bother\" degli Stone Sour (sebbene il brano sia stato accreditato al solo Corey Taylor) e \"My Nutmeg Phantasy\" di Macy Gray insieme a Mos Def e Angie Stone. Inoltre \u00e8 presente anche il \"Theme From Spider-Man\" di Paul Francis Webster e Robert Harris.\nDistribuzione.\nIl primo teaser trailer fu lanciato nel 2001; questo non conteneva nessuna immagine del film ma solo sequenze girate appositamente. Il teaser mostrava una rapina in banca, con conseguente fuga in elicottero tra i grattacieli di New York; l'elicottero, per\u00f2, rimaneva impigliato nella ragnatela di Spider-Man, situata tra le due Torri Gemelle. Il teaser fu rimosso dal web e dai cinema dopo l'attacco terroristico a New York dell'11 settembre 2001 e furono anche ritirati dei poster promozionali che ritraevano l'eroe arrampicato proprio tra le Torri Gemelle. Sia il teaser trailer che il poster possono essere facilmente trovati su Internet.\nPrima dell'uscita di \"Spider-Man\" in Inghilterra nel giugno 2002, il film venne classificato come PG-12 dalla BBFC per le scene di violenza presenti. A causa della popolarit\u00e0 del personaggio tra il pubblico giovanile, questa scelta provoc\u00f2 molte polemiche che portarono la BBFC a riclassificare \"Spide-Man\" come '12A' mentre negli Stati Uniti, il film di Raimi venne classificato con un \"PG-13\". \u00c8 curioso notare che una ventina di anni prima lo stesso organo di commissione della censura inglese aveva osteggiato anche il primo film di Sam Raimi, \"La casa\", un horror a basso costo molto truculento che comunque ha lanciato il regista in tutto il mondo e ha generato un franchise, arrivando addirittura a ritirare la pellicola dal mercato nonostante i buoni riscontri commerciali, per poi ri-classificarla anni dopo con un visto censura pi\u00f9 blando per le ri-distribuzioni.\nIl film usc\u00ec nelle sale cinematografiche degli Stati Uniti il 3 maggio 2002 dopo l\u2019anteprima mondiale del 29 aprile tenutasi al Mann Village Theatre di Los Angeles e una seconda proiezione del 1\u00ba maggio al Tribeca Film Festival a New York. In Italia, venne distribuito nei cinema il 7 giugno 2002.\nEdizioni home video.\nIl film \u00e8 stato distribuito in DVD dalla Columbia TriStar Home Entertainment con i seguenti contenuti speciali:\nDeluxe Edition.\nSuccessivamente, in concomitanza con l'uscita di \"Spider-Man 2\", \u00e8 stata distribuita una nuova versione home video con i medesimi contenuti speciali ma un terzo disco bonus contenente i seguenti contenuti speciali:\nAccoglienza.\nIncassi.\n\"Spider-Man\" fu tra i pi\u00f9 grandi successi commerciali degli anni 2000 diventando il film pi\u00f9 veloce a raggiungere un incasso di 100 milioni di dollari. Con l'uscita negli Stati Uniti e in Canada il 3 maggio 2002 in circa 7.500 schermi in 3.615 sale, il film guadagn\u00f2 $ 39,406,872 nel giorno d'apertura, con una media 10.901 $ per cinema ($ 5,524.25 per schermo). Questo fu l'incasso pi\u00f9 alto per un film durante il suo giorno di apertura, almeno fino all'uscita del sequel, \"Spider-Man 2\". Complessivamente, il film incass\u00f2 a livello internazionale 821.708.551 $, nelle sale americane il film ha incassato 403.706.375 $ mentre in quelle italiane 16.059.300 \u20ac, diventando il terzo film pi\u00f9 visto del 2002.\nCritica.\nSu Rotten Tomatoes, \"Spider-Man\" ha conseguito un indice di gradimento del 90% sulla base di 245 recensioni, con una valutazione media di 7,6/10. Il consenso critico del sito recita: \"\"Spider-Man\" non solo fornisce una buona dose di divertimento sullo schermo, ma ha anche un cuore, grazie al fascino combinato del regista Sam Raimi e della star Tobey Maguire\". Metacritic, che utilizza una media ponderata, ha assegnato al film un punteggio di 73 su 100 basato su 38 critici, indicando \"recensioni generalmente favorevoli\".\nIl cast, in particolare Tobey Maguire, Willem Dafoe e J.K. Simmons, \u00e8 spesso citato come punti salienti del film. Eric Harrison, del \"Houston Chronicle\", era inizialmente scettico sull'assunzione di Tobey Maguire, ma, dopo aver visto il film, si compliment\u00f2 con l'attore. Il critico Mike Clark di \"USA Today\" paragon\u00f2 l'interpretazione di Maguire a quella di Christopher Reeve nel film \"Superman\" del 1978. Owen Gleiberman, di \"Entertainment Weekly\" si compliment\u00f2 con Maguire, dicendo che l'attore era stato in grado di portare sul grande schermo le varie personalit\u00e0 del protagonista: il lato da ragazzo, da uomo, da romantico e, infine, da vendicatore. Dandogli 2 stelle e mezza su 4, Roger Ebert del \"Chicago Sun-Times\" ha ritenuto che il film mancasse di un elemento d'azione decente: \"Considera la scena in cui a Spider-Man viene data una scelta crudele tra salvare Mary Jane o una funivia piena di ragazzi delle scuole. Cerca di salvare entrambi, in modo che tutti penzolino da una rete che sembra sul punto di staccarsi. Le immagini qui avrebbero potuto dare un'impressione degli enormi pesi e delle tensioni coinvolte, ma invece la scena sembra pi\u00f9 simile a uno storyboard incruento dell'idea.\" Il critico Kirk Honeycutt del \"The Hollywood Reporter\" lod\u00f2 il film in generale, esprimendo dei commenti positivi riguardo alle relazioni dei personaggi e al finale della pellicola che presagiva la nascita di nuovi episodi. I critici, tuttavia, espressero diverse critiche negative riguardo ad alcune scelte fatte dal regista, come la sostituzione del classico costume di Goblin con un'armatura avanzata, mentre altre furono molto apprezzate, come la scena del bacio sotto la pioggia tra il protagonista e Mary Jane.\nLa rivista \"Empire\" ha classificato \"Spider-Man\" 437\u00b0 nella sua lista dei 500 migliori film di tutti i tempi nel 2008.\nSequel e opere derivate.\nIl film ha avuto due sequel: il primo, \"Spider-Man 2\", \u00e8 uscito nel 2004, e il secondo, \"Spider-Man 3\", \u00e8 uscito nel 2007.\nDal film \u00e8 stato tratto il videogioco \"Spider-Man\", nello stesso anno."}
{"id": "47282", "revid": "6923", "url": "https://it.wikipedia.org/wiki?curid=47282", "title": "PowerBook 1400c/cs", "text": "Il PowerBook 1400 \u00e8 un computer portatile prodotto dalla Apple dall'ottobre 1996 al maggio 1998, appartenente alla Famiglia PowerBook.\nCommercializzato inizialmente negli Stati Uniti al prezzo di 2.499 $, fu il primo laptop prodotto dalla Apple dopo il PowerBook 5300.\nVennero prodotti il modello \"PowerBook 1400c\" e \"PowerBook 1400cs\", differenziati in base al tipo di tecnologia LCD."}
{"id": "47283", "revid": "339392", "url": "https://it.wikipedia.org/wiki?curid=47283", "title": "Spider-man", "text": ""}
{"id": "47284", "revid": "2225", "url": "https://it.wikipedia.org/wiki?curid=47284", "title": "Spider-man 2", "text": ""}
{"id": "47285", "revid": "228587", "url": "https://it.wikipedia.org/wiki?curid=47285", "title": "Quadra", "text": ""}
{"id": "47288", "revid": "486946", "url": "https://it.wikipedia.org/wiki?curid=47288", "title": "Power Macintosh G4", "text": ""}
{"id": "47290", "revid": "486946", "url": "https://it.wikipedia.org/wiki?curid=47290", "title": "Famiglia Power Macintosh G5", "text": ""}
{"id": "47291", "revid": "33689", "url": "https://it.wikipedia.org/wiki?curid=47291", "title": "Famiglia PowerBook G4", "text": ""}
{"id": "47297", "revid": "709565", "url": "https://it.wikipedia.org/wiki?curid=47297", "title": "DreamWorks", "text": "DreamWorks, anche conosciuta come DreamWorks SKG, DreamWorks Studios e DreamWorks Pictures, \u00e8 una casa produttrice di lungometraggi statunitense. Viene fondata da Steven Spielberg, David Geffen e Jeffrey Katzenberg nel 1994. Dal 2015 \u00e8 diventata una sussidiaria del gruppo Amblin Partners.\nStoria.\nLo studio \u00e8 stato fondato nel 12 ottobre del 1994 da Steven Spielberg (regista e gi\u00e0 cofondatore della Amblin Entertainment), Jeffrey Katzenberg (precedentemente capo del reparto animazione della Walt Disney) e David Geffen (fondatore della Geffen Records, importante casa discografica), anche grazie ad un finanziamento da parte di Paul Allen (cofondatore della Microsoft).\nLo studio ha raggiunto i maggiori successi grazie a film da esso prodotti e distribuiti. Il debutto nella produzione cinematografica avvenne nel 1997 con la pellicola \"The Peacemaker\" di Mimi Leder, ma le soddisfazioni maggiori sono avvenute nel campo dell'animazione, soprattutto con \"Shrek 2\" (2004), \"sequel\" del gi\u00e0 fortunato \"Shrek\" (2001). Proprio sulla base di questo successo, la DreamWorks Animation \u00e8 stata separata e resa indipendente dalla DreamWorks SKG. Nel frattempo sono gi\u00e0 usciti nelle sale cinematografiche \"Shrek terzo\" (2007) e \"Shrek e vissero felici e contenti\" (2010). Comprendono anche i film di \"Madagascar\", \"Kung Fu Panda\" e \"Dragon Trainer\".\nTra le molte serie televisive da segnalare \u00e8 la mini-serie \"Band of Brothers\", del 2001, pluripremiata in tutto il mondo. \nLa DreamWorks Records non ha raggiunto i risultati sperati ed \u00e8 stata venduta nell'ottobre 2003 alla Universal Music Group, che l'ha rinominata DreamWorks Nashville.\nNel dicembre 2005 i fondatori hanno deciso di vendere lo studio alla Paramount Pictures (controllata della Viacom). L'acquisizione \u00e8 stata completata nel febbraio del 2006. Dall'acquisto \u00e8 stata esclusa la DreamWorks Animation, che rimane indipendente fino al 2016, quando viene acquisita da Universal Pictures.\nNel 2008 Spielberg e soci, in conflitto con la dirigenza Viacom, concludono una trattativa d'acquisto con il gruppo indiano Reliance, terzo nel settore privato del proprio paese. Reliance rileva da Viacom la propriet\u00e0 dello studio. Nel 2011 DreamWorks Pictures firma un contratto di distribuzione con Touchstone Pictures del gruppo The Walt Disney Company. Dal 2015 entra a fare parte del gruppo appena costituito Amblin Partners. Nel 2016 la distribuzione dei suoi nuovi film passa a Universal Pictures dopo che Amblin Partners ha firmato un accordo con quest'ultima per la distribuzione di tutti i lungometraggi Amblin."}
{"id": "47298", "revid": "2028514", "url": "https://it.wikipedia.org/wiki?curid=47298", "title": "DreamWorks Pictures", "text": ""}
{"id": "47299", "revid": "180202", "url": "https://it.wikipedia.org/wiki?curid=47299", "title": "Dreamworks SKG", "text": ""}
{"id": "47301", "revid": "1893", "url": "https://it.wikipedia.org/wiki?curid=47301", "title": "Dreamworks", "text": ""}
{"id": "47302", "revid": "1893", "url": "https://it.wikipedia.org/wiki?curid=47302", "title": "Dreamworks Pictures", "text": ""}
{"id": "47312", "revid": "1005847", "url": "https://it.wikipedia.org/wiki?curid=47312", "title": "Ferruccio Parri", "text": "Con il nome di battaglia \"Maurizio\" fu un capo partigiano durante la guerra di liberazione italiana, decorato con la Bronze Star Medal. Fu il primo presidente del Consiglio dei ministri a capo di un governo di unit\u00e0 nazionale istituito alla fine della seconda guerra mondiale.\nAmico fraterno dei Fratelli Rosselli e di Luigi Longo, riposa nel cimitero monumentale di Staglieno a Genova, a pochi metri dalla tomba di Giuseppe Mazzini.\nBiografia.\nOrigini e formazione.\nLaureato in Lettere e filosofia, insegn\u00f2 al Liceo Parini di Milano e fu redattore del \"Corriere della Sera\". Prese parte alla Prima guerra mondiale in qualit\u00e0 di ufficiale di complemento, nella quale fu ripetutamente ferito, meritando tre medaglie d'argento al valor militare, varie onorificenze italiane e francesi, e la promozione a maggiore per meriti di guerra. Partecip\u00f2 come ufficiale di Stato maggiore alla preparazione dell'offensiva che port\u00f2 alla battaglia di Vittorio Veneto.\nIn qualit\u00e0 di redattore del \u00abCorriere della sera\u00bb, sebbene richiesto da Luigi Albertini di restare almeno per un certo periodo, dovette allontanarsi dal giornale per non aver accettato l'esproprio fascista del quotidiano nel 1925; dovette successivamente lasciare il ruolo d'insegnante per non aver preso la tessera del Partito Fascista, necessaria per svolgere la professione. Sospettato dunque di attivit\u00e0 antifascista, sub\u00ec percosse.\nL'impegno antifascista.\nInsieme a Carlo Rosselli, Sandro Pertini e Adriano Olivetti, organizz\u00f2 la celebre fuga di Eugenio Chiesa, Filippo Turati, Pietro Nenni e dello stesso Pertini in Francia, navigando da Savona con un motoscafo guidato da Italo Oxilia. Arrestato insieme con Rosselli a Massa, durante il processo davanti al Tribunale di Savona il suo avvocato, Vittorio Luzzati, lo difese ricordando le tre medaglie d'argento conquistate durante la Prima guerra mondiale. Parri lo interruppe: \u00abSe considero l'Italia attuale, mi vergogno delle mie decorazioni!\u00bb. Condannato prima a 10 mesi di carcere e poi a 5 anni di confino per attivit\u00e0 antifascista, venne relegato a Ustica, Lipari e Vallo della Lucania.\nLiberato nel 1931, fu assunto come impiegato dalla Edison di Milano, ove dopo poco tempo fu promosso dirigente e posto a capo della sezione economica dell'Ufficio studi della grande azienda elettrica milanese. Continu\u00f2 a mantenersi segretamente in contatto con il movimento di Giustizia e Libert\u00e0, nato in Francia per opera di Carlo Rosselli e di altri oppositori del regime, che prospettava la nascita in Italia di una democrazia liberal-socialista.\nLa partecipazione alla resistenza.\nCon l'invasione nazista dell'Italia successiva all'armistizio dell'8 settembre, Parri venne subito indicato dai primi gruppi partigiani e dai vari CLN che si andavano formando nell'inverno 1943-1944 come la persona pi\u00f9 adatta a prendere la guida della Resistenza per la sua capacit\u00e0 di mediazione tra le varie componenti politiche del movimento, per la preparazione militare e per le sue idee azioniste e repubblicane non estremistiche, e quindi rassicuranti per gli Alleati occidentali.\nIncontr\u00f2 il capo dei servizi segreti americani, Allen Dulles, dopo essere riuscito a oltrepassare il confine svizzero. L'incontro, ufficialmente definito come \u00abmolto cordiale\u00bb, sebbene non producesse risultati immediati, pose comunque le basi per il riconoscimento da parte anglo-americana dell'esercito partigiano come forza di liberazione nazionale.\nIn seguito, con la costituzione delle prime bande armate, egli divenne capo del Partito d'Azione nei territori occupati e in seguito lo rappresent\u00f2 nel Comitato di Liberazione Nazionale dell'Alta Italia. Con la costituzione, il 9 giugno 1944, del Comando generale dei volontari per la Libert\u00e0, una sorta di guida militare dei partigiani, Parri fu nominato vicecomandante, insieme con il futuro dirigente comunista, Luigi Longo, e col generale Raffaele Cadorna. Assunse il nome di battaglia di Maurizio.\nQualche tempo dopo (il 2 gennaio 1945) Parri venne casualmente fatto prigioniero dalle SS. Condotto a San Vittore dove fu anche duramente percosso, il comandante Maurizio venne riconosciuto da un agente di polizia italiano all'Albergo Regina &amp; Metropoli, sede del comando milanese delle SS, e tradotto successivamente nel carcere di Verona, dove aveva sede il Tribunale Speciale della Repubblica Sociale Italiana.\nPoche ore dopo il suo arresto, era fallito un coraggioso tentativo di liberarlo: una banda dei GAP di Milano, guidata da Edgardo Sogno, aveva fatto irruzione nell'Albergo Regina &amp; Metropoli, ma la schiacciante superiorit\u00e0 numerica delle SS aveva fatto fallire il colpo, portando anzi all'arresto dello stesso Sogno, poi inviato in un campo di prigionia a Bolzano.\nNumerose congetture furono fatte sull'arresto di Parri: dopo la guerra voci di popolo asserivano che esso fosse stato favorito dai servizi segreti inglesi per indebolire la componente di sinistra della Resistenza; la maggioranza della storiografia oggi ritiene invece che quello di Parri fu un arresto fortuito.\nSuccessivamente, quando il generale Karl Wolff, comandante delle SS in Italia, incominci\u00f2 a condurre trattative segrete con gli Alleati per una ritirata onorevole delle truppe tedesche dal suolo italiano (Operazione Sunrise), gli americani, attraverso Allen Dulles, che escogit\u00f2 il piano, chiesero come prova di \u00abbuona volont\u00e0\u00bb la scarcerazione immediata di Parri e del maggiore degli alpini Antonio Usmiani; Parri e Usmiani, i primi giorni di marzo del 1945, furono liberati e condotti in Svizzera. Allen Dulles incontr\u00f2 i due \"ex\" prigionieri a Zurigo, e Parri, con coraggio, dichiar\u00f2 di voler rientrare al pi\u00f9 presto in Italia per riprendere la lotta partigiana.\nDi l\u00ec a qualche mese, il 25 aprile finiva almeno in Italia la seconda guerra mondiale; tuttavia gli Alleati mantennero sotto la loro amministrazione tutto il Settentrione, Parri rientrato finalmente a Milano fu confermato come rappresentante del Partito d'Azione. Sebbene favorevole alla condanna a morte di Mussolini, defin\u00ec una \"macelleria messicana\" l'oltraggio riservato a Piazzale Loreto al corpo di Benito Mussolini, della Petacci e degli altri fucilati a Dongo.\nIl ruolo nell'Assemblea Costituente e la politica.\nAcclamato all'unanimit\u00e0 segretario del Partito d'Azione nel dicembre del 1945, guid\u00f2 il partito al congresso del febbraio 1946, caratterizzato dallo scontro fra le due correnti dette \"radicali\" e \"socialisti\". Parri e Ugo La Malfa uscirono dal partito, dando vita alla Concentrazione Democratica Repubblicana, che si present\u00f2 alle elezioni politiche del 2 giugno 1946 con una propria lista: vi risultarono eletti i due principali esponenti del movimento, che decisero poi di aderire al Gruppo Repubblicano in seno all'Assemblea Costituente. Nel settembre dello stesso anno, la Concentrazione Democratica Repubblicana conflu\u00ec nel Partito Repubblicano Italiano. Fu senatore di diritto nella prima legislatura repubblicana (1948) e vot\u00f2 la fiducia ai governi centristi guidati da Alcide De Gasperi.\nFond\u00f2 con altri resistenti nel 1949 la FIAP - Federazione Italiana Associazioni Partigiane, per evitare l'insorgente egemonizzazione della Resistenza da parte del Partito Comunista. Fondamentale il suo contributo per la nascita dell'Istituto Nazionale per la Storia del Movimento di Liberazione in Italia (INSMLI). Nel 1953 abbandon\u00f2 il Pri in disaccordo con la nuova legge elettorale, la cosiddetta \"legge truffa\", e diede vita con Piero Calamandrei al movimento di Unit\u00e0 Popolare. Unit\u00e0 Popolare ottenne appena lo 0,6% ma sar\u00e0 decisivo nel far mancare alla coalizione vincente il quorum per ottenere il premio di maggioranza.\nNel 1958 in vista delle imminenti elezioni politiche, Parri si candid\u00f2 come indipendente nelle liste del PSI risultando eletto, tornando cos\u00ec dopo un'assenza di cinque anni al Senato. Contest\u00f2 aspramente il governo Tambroni, che godeva dell'appoggio esterno dei neofascisti del MSI, e la sanguinosa repressione delle proteste popolari nel \"30 giugno a Genova\" e nella Strage di Reggio Emilia.\nGli ultimi anni e la morte.\nNel 1963 il presidente della Repubblica Antonio Segni lo nomin\u00f2 senatore a vita, e si iscrisse al Gruppo parlamentare Misto. Alcune sue dichiarazioni su \"L'Espresso\" contribuirono alla scoperta del \"Piano Solo\" e verso la fine di quell'anno, in vista delle elezioni politiche italiane del 1968, promosse insieme con alcune eminenti personalit\u00e0 del mondo politico e culturale italiano, un \"appello per l'unit\u00e0 delle sinistre\". Alle elezioni molte di queste personalit\u00e0 si presentarono come indipendenti nelle liste PCI-PSIUP. Gli indipendenti eletti al Senato confluirono in un Gruppo parlamentare autonomo denominato Sinistra Indipendente di cui Parri fu il presidente per molti anni, mantenendosi all'opposizione dei vari governi di centrosinistra che guidarono l'Italia negli anni sessanta e settanta. La Sinistra indipendente si caratterizz\u00f2 per essere un gruppo aperto a personalit\u00e0 provenienti dalla Resistenza ma di diversa estrazione politica, religiosa e sociale, in posizione di alleanza critica in particolare con il PCI.\nFond\u00f2 e diresse, in quegli anni, il periodico \"l'Astrolabio\", tribuna da cui condusse campagne per la realizzazione di una democrazia pi\u00f9 compiuta e dalla quale denunci\u00f2 il risorgente neo-fascismo. Parri era cristiano, nonostante durante la propria vita abbia sempre strenuamente difeso posizioni laiche. Mor\u00ec a novantuno anni alle ore 3:25 di marted\u00ec 8 dicembre 1981.\nIl governo Parri.\nLa formazione.\nDopo la fine del governo Bonomi II, i colloqui svoltisi fra Roma e Milano fra maggio e giugno fra le sei principali forze politiche del momento (Democrazia Cristiana, Partito Comunista Italiano, Partito Socialista Italiano, Partito Liberale Italiano, Partito d'Azione e Democrazia del Lavoro) portarono dopo l'affossamento dei nomi di Ivanoe Bonomi, di Pietro Nenni e di Alcide De Gasperi alla scelta di Ferruccio Parri come nuovo Presidente del Consiglio dei Ministridel Regno d'Italia\nIl nome di Parri fu proposto da Leo Valiani affiancato dal socialista Rodolfo Morandi come una personalit\u00e0 intermedia fra le forze di sinistra e quelle centriste presenti nel CNL. Nel nuovo governo egli assunse ad interim anche il Ministero dell'interno.\nLa politica interna.\nIl suo governo, seppur lacerato dagli scontri fra l'estrema sinistra e i liberali, riusc\u00ec a varare i primi timidi provvedimenti economici per far uscire il Paese dalla situazione post-bellica: il risarcimento pagato in dollari dagli Stati Uniti per le truppe d'occupazione permise il risanamento delle infrastrutture. La linea perseguita in questo senso dai ministri delle Finanze Marcello Soleri, che mor\u00ec durante l'incarico, ed Epicarmo Corbino cre\u00f2, secondo alcuni, le condizioni per il \"miracolo economico\" degli anni cinquanta e sessanta. Furono istituiti il Ministero per la ricostruzione, il Ministero dell'alimentazione e il Ministero dell'assistenza post-bellica (d.l. del 21 giugno 1945, nn. 378, 379, 380). Poco dopo fu varata da Parri la Consulta Nazionale, una sorta di Parlamento scelto dai vari partiti in attesa di libere elezioni, creando il Ministero per la Consulta Nazionale, con il compito di elaborare e promuovere le norme giuridiche riguardanti la Consulta stessa (d.l. 31 luglio 1945, n. 443). In seguito venne istituito il Ministero per la Costituente, con il compito di preparare la convocazione dell'Assemblea Costituente prevista dal d.l. 25 giugno 1944, n. 151 e di predisporre gli elementi della nuova Costituzione (d.l. 31 luglio 1945, n. 435).\nLa produzione industriale e agricola si era dimezzata e la lira era fortemente svalutata, inoltre altissimo era il tasso di disoccupazione e sotto-occupazione. Un altro problema era rappresentato dalla profonda spaccatura tra il Nord, che aveva partecipato alla lotta partigiana, e il Sud, che invece aveva unicamente visto lo sbarco degli alleati ma non aveva partecipato alla lotta armata. Il governo Parri propose riforme impegnative: imposte contro i profitti di guerra delle grandi aziende e una \u201cepurazione\u201d del personale statale compromesso con il fascismo, ma questo suscit\u00f2 vaste opposizioni. Su Parri ricadde il compito di incominciare a \"riciclare\" le organizzazioni statali fasciste in nuovi enti per lo stato in via di formazione (vedi ad esempio la trasformazione dell'Opera nazionale del dopolavoro nell'ENAL) e di avviare la ricostruzione del paese.\nSi rifiut\u00f2 di considerare il movimento partigiano in via di smobilitazione, pur non nascondendo che la rivoluzione dei CLN dovesse essere in qualche misura istituzionalizzata. La politica della responsabilit\u00e0 promossa da Parri era del resto sollecitata da importanti questioni che egli dovette affrontare nel corso dell\u2019estate: la sistemazione del confine orientale e il contrasto all'indipendentismo siciliano (sostenuto da \"cosa nostra\" e da figure come Salvatore Giuliano); in tale ultimo caso Parri dispose il confino di Andrea Finocchiaro Aprile e inviando sull'isola le divisioni \"Aosta\" e \"Sabauda\") e gli innumerevoli casi di disordine sociale sparsi per la penisola. Parri fu tra i primi politici repubblicani a denunciare la massiccia presenza del fenomeno mafioso nell'Italia meridionale e a proporre una lotta senza quartiere a tale tipo di crimine organizzato.\nLa politica estera.\nIn politica estera dovette seguire il delicato tema delle trattative di pace: l'Italia era considerata un paese sconfitto e \"provocatore della guerra\". Per questo venne esclusa dalla Conferenza di San Francisco dove Parri e De Gasperi, ministro degli Esteri, tentarono di partecipare. Fu totalmente vano il tentativo di far entrare l'Italia nel novero dei paesi alleati con la dichiarazione di guerra all'ormai sconfitto Giappone avvenuta il 15 luglio.\nAnche alla successiva Conferenza di Potsdam, dove doveva essere deciso come risolvere la questione giuliana, ovvero se annettere Trieste e l'Istria all'Italia o alla Jugoslavia, la partecipazione dell'Italia fu esclusa per un veto esplicito posto da Winston Churchill. A Potsdam la questione giuliana non fu discussa e in un comunicato venne riconosciuto all'Italia di essere stato il primo Paese a rompere l'alleanza con la Germania.\nLe dimissioni e la fine.\nPoco dopo, in seguito a una serie di visite all'estero di Alcide De Gasperi, si era giunti a convocare un nuovo tavolo di trattative, con la partecipazione d'Italia e Iugoslavia sulla questione giuliana e sulle colonie italiane (Africa Orientale, Libia e Dodecaneso). Al riguardo, Parri espresse una posizione nettamente solidale con De Gasperi, sebbene contestato dai comunisti di Togliatti vicini invece a Tito. Contemporaneamente alcune sue dichiarazioni di sostegno alle tesi repubblicane gli alienarono il consenso dei liberali, che guidarono una campagna contro di lui. Benedetto Croce, esprimendo il malcontento moderato, parl\u00f2 di \u00abun forte distacco fra il Paese reale e il Governo\u00bb; contro il Governo si accan\u00ec anche il movimento dell'Uomo qualunque, fondato in quel periodo da Guglielmo Giannini.\nIl 22 novembre la crisi esplose definitivamente: i ministri liberali rassegnarono le dimissioni seguiti dai democristiani. Il PCI e il PSI non lo sostennero, e anche il suo partito non ebbe la forza di contrastare la crisi ormai irreversibile. Il 24 Parri lasci\u00f2 la Presidenza del Consiglio. Convoc\u00f2 i giornalisti al Viminale e si defin\u00ec vittima di un colpo di Stato ad opera del Partito Liberale Italiano con l'appoggio della Democrazia Cristiana. Poco dopo, nell'ultimo Consiglio dei ministri, fu convinto da De Gasperi a rettificare le sue dimissioni e a scusarsi per la sua espressione su un presunto \"golpe\". Quindi si rec\u00f2 al Quirinale per dimettersi, come voleva la prassi."}
{"id": "47313", "revid": "125155594", "url": "https://it.wikipedia.org/wiki?curid=47313", "title": "Giuseppe Pella", "text": "\u00c8 stato il 2\u00ba presidente del Consiglio dei ministri della Repubblica Italiana dal 17 agosto 1953 al 18 gennaio 1954 e pi\u00f9 volte ministro. \u00c8 stato deputato all'Assemblea Costituente dal 1946 al 1948, deputato dal 1948 al 1968 e senatore dal 1968 al 1976.\nLa sua politica liberista e monetarista ha fortemente influito sulla ricostruzione italiana nel secondo dopoguerra e il conseguente miracolo economico.\nBiografia.\nGiovinezza ed entrata in politica.\nLaureato in Economia e commercio, insegna contabilit\u00e0 nazionale nelle Universit\u00e0 di Roma e di Torino. Subito dopo la Liberazione aderisce alla Democrazia Cristiana, ma senza collocarsi in nessuna delle correnti in cui era diviso il partito. \nMinistro delle Finanze e del Tesoro.\nRicopre il suo primo incarico governativo come sottosegretario alle Finanze (II e III governo De Gasperi) e nel IV governo De Gasperi \u00e8 ministro delle Finanze.\nNei successivi governi dello statista trentino \u00e8 Ministro del tesoro (V, VI, VII, VIII, 1948-1953), ricoprendo in alcune fasi anche l'interim del Bilancio; in questa veste persegue una politica liberista e monetarista, in continuit\u00e0 con la linea tracciata da Luigi Einaudi. Viene duramente criticato dalle sinistre d'opposizione (PCI e PSI) e anche dal gruppo di Dossetti, La Pira e Vanoni.\nGli esperti americani del piano Marshall, giunti a Roma per controllare l'utilizzazione dei fondi, rimasero sconcertati del fatto che non un dollaro era stato speso per una politica di spesa pubblica di stampo rooseveltiano: i fondi erano infatti stati utilizzati esclusivamente per mettere ordine nella finanza pubblica e per stabilizzare il bilancio dello Stato seguendo il pensiero di Luigi Einaudi.\nPresidente del Consiglio.\nDopo la crisi politica del 1953, con il fallimento dell'ultimo governo di Alcide De Gasperi (che non ottiene la fiducia), il 17 agosto 1953 il presidente della Repubblica Einaudi, che era stato suo insegnante all'universit\u00e0, lo incarica di formare un governo di cui viene sottolineata la provvisoriet\u00e0; \u00e8 denominato infatti \"governo d'affari\" o \"governo amministrativo\" il cui unico compito \u00e8 quello di arrivare all'approvazione della legge di bilancio (che all'epoca doveva avvenire entro il 30 ottobre di ogni anno), senza nessuno scopo politico.\nA rafforzare il carattere tecnico del gabinetto, ne sono chiamati a far parte alcune personalit\u00e0 estranee alla politica (l'avvocato dello Stato Salvatore Scoca alla Riforma burocratica, l'alto magistrato Antonio Azara alla Giustizia, l'ingegnere Modesto Panetti alle Poste, eccetera).\nIn tale esecutivo Pella assume l'interim degli Esteri e del Bilancio. Come Ministro degli affari esteri ha uno scontro con il presidente jugoslavo Tito, il quale minacciava di invadere Trieste se gli anglo-americani, che ancora occupavano la zona A del Territorio Libero di Trieste, ne avessero consegnato l'amministrazione all'Italia. Pella minaccia di inviare le truppe sul confine orientale. La crisi che poteva sfociare in un confronto militare venne fatta rientrare dopo molti sforzi diplomatici delle potenze occidentali. \nIl suo interventismo suscit\u00f2 reazioni opposte in Parlamento e negli organi di stampa: monarchici e MSI lo sostennero, i partiti di sinistra, e soprattutto il PCI, lo accusarono di nazionalismo. Buona parte della DC rimase fredda, anche perch\u00e9 i governi di Londra e di Washington volevano mantenere buone relazioni con la Jugoslavia anche a costo di penalizzare l'Italia. Gli organi di stampa pi\u00f9 sensibili alla questione dei confini orientali, invece, additarono Pella come un patriota e come statista coraggioso. Buona parte dell'opinione pubblica apprezz\u00f2 il suo operato.\nPella si dimise il 12 gennaio 1954.\nAttivit\u00e0 e ministeri successivi.\nDopo l'esperienza alla guida del governo, si dedica all'attivit\u00e0 di partito partecipando alla fondazione di una corrente di destra, \"Concentrazione\", alla quale aderisce, tra gli altri, Giulio Andreotti. In tale veste, \u00e8 uno dei promotori dell'elezione di Giovanni Gronchi alla Presidenza della Repubblica contro il candidato del segretario della DC Amintore Fanfani, che \u00e8 l'indipendente Cesare Merzagora. Eletto Gronchi, Pella \u00e8 candidato naturale alla Presidenza del Consiglio, ma il nuovo presidente della Repubblica gli preferisce Antonio Segni.\n\u00c8 Ministro degli affari esteri nel governo Zoli, in cui \u00e8 anche vice presidente del consiglio (19 maggio 1957 - 1\u00ba gennaio 1958) e nel secondo governo Segni (15 febbraio 1959 - 23 marzo 1960), e ministro del Bilancio nel terzo governo Fanfani (26 luglio 1960 - 21 febbraio 1962).\nOstile alla politica fanfaniana di alleanza col PSI, a partire dal 1962 decide di tenersi in disparte. \u00c8 presidente della commissione Esteri del Senato dal 18 luglio 1968 al 23 febbraio 1972. Torna al governo come ministro delle Finanze nel primo governo Andreotti (17 febbraio - 28 giugno 1972), un monocolore DC che, non avendo ottenuto la fiducia, si limita a gestire gli affari correnti fino alla convocazione delle nuove Camere e alla costituzione del nuovo governo.\nNel corso degli anni settanta, \u00e8 presidente e poi presidente onorario dell'Associazione nazionale fra le imprese assicuratrici.\nIntitolazioni.\nTra le personalit\u00e0 politiche pi\u00f9 popolari nell'Italia del dopoguerra, a Pella \u00e8 stata intitolata una piazza a Roma davanti alla vecchia sede del ministero delle Finanze all'EUR, dove sorge anche un suo busto, nonch\u00e9 un corso gli \u00e8 stato dedicato nella citt\u00e0 di Biella."}
{"id": "47314", "revid": "1005847", "url": "https://it.wikipedia.org/wiki?curid=47314", "title": "Ivanoe Bonomi", "text": "Biografia.\nNato nel 1873, dopo il sostanziale completamento dell'Unit\u00e0 d'Italia, appartenne alla cosiddetta \"seconda generazione\" degli uomini politici della giovane nazione italiana, quelli che non avevano partecipato alle lotte armate del Risorgimento. Fin dal 1893 si iscrisse al Partito Socialista dei Lavoratori Italiani, di cui divenne uno dei membri di spicco. Si laure\u00f2 nel 1896 in scienze naturali e successivamente nel 1900 in giurisprudenza. Frattanto si era dedicato all'insegnamento, che abbandon\u00f2 nel 1898 per occuparsi di giornalismo socialista, collaborando con i giornali socialisti \"Avanti!\", \"Critica Sociale\", \"Tempo\" e \"Azione Socialista\". La sua attivit\u00e0 istituzionale ebbe inizio con l'elezione nel Consiglio comunale di Mantova tra il 1899 e il 1902, proseguendo successivamente nel Consiglio provinciale di Mantova nel 1904-1905, nel 1907-1910 e nel 1914-1920.\nBonomi fu eletto nel 1909 come deputato nelle file socialiste, ma venne espulso dal partito nel congresso di Reggio Emilia del luglio 1912, che vide il successo della corrente massimalista rivoluzionaria, per il suo parziale appoggio alla guerra di Libia, intrapresa dal quarto governo Giolitti. Bonomi aveva affermato che una delle soluzioni possibili all'emigrazione degli italiani in quegli anni verso l'America e l'Europa settentrionale poteva essere l'occupazione di nuovi territori per indirizzarvi gli emigranti. In realt\u00e0, lo spunto per l'espulsione dal partito furono le felicitazioni di Bonomi, Leonida Bissolati e Angiolo Cabrini a Vittorio Emanuele III per lo scampato attentato del 14 marzo 1912. Cos\u00ec, assieme a Bissolati, Cabrini e altri dissenzienti del Partito Socialista Italiano, Bonomi decise di fondare il Partito Socialista Riformista Italiano (PSRI), con il quale appoggi\u00f2 i governi giolittiani.\nDurante la prima guerra mondiale (1914-1918) sostenne l\"'interventismo democratico\", recandosi anche volontario al fronte. Dopo che il 12 dicembre 1915 il PSRI di Leonida Bissolati aveva votato la fiducia al governo Salandra, Bonomi divenne ministro dei lavori pubblici nei Governi Boselli e Orlando dal 1916 al 1919, ministro della guerra dal 14 marzo 1920 al 21 maggio 1920 (Governo Nitti I) e di nuovo dal 15 giugno 1920 al 2 aprile 1921 (Governo Giolitti V), ministro del tesoro dal 2 aprile 1921 al 4 luglio 1921 (Governo Giolitti V), Presidente del Consiglio tra il 4 luglio 1921 e il 26 febbraio 1922, e \"ad interim\" ministro dell'interno e ministro degli affari esteri.\nFece parte della Massoneria, raggiunse il 33\u00b0 grado del Rito scozzese antico ed accettato e fu membro del Supremo Consiglio della Gran Loggia d'Italia nel triennio 1924-26.\nDa Presidente fu molto acquiescente verso le formazioni paramilitari fasciste, o perlomeno non mostr\u00f2 fermezza nella loro dispersione, tenendo peraltro una condotta repressiva nei confronti delle formazioni di difesa antifasciste, tra cui gli \"Arditi del Popolo\". Durante il periodo del suo governo, inoltre, il 2 agosto 1921 ordin\u00f2 la soppressione del corpo dei bersaglieri, che durante la prima guerra mondiale avevano subito perdite ingenti. Appoggi\u00f2 in seguito il governo guidato da Luigi Facta e vot\u00f2 la fiducia al governo Mussolini.\nNel 1924 si candid\u00f2 nuovamente come deputato, ma venne sconfitto dal candidato del listone Mussolini. Nel novembre del 1924 ader\u00ec all'Unione Nazionale di Giovanni Amendola. Con l'instaurazione della dittatura fascista (1925), tuttavia, si ritir\u00f2 a vita privata, dedicandosi agli studi storici.\nNel 1942 svolse il ruolo di anello di congiunzione tra i Savoia e il maresciallo Pietro Badoglio: a settembre 1942 fond\u00f2, con altri liberali, il giornale clandestino \"Ricostruzione\", e nel luglio 1943 ader\u00ec al rinnovato Partito Liberale. Dopo la caduta del fascismo e l'invasione alleata divenne presidente del Comitato di Liberazione Nazionale (CLN); fond\u00f2 successivamente il Partito Democratico del Lavoro, di ispirazione democratica e riformista; in seguito alla caduta del secondo governo Badoglio, ottenne il 9 giugno 1944 l'incarico di formare un nuovo governo: il 18 giugno cos\u00ec si insedi\u00f2 a Salerno il Governo Bonomi II. Il governo rimase in carica fino al 26 novembre, giorno in cui Bonomi rassegn\u00f2 le dimissioni a causa delle divergenze interne ai partiti della coalizione.\nA causa del veto alleato alla creazione di un altro governo, l'incarico venne confermato a Bonomi, che il 10 dicembre 1944 form\u00f2 il Governo Bonomi III (nell'occasione ottenne l'appoggio di DC, PCI, PLI, PDL) che dur\u00f2 fino al 19 giugno 1945, giorno in cui Bonomi diede ancora le dimissioni, dopo la liberazione del Nord Italia, per spianare la strada alla creazione di un governo democratico. Durante i suoi governi risolse energicamente il problema dell'arruolamento delle cinque divisioni italiane di supporto agli alleati nella conquista del Nord. Dal 1947 partecip\u00f2 alle conferenze di pace come delegato dell'Italia. Nel frattempo, assunse la presidenza del Partito Socialista Democratico Italiano (PSDI), che mantenne fino alla morte.\nL'8 maggio 1948 venne eletto primo Presidente del Senato della Repubblica, carica che mantenne fino alla morte, avvenuta nell'appartamento presidenziale di palazzo Giustiniani a Roma, il 20 aprile 1951, all'et\u00e0 di settantasette anni. Il funerale avvenne con rito religioso cattolico nella Basilica di Santa Maria degli Angeli a Roma, anche se Bonomi non era praticante. \u00c8 sepolto nel cimitero di Volta Mantovana."}
{"id": "47315", "revid": "1005847", "url": "https://it.wikipedia.org/wiki?curid=47315", "title": "Pietro Badoglio", "text": " \nDopo la deposizione di Mussolini guid\u00f2 un governo militare durante la seconda guerra mondiale che condusse il paese all'armistizio dell'8 settembre 1943. Venne poi inserito nella lista dei criminali di guerra dell'ONU, su richiesta dell'Etiopia, per l'uso di armi chimiche sui soldati e sulla popolazione civile, ma non venne mai processato.\nBiografia.\nGiovinezza ed esordi nell'esercito.\nFiglio di Mario Badoglio, modesto proprietario terriero, e di Antonietta Pittarelli, facoltosa borghese, il 5 ottobre 1888 fu ammesso all'Accademia Reale di Torino, dove consegu\u00ec il grado di sottotenente il 16 novembre 1890 e di tenente il 7 agosto 1892. Nel febbraio 1896 fu inviato in Eritrea con il generale Antonio Baldissera e partecip\u00f2 alla spedizione su Adigrat per liberare dall'assedio il maggiore Marcello Prestinari. Successivamente rimase sino alla fine del 1898 di guarnigione sull'altopiano, ad Adi Keyh. Tornato in Italia, dopo aver frequentato la Scuola di guerra dell'esercito fu promosso capitano il 13 luglio 1903 e partecip\u00f2 fin dall'inizio alla guerra italo-turca (1911-12), ove fu decorato al valor militare per aver organizzato l'azione di Ain Zara e promosso maggiore per merito di guerra per aver pianificato l'occupazione dell'oasi di Zanzur.\nPrima guerra mondiale.\nAscesa di Badoglio nei primi due anni di guerra.\nTenente colonnello il 25 febbraio del 1915, all'inizio della prima guerra mondiale Pietro Badoglio fu assegnato allo Stato Maggiore della 2\u00aa Armata e al comando della 4\u00aa divisione, nel cui settore insisteva il monte Sabotino, privo di vegetazione e fortemente fortificato dagli austriaci anche tramite numerose gallerie, che fino ad allora era giudicato imprendibile. In tale occasione riusc\u00ec a convincere lo Stato Maggiore che per conquistare quella cima bisognava ricorrere a una tattica diversa da quella dell'attacco frontale, che aveva provocato migliaia di morti.\nInvece di uscire allo scoperto, Badoglio ebbe l'idea di espugnarlo attraverso un dedalo di gallerie scavate nella roccia, a un livello inferiore a quelle austriache, quasi a contatto delle posizioni nemiche. I lavori per scavare e rafforzare le successive trincee durarono mesi.\nNel frattempo Badoglio, promosso colonnello nell'aprile 1916 e divenuto capo di stato maggiore del VI Corpo d'armata, continu\u00f2 a dirigere i lavori e comand\u00f2 personalmente la brigata che prese d'assalto di sorpresa il Sabotino e ne effettu\u00f2 la conquista, con poche perdite, il 6 agosto 1916. Fu quindi promosso maggior generale per merito di guerra e, in novembre, prese il comando della Brigata Cuneo. Nel maggio del 1917 fu incaricato nel comando (incarichi superiori al grado) del II Corpo d'armata qualche giorno prima dell'inizio della decima battaglia dell'Isonzo e conquist\u00f2 il monte Vodice (Slovenia) e il monte Kuk, posizioni ritenute anch'esse quasi imprendibili.\nFu allora che il comandante della 2\u00aa Armata, Luigi Capello, propose la promozione di Badoglio a tenente generale per merito di guerra e, nella successiva undicesima battaglia dell'Isonzo, lo destin\u00f2 al comando del XXVII Corpo d'armata.\nDisfatta di Caporetto e responsabilit\u00e0 di Badoglio.\nIl capo di stato maggiore dell'Esercito italiano era Luigi Cadorna. Sul fronte dell'Isonzo, Cadorna aveva disposto, a sud (destra), la 3\u00aa Armata comandata dal Duca d'Aosta e costituita da quattro corpi d'armata; a nord (sinistra), la 2\u00aa Armata, comandata dal generale Luigi Capello, e costituita da otto corpi d'armata. L'offensiva austro-tedesca inizi\u00f2 alle ore 2.00 del 24 ottobre 1917 con tiri di preparazione dell'artiglieria, prima a gas, poi a granate fino alle 5:30 circa. Verso le 6:00 cominci\u00f2 un violentissimo tiro di distruzione a preparazione dell'attacco delle fanterie. I rapporti del comando d'artiglieria del XXVII Corpo d'armata (colonnello Cannoniere) indicano che il tiro tra le 2:00 e le 6:00 produsse perdite molto lievi. Solo nella conca di Plezzo i gas ebbero effetti pi\u00f9 gravi.\nL'attacco delle fanterie cominci\u00f2 alle ore 8:00 con uno sfondamento immediato sull'ala sinistra nella conca di Plezzo, sul fianco sinistro della 2\u00aa armata. Tale parte di fronte era presidiata a sud, tra Tolmino e Gabrije (paese a met\u00e0 strada tra Tolmino e Caporetto), dal XXVII Corpo d'armata di Pietro Badoglio. A complicare le cose sopraggiunse la situazione, leggermente meno drammatica, del fronte del IV Corpo d'armata (Cavaciocchi), confinante a sud con il corpo d'armata comandato da Badoglio.\nIl vero disastro, infatti, cominci\u00f2 quando il nemico arriv\u00f2 a Caporetto da entrambi i lati dell'Isonzo.\nLa debole, intempestiva e inefficace risposta delle artiglierie italiane sul fronte del XXVII Corpo d'armata \u00e8 una delle ragioni accertate dello sfondamento, ma il motivo per cui ci\u00f2 avvenne \u00e8 tutt'oggi fonte di disquisizioni. Incuneato tra i due corpi d'armata e in posizione pi\u00f9 arretrata era stato disposto molto frettolosamente anche il VII Corpo d'armata comandato dal generale Luigi Bongiovanni. La sua efficacia fu nulla. La mancanza di riserve dietro il IV Corpo d'armata fu senz'altro uno dei motivi principali che contribuirono alla disfatta.\nNel dettaglio, le ragioni che permisero lo sfondamento furono:\nBadoglio, pur essendo a pochi chilometri dal fronte, seppe dell'attacco delle fanterie nemiche solo verso mezzogiorno e riusc\u00ec a comunicarlo al comando della 2\u00aa Armata (Capello) soltanto qualche ora dopo. Cadorna seppe della gravit\u00e0 dello sfondamento e del fatto che il nemico aveva conquistato alcune forti posizioni solo alle ore 22:00.\nA parere dei suoi sostenitori, Badoglio si trov\u00f2 completamente isolato durante il resto del giorno 24 ottobre e fu costretto continuamente a spostare la sua postazione di comando, perch\u00e9 soggetto a massicci e precisi tiri dell'artiglieria nemica; ci\u00f2 in quanto i suoi messaggi in chiaro, trasmessi via radio, indicanti ai reparti le nuove posizioni del comando, venivano sistematicamente intercettati. Nel contempo le pessime condizioni meteorologiche impedivano l'uso anche dei segnali ottici e acustici. Tale situazione logistica imped\u00ec al generale piemontese di svolgere un'azione di comando incisiva e, al momento giusto, non fu in grado di dare alle sue artiglierie l'ordine del tiro controffensivo, condizione imprescindibile per la difesa dei reparti, in quanto, in precedenza, aveva dato la precisa disposizione che la controffensiva sarebbe dovuta iniziare solo dietro suo ordine esplicito.\nAl di l\u00e0 delle responsabilit\u00e0 di singole piccole e medie unit\u00e0, le colpe maggiori di ordine strategico non possono che essere attribuite al comando supremo (Cadorna) e al comando d'armata interessato (Capello), mentre quelle di ordine tattico ai tre comandanti dei corpi d'armata coinvolti (oltre che Badoglio, quindi, anche Cavaciocchi e Bongiovanni). Tutti vennero giudicati colpevoli dalla commissione d'inchiesta di prima istanza del 1918-19, con l'unica eccezione di Badoglio.\nTuttavia l'errore tattico pi\u00f9 sconcertante e oggettivamente misterioso fu senza dubbio operato da Badoglio sul suo fianco sinistro (riva destra dell'Isonzo tra la testa di ponte austriaca davanti a Tolmino e Caporetto). Questa linea, lunga pochi chilometri, costituiva il confine tra la zona di competenza del corpo d'armata di Badoglio (riva destra) e la zona assegnata al corpo d'armata di Cavaciocchi (riva sinistra). Nonostante tutte le informazioni indicassero proprio in questa linea la direttrice dell'attacco nemico, la riva destra fu lasciata praticamente sguarnita, con il solo presidio di piccoli reparti, mentre il grosso della 19\u00aa divisione e della brigata Napoli era arroccato sui monti sovrastanti. In presenza di nebbia fitta e pioggia, le truppe italiane in quota non si accorsero minimamente del passaggio dei tedeschi in fondovalle e, in sole 4 ore, le unit\u00e0 tedesche risalirono la riva destra, arrivando integre a Caporetto, sorprendendo da dietro le unit\u00e0 del IV Corpo d'armata (Cavaciocchi).\nConseguenze della disfatta e vittoria finale.\nGi\u00e0 il 25 ottobre 1917 il Parlamento italiano neg\u00f2 la fiducia al governo presieduto da Paolo Boselli, che fu costretto a dimettersi. Il giorno 30 ottobre il governo si ricostitu\u00ec sotto la guida di Vittorio Emanuele Orlando, il quale, nei colloqui dei giorni precedenti, aveva richiesto al re la rimozione di Cadorna. Tale richiesta fu presentata, il 5 novembre, anche dai primi ministri di Francia e Gran Bretagna e dai comandanti supremi delle truppe alleate Foch e Robertson; la sostituzione di Cadorna fu imposta come condizione per l'invio dei rinforzi alleati.\nDi conseguenza, con Regio Decreto del 9 novembre 1917, il generale Armando Diaz, fino a quel momento comandante del XXIII Corpo d'armata (non investito direttamente nella disfatta), fu nominato capo di stato maggiore dell'Esercito italiano.\nA Diaz, tuttavia, furono affiancati, con il grado di sotto-capo di stato maggiore (vice-comandante), i generali Gaetano Giardino e Pietro Badoglio. Successivamente, il 7 febbraio 1918, Badoglio, rimase vice-comandante unico.\nIn tale situazione, solo in data 12 gennaio 1918, con Regio Decreto n. 35, fu istituita la Commissione d'inchiesta su Caporetto, che concluse i lavori il 13 agosto 1919, a guerra finita, quando Pietro Badoglio stava per succedere a Diaz in qualit\u00e0 di capo di stato maggiore dell'Esercito italiano. Ci\u00f2 spiega perch\u00e9 la Commissione conferm\u00f2 l'attribuzione della colpa della disfatta a Luigi Cadorna, estendendola a Luigi Capello, Alberto Cavaciocchi e Luigi Bongiovanni, pur ammettendo un concorso di circostanze sfavorevoli, senza il generale Badoglio; sembra, anzi, che tredici pagine riguardanti l'operato di Badoglio siano state sottratte dalla relazione al momento della sua presentazione in Parlamento.\nIl giudizio degli storici sull'operato di Badoglio come vicecapo di stato maggiore \u00e8 generalmente positivo. Secondo Carlo Sforza, Badoglio rappresent\u00f2 il contraltare ardimentoso all'equilibrio sensato e freddo del comandante Diaz. Introdusse un nuovo criterio organico nell'avviamento delle nuove classi di leva, raggruppandole in reparti omogenei, in modo che la loro freschezza non si diluisse e si raffreddasse a contatto con i veterani; ammaestrato dall'esperienza, cur\u00f2 meglio il servizio d'informazioni e, sia pur riluttante, approv\u00f2 la vittoriosa manovra aggirante che consent\u00ec all'esercito il conseguimento della vittoria finale nella battaglia di Vittorio Veneto. Il 3 luglio 1919 gli venne conferita la medaglia d'argento al valore militare per le operazioni di ripiegamento sul fiume Tagliamento durante la ritirata successiva alla battaglia di Caporetto. Alla fine della guerra (1918) fu nella commissione che a Padova ottenne l'armistizio del 4 novembre con gli austriaci. Il 6 novembre 1918 fu nominato cavaliere di gran croce dell'Ordine militare di Savoia.\nPrimo dopoguerra e avvento del fascismo.\nNominato senatore il 24 febbraio 1919, il 13 settembre successivo (e sino al mese di novembre) il presidente Francesco Saverio Nitti lo nomina commissario straordinario militare per la Venezia Giulia. Rivestiva tale ruolo quando Gabriele D'Annunzio procedette all'Impresa di Fiume.\nIl 2 dicembre 1919 Badoglio fu promosso generale d'esercito e nominato capo di stato maggiore dell'Esercito, succedendo ad Armando Diaz; ricopr\u00ec tale incarico sino al 3 febbraio 1921, quando venne collocato a disposizione per ispezioni, divenendo anche membro del Consiglio per l'Esercito.\nAlla vigilia della marcia su Roma (ottobre 1922), Badoglio fu consultato dal Sovrano sulla gravit\u00e0 della situazione. Il generale piemontese sostenne che la dimostrazione si sarebbe dispersa al primo colpo di arma da fuoco, e chiese poteri straordinari (che per\u00f2 non gli vennero concessi) per ristabilire la situazione.\nNel 1923, dopo l'insediamento del fascismo, fu nominato, a richiesta, ambasciatore in Brasile.\nSuccessivamente, il 4 maggio 1925, assunse per primo l'istituenda carica di capo di stato maggiore generale, che mantenne ininterrottamente sino al 4 dicembre 1940. Riprese inoltre l'incarico, collegato alla carica precedente di capo di stato maggiore dell'Esercito.\nIl 17 giugno 1926 fu promosso maresciallo d'Italia (insieme a Enrico Caviglia, Emanuele Filiberto Duca d'Aosta, Gaetano Giardino e Guglielmo Pecori Giraldi), grado istituito appositamente per quegli ufficiali che si erano particolarmente distinti durante la guerra mondiale, in precedenza attribuito solamente a Diaz e a Cadorna. Il 1\u00ba febbraio 1927 lasci\u00f2 l'incarico di capo di stato maggiore dell'Esercito al generale Giuseppe F. Ferrari.\nSoppressione delle rivolte libiche e deportazioni.\nIl 18 dicembre 1928 fu nominato governatore unico della Tripolitania e della Cirenaica. Tre giorni prima di partire per Tripoli gli fu conferito il Collare dell'Ordine dell'Annunziata, insieme agli altri tre marescialli d'Italia nominati nel 1926.\nIn quanto governatore unico della Tripolitania e della Cirenaica, il 20 giugno 1930, Badoglio dispose la deportazione forzata della popolazione della Cirenaica, centomila persone furono costrette a lasciare tutti i propri beni portando con s\u00e9 soltanto il bestiame. La massa dei deportati fu rinchiusa in tredici campi di concentramento nella regione centrale della Libia, dopo una marcia forzata di oltre mille chilometri nel deserto. Solo in sessantamila sopravvissero alla deportazione (1932-33).\nIn seguito alla cattura l'11 settembre del 1931 del capo dei ribelli Omar al-Mukht\u0101r Badoglio ordina al generale Graziani di uccidere il prigioniero. Si legge nel telegramma di \u00abfare regolare processo e conseguente sentenza, che sar\u00e0 senza dubbio pena di morte, farla eseguire in uno dei grandi concentramenti popolazione indigena\u00bb. Badoglio dispose inoltre di far eseguire la sentenza nel pi\u00f9 importante campo di concentramento per libici in modo che fosse vista dal maggior numero di persone.\nSotto il profilo dell'amministrazione civile della colonia, Badoglio persegu\u00ec l'attuazione di un ampio programma di opere pubbliche, quali la progettazione della lunga strada litoranea e la realizzazione di edifici pubblici nelle citt\u00e0 di Tripoli e Bengasi. Fu richiamato in Italia il 4 febbraio 1934.\nConquista coloniale e uso delle armi chimiche.\nIl 30 novembre 1935, Badoglio fu inviato a Massaua quale comandante del corpo di spedizione in Etiopia, in sostituzione del generale Emilio De Bono. Quest'ultimo aveva aperto le ostilit\u00e0 con l'Impero etiopico il 3 ottobre precedente, con l'occupazione di Adigrat, Adua, Axum e Macall\u00e8, ma stava procedendo troppo lentamente per i canoni del regime fascista. Badoglio non trov\u00f2 una situazione particolarmente favorevole. Le truppe italiane si erano spinte circa cento chilometri avanti e gli abissini, riorganizzatisi, avevano ripreso l'iniziativa da entrambi i lati, con l'intenzione di tagliare in due l'offensiva degli invasori.\nBadoglio, anzich\u00e9 proseguire nell'avanzata, prese ulteriore tempo per migliorare la situazione logistica e tattica, ripiegando su Axum. Dopo aver atteso l'arrivo di altre tre divisioni, pi\u00f9 altre due sul fronte somalo, pot\u00e9 disporre di 200.000 uomini, 750 cannoni, 7.000 mitragliatrici e 350 aerei, contro 215.000 Abissini, pressoch\u00e9 privi di artiglieria e aeroplani. il Maresciallo, con una manovra convergente sostenuta dall'artiglieria e dall'aviazione, dopo tre mesi di sosta riprese l'iniziativa, conseguendo la vittoria dell'Amba Aradam (11-15 febbraio 1936) e annientando il grosso dell'esercito nemico (80.000 uomini). Il 28 febbraio era occupata l'Amba Alagi e il 31 marzo, presso il Lago Ascianghi, veniva sbaragliata la guardia del corpo del negus, mentre quest'ultimo fuggiva imbarcandosi a Gibuti. Il 5 maggio 1936, alle ore 16, Badoglio entrava vittorioso in Addis Abeba. Quattro giorni dopo, dal balcone di Piazza Venezia, Benito Mussolini proclamava ufficialmente la costituzione dell'Impero, con Badoglio vicer\u00e9.\nGi\u00e0 nel luglio del 1936 il deposto imperatore Hail\u00e9 Selassi\u00e9, tuttavia, aveva denunciato, all'assemblea della Societ\u00e0 delle Nazioni che \u00abMai, sinora, vi era stato l'esempio di un governo che procedesse allo sterminio di un popolo usando mezzi barbari, violando le pi\u00f9 solenni promesse fatte a tutti i popoli della Terra, che non si debba usare contro esseri umani la terribile arma dei gas venefici\u00bb. Solo recentemente, per\u00f2, \u00e8 stata fatta piena luce sulle modalit\u00e0 di combattimento utilizzate dagli italiani durante l'invasione dell'Etiopia. L'aviazione italiana, contravvenendo al Protocollo di Ginevra del 17 giugno 1925, sottoscritto anche dall'Italia, utilizz\u00f2 su larga scala il gas iprite, che, irrorato dagli aerei in volo a bassa quota, sia sui soldati sia sui civili, venne usato con la precisa finalit\u00e0 di terrorizzare la popolazione abissina e piegarne ogni resistenza.\nI documenti pubblicati dimostrano che Mussolini in persona aveva espressamente autorizzato Badoglio all'uso dei gas tra il 28 dicembre 1935 e il 5 gennaio 1936 e tra il 19 gennaio e il 10 aprile. Un'ulteriore autorizzazione fu successivamente data per la repressione dei resistenti. Il Maresciallo, tuttavia, aveva gi\u00e0 cominciato autonomamente l'uso delle armi chimiche sin dal 22 dicembre 1935; \u00e8 responsabile di almeno 65 bombardamenti all'iprite sul fronte Nord etiope tra questa data e il 29 marzo 1936, per un totale di pi\u00f9 di 1.000 bombe C-500-T.\nA guerra terminata, Badoglio chiese di lasciare la carica di Vicer\u00e9 d'Etiopia, per tornare a svolgere le funzioni di Capo di Stato Maggiore. L'11 settembre 1936, il Duce accolse la richiesta e nomin\u00f2 Vicer\u00e9 Rodolfo Graziani. Contemporaneamente il Duce comunic\u00f2 a Badoglio che il Re lo aveva nominato, \"motu proprio\", Duca di Addis Abeba e gli fu consegnata la tessera onoraria del Partito Nazionale Fascista, retrodatata al 5 maggio, giorno dell'occupazione di Addis Abeba.\nIl 1\u00ba novembre 1937, venne nominato presidente del Consiglio Nazionale delle Ricerche succedendo allo scomparso Guglielmo Marconi. Il suo nome appare tra i firmatari del Manifesto della razza in appoggio all'introduzione delle leggi razziali fasciste. Nel 1939, il suo paese d'origine prese il nome di Grazzano Badoglio.\nSeconda guerra mondiale.\nEntrata in guerra.\nIl 29 maggio 1940, Benito Mussolini convoc\u00f2 a Palazzo Venezia il maresciallo Badoglio e tutto lo stato maggiore dell'esercito, in una riunione segreta, comunicando la decisione di entrare in guerra a fianco della Germania. Il 10 giugno successivo l'Italia dichiarava guerra alla Francia e al Regno Unito e, contestualmente, Vittorio Emanuele III firmava il decreto che conferiva a Benito Mussolini il comando operativo di tutte le Forze Armate. Pare ormai acclarato che tale delega sia stata proposta dallo stesso Badoglio.\nIl Maresciallo, intimamente contrario a sferrare un attacco al quale non riconosceva possibilit\u00e0 di successo aveva disposto solo piani difensivi per il Fronte Occidentale, quello con la Francia. Quando il Duce ebbe necessit\u00e0 di attaccare\u00a0\u2013 essendo imminente la resa dei francesi di fronte ai tedeschi - Badoglio traccheggi\u00f2, adducendo difficolt\u00e0 a elaborare piani offensivi. Il 18 giugno la Francia venne investita dall'attacco di oltre 300.000 uomini. Nonostante la rotta generale dell'esercito francese le truppe italiane segnarono il passo e, il 23 giugno, alla fine delle ostilit\u00e0, l'offensiva aveva prodotto la conquista della sola cittadina di frontiera di Mentone, costata 1237 morti e dispersi, contro 187 vittime francesi. Il 24 giugno Badoglio presiedette la Commissione d'armistizio con la Francia a Villa Incisa, all'Olgiata, presso Roma.\nNell'ottobre del 1940, Mussolini, in un incontro riservato a Palazzo Venezia comunic\u00f2 a Badoglio ed a Mario Roatta, all'epoca sottocapo di stato maggiore dell'Esercito, l'intenzione di dichiarare guerra alla Grecia. Secondo quanto sostenne Roatta, i due generali fecero presente al capo del governo l'esigenza di impiegare almeno venti divisioni, per il cui trasferimento in Albania sarebbero stati necessari almeno altri tre mesi. Dai verbali della riunione ufficiale con l'intero stato maggiore, che si tenne il 15 ottobre alle ore 11, risulta che Badoglio non ha posto alcuna obiezione, approvando passivamente l'intervento militare.\nIl 22 ottobre scrive una lettera a Cesare Maria De Vecchi governatore del Dodecaneso.\"\u00abIl 28 ha inizio la spedizione punitiva contro la Grecia, questi porci greci avranno il trattamento che si sono meritati, per l'Egeo sto tranquillissimo, ci siete voi e i vostri magnifici soldati, a partire dalla mezzanotte del 27 - 28 silurate tutto quello che porta bandiera greca, w l'Italia, w il Re Imperatore, w il Duce\".\u00bbOrdina cos\u00ec di iniziare a silurare 3 ore prima della dichiarazione di guerra prevista per le 3.00 del mattino.\nSuccessivamente, il 10 novembre, dopo i primi rovesci militari, si tenne un'ulteriore riunione tra Mussolini e i Capi di stato maggiore. In tale occasione Badoglio fu lapidario: non poteva essere addebitata alcuna colpa allo stato maggiore dell'esercito che, sin dal 14 ottobre aveva fatto presente i tempi e i modi necessari per l'intervento, senza essere ascoltato.\nNei giorni successivi, Badoglio fu oggetto di aspre critiche da parte del gerarca Roberto Farinacci, sul quotidiano \"Regime Fascista\". Il Maresciallo present\u00f2 il 26 novembre le sue dimissioni dalla carica di capo di stato maggiore generale, che ricopriva ininterrottamente da oltre quindici anni e lascia Roma per recarsi a caccia in Lomellina. Il 3 dicembre torna a Roma e si presenta al Re per ritirare le sue dimissioni, ma viene a sapere che non c'\u00e8 pi\u00f9 nulla da fare. Il 4 dicembre 1940 viene nominato al suo posto il generale Ugo Cavallero.\nIl 30 aprile 1941 il maresciallo Badoglio fu colpito dal lutto per la morte per causa di servizio di suo figlio Paolo, tenente pilota di complemento, a Sebha, in Libia. Il 19 novembre 1942 perse anche la moglie Sofia.\nCaduta di Mussolini.\nLe iniziative politiche finalizzate alla destituzione di Benito Mussolini furono principalmente due: la prima, interna al Partito stesso, capeggiata da Dino Grandi, che si concretizz\u00f2 con l'Ordine del Giorno presentato al Gran Consiglio del Fascismo e messo ai voti nella notte tra il 24 e il 25 luglio del 1943. La seconda nell'ambito militare, portata avanti dal capo di stato maggiore Vittorio Ambrosio (che aveva sostituito Ugo Cavallero), dal suo braccio destro generale Giuseppe Castellano e dal generale Giacomo Carboni, mirante alla sostituzione del duce con un elemento di spicco dell'esercito. Entrambe queste autonome iniziative contavano sull'intervento decisivo del sovrano. Una terza iniziativa fu portata avanti dagli elementi liberaldemocratici prefascisti, che, per\u00f2, non trov\u00f2 terreno fertile presso Vittorio Emanuele III. In tale quadro, il maresciallo Badoglio, port\u00f2 avanti una serie di incontri, miranti a far conoscere la propria disponibilit\u00e0 ad assumere gli incarichi che gli sarebbero stati richiesti.\nSin dall'estate del 1942, Badoglio era stato contattato a tal proposito dalla principessa Maria Jos\u00e8 di Savoia, mostrandosi ancora molto prudente di fronte alle sue \"avances\". I contatti erano, per\u00f2, continuati. Successivamente, il 6 marzo 1943, il Maresciallo era stato ricevuto dal re, lasciandogli capire che si sarebbe mosso solo con il suo appoggio. Dalla prima met\u00e0 di aprile ebbe ripetuti incontri con gli esponenti dell'Italia liberale prefascista (Ivanoe Bonomi, Spataro), dichiarandosi d'accordo a dar vita a un governo politico. L'incontro decisivo tra il maresciallo Badoglio e Vittorio Emanuele III si ebbe il 15 luglio, e, in tale incontro il sovrano fece intendere al generale piemontese che il nuovo capo del governo sarebbe stato lui, ma che era assolutamente contrario a un governo politico e che, almeno inizialmente, non si sarebbe dovuto chiedere l'armistizio.\nDopo l'infruttuoso incontro del 19 luglio 1943, tra Mussolini e Hitler, l'azione del capo di stato maggiore generale Ambrosio e del suo \"entourage\" fu definitivamente indirizzata alla sostituzione del duce del fascismo con Badoglio o, in subordine, con Caviglia. Mantenendo sempre un filo diretto con il sovrano, anche tramite il ministro della Real Casa Pietro d'Acquarone, Ambrosio conobbe da quest'ultimo, il giorno 20, la decisione del Re di procedere alla destituzione di Mussolini. In realt\u00e0 Vittorio Emanuele III ruppe gli indugi solo il 25 luglio, una volta approvato dal Gran Consiglio del Fascismo l'ordine del giorno Grandi, che rimetteva nelle mani del Sovrano il comando supremo delle Forze Armate; proprio quella prerogativa, che, su proposta del maresciallo Badoglio, il re aveva delegato a Mussolini, al momento di entrare in guerra.\nBadoglio capo del governo.\nNella mattinata del 25 luglio 1943, prima ancora di ricevere Benito Mussolini a Villa Savoia, il settantaquattrenne Vittorio Emanuele III confer\u00ec a Pietro Badoglio l'incarico di formare il nuovo governo; il maresciallo d'Italia accett\u00f2, controfirmando l'apposito decreto. Il nuovo capo del governo aveva settantadue anni. Pi\u00f9 tardi, alle ore 17:00, avvenne l'arresto del primo ministro uscente (Benito Mussolini).\nIl primo atto del capo del governo, nel tardo pomeriggio, e prima ancora di stilare la lista dei ministri, fu quello di incorporare nell'esercito regolare la milizia fascista, che cessava, cos\u00ec, di essere una forza militare e politica di partito. Alle ore 20:00, la radio diffuse il comunicato che il Re aveva accettato le dimissioni di Benito Mussolini e aveva nominato capo del governo, primo ministro, segretario di Stato, il maresciallo d'Italia Pietro Badoglio. Alle ore 22:45, segu\u00ec il discorso del nuovo primo ministro con alla fine le parole: \nContrariamente alle attese, l'annuncio provoc\u00f2 immense dimostrazioni di festa al grido di \u00abViva il Re, viva Badoglio\u00bb. I veicoli pi\u00f9 disparati si colmavano di passeggeri recanti scritte e bandiere, che percorrevano le strade cittadine; inoltre, manifestazioni spontanee di cittadini provvedevano a rimuovere dai palazzi i simboli del passato regime. Ci\u00f2 indusse Badoglio, il giorno 26, a emanare un altro provvedimento con il quale l'autorit\u00e0 militare era investita di pieni poteri relativamente all'ordine pubblico, veniva istituito il coprifuoco, vietate le pubbliche riunioni e limitati i giornali a una sola edizione quotidiana; veniva inoltre diretto un secondo proclama alla nazione.\nIl 27 luglio si insedi\u00f2 il governo Badoglio I, cui parteciparono, tra gli altri, Umberto Ricci agli Interni, Raffaele Guariglia agli Esteri, Leopoldo Piccardi all'industria e commercio, Antonio Sorice alla guerra, e Raffaele de Courten alla Marina; non ne faceva parte nessun politico, ma era composto da sei generali, due prefetti, sei funzionari e due consiglieri di stato. Data la delicatezza della situazione del paese sul piano internazionale, non fu oggettivamente appropriata la scelta del nuovo ministro degli esteri che, al momento, si trovava ad Ankara quale ambasciatore d'Italia e non sarebbe potuto essere a Roma prima di quattro o cinque giorni. Nel frattempo era stato arrestato il generale Ugo Cavallero, con l'accusa di preparare un colpo di Stato fascista. Successivamente Cavallero fu liberato per iniziativa di Vittorio Emanuele III, ma venne nuovamente arrestato alla fine di agosto e custodito a Forte Boccea.\nLa prima riunione del nuovo governo si tenne il 28 luglio, e venne deliberato lo scioglimento del partito fascista, la soppressione del Gran Consiglio e dei tribunali politici, e l'interdizione di costituire qualsiasi nuovo partito politico per tutta la durata della guerra; si preannunciavano, tuttavia, nuove elezioni generali a quattro mesi dalla cessazione dello stato di guerra. Le leggi razziali continuavano a rimanere in vigore.\nLo stesso giorno, Badoglio inviava una lettera a Hitler, ribadendo che, per l'Italia, la guerra continuava nello stesso spirito dell'alleanza con la Germania.\nContemporaneamente l'ex duce del fascismo veniva trasportato prima sull'isola di Ponza (27 luglio), poi, il 7 agosto, fu trasferito a La Maddalena, infine, il 28 agosto, a Campo Imperatore, sul Gran Sasso. Il 24 agosto avvenne l'uccisione di Ettore Muti.\nDagli atti sopra descritti, sembrerebbe che, nelle prime due settimane di governo (25 luglio-7 agosto), l'azione del governo Badoglio fosse improntata al mantenimento di un regime militare sul piano interno, e, in politica estera, tentare di far accettare alla Germania l'uscita dell'Italia dall'alleanza, in cambio dell'impegno alla pi\u00f9 rigida neutralit\u00e0, e successivamente negoziare su tali basi con gli anglo-americani. Un'idea, quella della \"neutralizzazione del paese\", che circolava negli ambienti militari gi\u00e0 prima della caduta di Mussolini. Il prosieguo della vicenda avrebbe dimostrato quanto velleitarie e prive di presupposti fossero tali linee politiche, sia sotto il profilo interno, sia in quello internazionale.\nSul piano interno, infatti, i partiti politici e le organizzazioni sindacali si erano ricostituite quasi subito, rendendo vane le disposizioni governative: il 26 luglio a Milano, nella notte del 27, a Roma, sotto la presidenza di Ivanoe Bonomi, e il successivo 2 agosto, a Roma, si erano riuniti i rappresentanti della Democrazia Cristiana, del Partito Liberale Italiano, del Partito Socialista Italiano, del Partito d'Azione, e del Partito Comunista Italiano; n\u00e9 erano cessate le dimostrazioni di piazza, che provocarono complessivamente 83 morti e 516 feriti.\nTale situazione costrinse il governo a sottoscrivere con i cinque partiti l'accordo di Roma del 7 agosto 1943, riconoscendoli legalmente, precisando inoltre che non vi fosse alcun divieto a ricostituire le organizzazioni sindacali. Tre giorni dopo, infatti, furono soppresse le corporazioni fasciste e la legislazione in materia del passato regime.\n\u00c8 tuttavia problematico attribuire per intero a Badoglio la responsabilit\u00e0 della linea politica e di tutte le decisioni adottate dal governo tra il 25 luglio e l'8-9 settembre 1943. Data la situazione istituzionale, lo svolgimento delle vicende della nomina del primo ministro, e la composizione stessa del governo, il re manteneva indubbiamente un ruolo centrale nella direzione politica del paese. Accanto al Consiglio dei ministri, esisteva infatti un Consiglio della Corona, presieduto dal sovrano, che, come si vedr\u00e0 in seguito, avrebbe preso le decisioni pi\u00f9 importanti; di tale organismo facevano parte Badoglio e altri militari influenti come il capo di stato maggiore generale Ambrosio, il capo di stato maggiore dell'Esercito Roatta e il comandante dei servizi segreti Giacomo Carboni, in ruoli subordinati al Re.\nFu infatti il Consiglio della Corona, e non il governo, che lo stesso 7 agosto, a Roma, approv\u00f2 a maggioranza di due terzi, la decisione di uscire dalla guerra.\nArmistizio.\nLe reazioni degli alleati, all'indomani del venticinque luglio, sembravano aprire pi\u00f9 di uno spiraglio alla conclusione di un accordo separato, finalizzato all'uscita dell'Italia dal conflitto, garantendone contemporaneamente l'integrit\u00e0 del territorio dalle truppe tedesche. In tal senso si pronunciarono Winston Churchill il 27 luglio alla Camera dei Comuni, Franklin D. Roosevelt il giorno dopo e, ancor pi\u00f9 esplicitamente il generale Dwight D. Eisenhower dalle antenne di Radio Algeri.\nTuttavia, nonostante la disponibilit\u00e0 degli alleati, il governo italiano, restava immobile. Tale attendismo, oggettivamente inadeguato alle esigenze di rapidit\u00e0 delle decisioni, fu aggravato dalla necessit\u00e0 di attendere l'insediamento al Ministero degli Esteri dell'ambasciatore Raffaele Guariglia, che rientr\u00f2 da Ankara soltanto il 30 luglio.\nAl contrario, il 30 luglio stesso, la Germania dava inizio all'Operazione Alarico, preparata dal feldmaresciallo Erwin Rommel su ordine di Hitler del 18 maggio 1943 e approvata da quest'ultimo sin dal 4 giugno 1943. Ci\u00f2 comport\u00f2 la dislocazione nella Penisola italiana, nell'arco di tre settimane, di diciassette divisioni tedesche. Verso il 10 agosto, la 2\u00aa Divisione paracadutisti dalla Francia e un'altra dalla Germania si portarono indisturbate nei pressi di Roma e, dopo il 15 agosto vennero occupate militarmente Trieste, Gorizia, Udine, La Spezia, Pistoia e Firenze.\nDi fronte all'attendismo del governo italiano, e alla pericolosa iniziativa dell'esercito tedesco, il 2 agosto, il generale Eisenhower, diramava da Algeri un comunicato molto pi\u00f9 duro dei precedenti nei confronti dell'Italia e, in particolare, verso il maresciallo Badoglio.\nSolo allora, dopo un infruttuoso contatto con gli ambasciatori alleati presso il Vaticano, fu effettuato un primo timido tentativo di trattative da parte di Blasco Lanza D'Ajeta, consigliere di legazione italiano a Lisbona, che, il 4 agosto 1943, avvicin\u00f2 l'ambasciatore britannico in Portogallo. In tale incontro Lanza, sulla base delle istruzioni avute a Roma due giorni prima da Guariglia, rappresentava agli alleati le difficolt\u00e0 italiane a sganciarsi dall'alleanza con la Germania, comunicando che il giorno dopo (5 agosto) il ministro degli affari esteri si sarebbe incontrato con il suo collega tedesco a Tarvisio e avrebbe effettuato un tentativo in tal senso. Il giorno dopo, tuttavia, il ministro Guariglia non riusc\u00ec nel suo tentativo di sganciamento dai tedeschi; anzi, in tale sede, al ministro fu estorta la \u201cparola d'onore\u201d che il governo italiano non avrebbe, direttamente o indirettamente trattato con gli anglo-americani.\nNel frattempo, tra il 4 e il 17 agosto, gli alleati cominciarono un\"escalation\" di bombardamenti aerei su tutte le maggiori citt\u00e0 italiane: (Napoli, Milano, Torino, Genova, Terni e la stessa Roma). Inoltre il 17 agosto veniva completata la conquista della Sicilia.\nIn tale situazione, solo il 12 agosto 1943, a 18 giorni dalla destituzione di Mussolini, aveva inizio il primo tentativo effettivo di trattative di pace, affidato al generale Giuseppe Castellano. Nemmeno tale missione, tuttavia, fu attuata con la speditezza che la drammaticit\u00e0 della situazione esigeva. Le istruzioni che il generale ebbe, per bocca del capo di stato maggiore Ambrosio furono di esporre la situazione militare, ascoltare le intenzioni degli alleati e, soprattutto \u201cdire che noi non possiamo sganciarci dalla Germania senza il loro aiuto\u201d. Per garantire la segretezza della missione, Castellano fu inviato in treno in territorio neutrale (Lisbona), e ci mise sei giorni; confer\u00ec con i rappresentanti del Comando Alleato solo il 19 agosto. Ripart\u00ec in treno il giorno 23, giungendo finalmente a Roma il 27 agosto. La missione era durata quindici giorni. Nel frattempo, per affiancare lo stesso Castellano, furono mandati a Lisbona in aereo il generale Rossi e il generale Zanussi, che si presentarono ai rappresentanti alleati appena ripartito Castellano per Roma.\nIl 27 agosto Castellano illustr\u00f2 a Badoglio e a Guariglia le clausole imposte dagli alleati: costoro avevano chiesto la resa senza condizione, da attuarsi mediante la sottoscrizione di un accordo (il cosiddetto \u201carmistizio corto\u201d) in dodici articoli; entro la data del 30 agosto doveva essere comunicata l'adesione o meno del governo italiano tramite un apparecchio radio di cui Castellano era stato dotato; in caso di risposta affermativa, le parti si sarebbero incontrate nuovamente in una localit\u00e0 della Sicilia da definire. Dopo l'accettazione della resa incondizionata e la cessazione delle ostilit\u00e0, le parti avrebbero sottoscritto un'intesa pi\u00f9 dettagliata (il cosiddetto \u201carmistizio lungo\u201d). Il sovrano fu reso edotto delle clausole dell'armistizio solo due giorni dopo (29 agosto). Una prima risposta dell'Italia fu definita il 30 agosto, quando lo stesso Badoglio diede istruzioni al generale Castellano di tornare in Sicilia per esporre le tesi contenute in un memorandum redatto dal ministro degli Esteri Guariglia; secondo tale atto l'Italia non avrebbe potuto chiedere l'armistizio prima di ulteriori sbarchi alleati che mutassero le situazioni di forza a sfavore dei tedeschi. Il generale era inoltre munito di un appunto esplicativo del capo del governo che precisava che gli sbarchi dovevano essere effettuati da almeno quindici divisioni tra La Spezia e Civitavecchia.\nIl giorno dopo, alle ore 9.00, in aereo, previa comunicazione tramite l'apparecchio radio di cui era stato munito, il delegato raggiunse di nuovo Termini Imerese e di l\u00ec fu portato nella localit\u00e0 scelta per la firma dell'armistizio \u201ccorto\u201d: Cassibile, presso Siracusa. Ivi, da Lisbona via Algeri, era stato trasportato anche il generale Zanussi, al quale\u00a0\u2013 invece - erano state consegnate le clausole dell'armistizio \u201clungo\u201d. Di fronte all'esposizione del rappresentante italiano, gli alleati furono irremovibili e confermarono le loro richieste. Di conseguenza, Castellano e Zanussi furono rimandati a Roma quella sera stessa, sempre per via aerea e vi arrivarono quando il maresciallo Badoglio era gi\u00e0 andato a dormire. Fu quindi il 1\u00ba settembre che avvenne la decisiva riunione al vertice, cui parteciparono il capo del governo, il ministro degli Esteri Guariglia, il capo di stato maggiore Ambrosio, i generali Castellano, Roatta e Carboni e il ministro della Real Casa Pietro d'Acquarone, in rappresentanza del re, che, inspiegabilmente, era assente.\nL'unico al corrente delle condizioni dell'armistizio lungo era il generale Roatta, che era stato informato da Zanussi, e non il maresciallo Badoglio. Nonostante le obiezioni del generale Carboni, l'armistizio \"corto\" fu formalmente accettato. Il giorno dopo, Castellano fu riaccompagnato per via aerea in Sicilia privo, per\u00f2, di una delega ufficiale alla sottoscrizione dell'accordo, richiesta dagli alleati. Tale circostanza comport\u00f2 al generale un nuovo viaggio aereo di andata e ritorno e, finalmente, su delega del Re, Giuseppe Castellano, il giorno 3 settembre 1943, pose la sua firma alla conclusione della guerra tra l'Italia e le potenze alleate.\n8 settembre.\nSin dalla fine di agosto il capo di stato maggiore Ambrosio aveva diramato alle Forze Armate la circolare op. 44, con la quale si ordinava \u201cdi interrompere a qualunque costo, anche con attacchi in forze ai reparti armati di protezione, le ferrovie e le principali rotabili alpine\u201d e di \u201cagire con grandi unit\u00e0 o raggruppamenti mobili contro le truppe tedesche\u201d. Tale circolare ne ricalcava una precedente del 10 agosto; peraltro, la sua attuazione era condizionata a ordini successivi. Sembra che Badoglio sia stato all'oscuro di tali istruzioni sino al giorno 3 settembre e che sia rimasto estraneo alla redazione dei due promemoria diramati in seguito dallo Stato maggiore.\nNel frattempo, sottoscritto l'armistizio \u201ccorto\u201d, gli alleati avevano trattenuto il generale Castellano a Cassibile e il 5 settembre avevano rimandato a Roma i suoi due accompagnatori, il Maggiore Marchesi e il pilota Vassallo, senza comunicare la data esatta in cui doveva essere reso noto l'armistizio. Castellano, tuttavia aveva dato loro una lettera per il generale Ambrosio con l'erronea indicazione\u00a0\u2013 da riferire a Badoglio - che tale data sarebbe caduta tra i giorni 10 e 15 settembre, probabilmente il 12. I due emissari italiani, inoltre, avevano con loro dei documenti dove si comunicava che gli alleati, il giorno della dichiarazione dell'armistizio, avrebbero proceduto all'attuazione di uno sbarco aeronavale di una divisione aviotrasportata, in quattro aeroporti nei pressi della Capitale (Operazione Giant 2). Presa visione di tali documenti, il capo di stato maggiore diram\u00f2 un promemoria alle forze di stanza intorno a Roma, per mantenere il saldo possesso degli aeroporti romani di Cerveteri, Furbara, Centocelle e Guidonia. La mattina del 6 settembre, vi fu una riunione alla quale parteciparono il Re, Badoglio, Ambrosio e il ministro della Real Casa Acquarone. Dopo tale riunione, Ambrosio diram\u00f2 un'ulteriore promemoria alla marina e ai comandanti delle truppe di stanza in Grecia e in Jugoslavia, di tenersi allertati, per il ricevimento di ordini \u201ca viva voce\u201d.\nLa sera del 7 settembre, dopo essere sbarcati a Gaeta, giunsero a Roma due ufficiali americani (Maxwell D. Taylor e William Gardiner), che alle 23:00 incontrarono il generale Carboni per concordare i particolari dell'Operazione Giant 2, comunicandogli ufficialmente che, l'indomani alle 18:30, doveva essere resa nota l'avvenuta sottoscrizione dell'armistizio. A tale annuncio, il generale Carboni fu preso dal panico e, contrariamente a quanto assicurato ad Ambrosio il giorno prima, sostenne con forza che lo schieramento italiano non avrebbe potuto resistere pi\u00f9 di sei ore alle truppe tedesche. Il colloquio si trasfer\u00ec nella residenza di Badoglio che, data l'ora tarda, fu appositamente svegliato, e dove il comandante dei servizi segreti riusc\u00ec a convincere il capo del governo del suo punto di vista. Badoglio dett\u00f2 allora un radiogramma per il generale Eisenhower, in cui si chiedeva l'annullamento dell'Operazione Giant 2 e il rinvio della dichiarazione dell'avvenuto armistizio. Per tutta risposta, la mattina dell'8 settembre, il generale Eisenhower dett\u00f2 un radiogramma ultimativo al maresciallo Badoglio e richiese il ritorno dei due ufficiali americani; inoltre, dopo aver annullato\u00a0\u2013 come richiesto - l'Operazione Giant 2, all'ora prevista, dalle onde di Radio Algeri, rese nota la stipula dell'armistizio tra l'Italia e le forze alleate. Alle 18:45, si tenne una concitata riunione del Consiglio della Corona. Nonostante la contrariet\u00e0 del generale Carboni, i presenti decisero di accettare lo stato di fatto e il capo del governo fu incaricato di comunicare alla nazione la conclusione della resa.\nAlle ore 19:45, dell'8 settembre 1943, dai microfoni dell'E.I.A.R., il Maresciallo Pietro Badoglio comunic\u00f2 agli italiani che: \nPi\u00f9 tardi, Ambrosio cerc\u00f2 il capo del governo per fargli dare attuazione alla circolare op. 44, ma non riusc\u00ec a rintracciarlo, non pensando che il Maresciallo fosse a dormire. Un timido tentativo lo effettu\u00f2 la mattina dopo, senza alcun esito. Secondo Ruggero Zangrandi, Badoglio avrebbe posto un veto assoluto a quella diramazione, anche se, successivamente, il maresciallo avrebbe escluso che gli fosse mai stata chiesta alcuna autorizzazione.\nAll'alba del 9 settembre, secondo Indro Montanelli e Mario Cervi la superiorit\u00e0 germanica era incontestabile nell'Italia settentrionale, ma il rapporto era rovesciato nell'Italia centrale e nell'Italia meridionale, poich\u00e9 le divisioni tedesche erano alle prese con gli anglo-americani che, dopo lo sbarco presso Reggio Calabria risalivano dal fondo lo stivale, e stavano per stabilire una testa di ponte a Salerno. In particolare a Roma, la situazione\u00a0\u2013 sulla carta\u00a0\u2013 era abbastanza favorevole all'esercito italiano (sei divisioni schierate, pi\u00f9 altre due che stavano arrivando, per un totale di 50.000 uomini e 200 mezzi corazzati, a fronte di due divisioni tedesche, per soli 30.000 uomini, sia pur dotati di 600 mezzi corazzati). Con il controllo degli aeroporti garantito con l'Operazione Giant 2 e il conseguente controllo dello spazio aereo, si poteva oggettivamente resistere, per i giorni necessari ad attendere l'arrivo delle truppe alleate dal meridione. Della situazione di svantaggio era pienamente consapevole e sinceramente preoccupato il Comandante tedesco, Albert Kesselring temendo\u00a0\u2013 sembra - pi\u00f9 della superiorit\u00e0 numerica dell'esercito italiano, le capacit\u00e0 strategiche del Maresciallo Badoglio. Di avviso contrario fu il capo di stato maggiore dell'Esercito italiano Roatta che, in quelle ore, consegn\u00f2 al generale Carboni un ordine scritto con il quale lo si nominava comandante di tutte le truppe dislocate in Roma, escludendo, per\u00f2, la difesa della capitale.\nIn tale clima il sovrano e il maresciallo Badoglio, il 9 settembre, alle ore 5:10, si accinsero a fuggire per raggiungere il sud, via Pescara, percorrendo proprio la via Tiburtina, ove stava ripiegando anche un corpo d'armata motorizzato, inizialmente previsto a difesa di Roma. Del convoglio facevano parte la regina Elena di Savoia, il principe Umberto II di Savoia, Ambrosio e Roatta. Nella concitazione del momento - e nella consapevolezza che i tedeschi erano gi\u00e0 sulle tracce di Mussolini - non fu effettuata alcuna fermata per prelevare l'ex duce del fascismo, prigioniero sul Gran Sasso, a poche decine di chilometri dal percorso effettuato.\nBadoglio si imbarc\u00f2 la mattina del 10, da Pescara, con la corvetta \"Baionetta\" (classe Gabbiano, serie Scimitarra). Poco dopo la corvetta fece sosta nel vicino porto di Ortona, dove si imbarcarono i sovrani e gli altri componenti della spedizione, diretti a Brindisi. Nello stesso giorno l'esercito italiano di stanza a Roma privo di qualunque ordine e disposizione, dopo aver lasciato sul campo oltre 1000 morti, si arrese ai tedeschi.\nBadoglio nella fasi della fuga da Roma dell'8 settembre si \"dimentic\u00f2 opportunamente\" il \"Memoriale Cavallero ben in vista sulla sua scrivania della Presidenza del Consiglio, condannando a morte per mano dei tedeschi il generale Ugo Cavallero da sempre a lui inviso.\nStessa sorte tocc\u00f2 all'intero esercito italiano, lasciato privo di direttive dallo Stato maggiore, si dissolveva nel giro di pochi giorni.\nLa Corte Reale e Badoglio assicuratisi che Brindisi fosse saldamente in mano agli americani vi si stabilirono come la sede del governo che, sotto la tutela dell'Amministrazione Militare anglo-americana, ebbe giurisdizione sulle provincie di Bari, Brindisi, Lecce e Taranto.\nIl 29 settembre 1943 Badoglio firm\u00f2 a Malta il cosiddetto armistizio lungo.\nIl 13 ottobre 1943, infine, per mano del diplomatico Giacomo Paulucci di Calboli, il governo Badoglio dichiar\u00f2 guerra alla Germania.\nGoverno Badoglio II.\nIl primo problema che Badoglio dovette porsi nella nuova sede, fu quello dell'agibilit\u00e0 delle funzioni governative, in quanto diversi ministri erano rimasti a Roma (Guariglia, Ricci, Sorice, De Courten e Piccardi). Il problema fu inizialmente risolto nominando alcuni sottosegretari facenti funzione di ministri. Successivamente, nel febbraio 1944 quando il governo si stabil\u00ec a Salerno, divenuta sede del governo, ricevendo dagli alleati il controllo di tutta l'Italia meridionale liberata, Badoglio provvide alla sostituzione dei Ministri assenti. Lui stesso si assegn\u00f2 il Ministero degli affari esteri.\nIl secondo problema - pi\u00f9 importante - fu quello del riconoscimento politico del governo stesso. Badoglio tent\u00f2 di risolverlo sin dall'ottobre 1943, offrendo l'incarico di ministro degli Esteri a Carlo Sforza, che, rientrato in Patria dopo un esilio durato sedici anni, era accreditato come il personaggio di maggior spicco dell'antifascismo democratico. Sforza pose come condizione l'abdicazione di Vittorio Emanuele III; successivamente, si fece portavoce di una soluzione che avrebbe posto sul trono il nipote infante (Vittorio Emanuele IV) del sovrano, con la reggenza del Maresciallo Badoglio. Quest'ultimo mise al corrente di tale evenienza il sovrano, che, naturalmente, espresse la sua contrariet\u00e0.\nL\"impasse\" fu superato con l'accettazione di una proposta di Enrico De Nicola, cui Sforza ader\u00ec, consistente nel formale mantenimento della titolarit\u00e0 del trono da parte di Vittorio Emanuele III, ma il trasferimento di tutte le funzioni al figlio Umberto, quale Luogotenente del Regno. Tale trasferimento si sarebbe concretizzato con l'ingresso degli alleati nella Roma liberata. Ci\u00f2 consent\u00ec la formazione a Salerno, il 22 aprile 1944, del primo governo politico post-fascista, sostenuto dai sei partiti del Comitato di Liberazione Nazionale, sempre a guida Badoglio. Alla vicepresidenza fu nominato il comunista Palmiro Togliatti; ministri senza portafoglio: Benedetto Croce, Carlo Sforza, il socialista Pietro Mancini e il democristiano Rodin\u00f2. Data la debolezza della sua presidenza, il governo Badoglio II resse solo poche settimane, sino a quando l'8 giugno 1944, con il ritorno a Roma, il maresciallo Badoglio dovette rassegnare le dimissioni nelle mani del nuovo luogotenente del Regno. Gli successe il 18 giugno Ivanoe Bonomi. A questo periodo risale la Badoglieide, canzone partigiana altamente corrosiva che riassume da posizioni decisamente antimonarchiche la vita di Badoglio con collegamenti al presente e al governo Badoglio I, in particolare alle conseguenze dell'applicazione rigorosa da parte del generale Enrico Adami Rossi a Torino della sua circolare sull'ordine pubblico, a firma per\u00f2 del generale Mario Roatta; a seguito di questa circolare varie manifestazioni, a Reggio Emilia e a Bari il 28 luglio 1943 e a Milano il giorno dopo, vennero represse con la forza causando la morte di vari dimostranti.\nAlla fine di giugno del 1944 Badoglio si ritir\u00f2 a Cava de' Tirreni con la nuora e i nipoti (di cui uno liberato al lago di Braies in Alto Adige), che gli furono di conforto nell'assenza del figlio Mario, deportato in Germania e rinchiuso nei campi di concentramento di Mauthausen e Dachau. Sopravvissuto, Mario Badoglio premorr\u00e0 al padre, nel 1953, per i postumi della prigionia. Nel marzo 1946 l'Alta Corte di Giustizia dichiar\u00f2 il Maresciallo decaduto dalla carica di senatore, con la quasi totalit\u00e0 dei componenti dell'assemblea vitalizia. Nel luglio 1948 la Corte di Cassazione conferm\u00f2 tale sentenza.\nAnni del secondo dopoguerra e accusa di crimini di guerra.\nIl trattato di pace sottoscritto il 10 febbraio 1947, prevedeva, all'art. 45, l'impegno, da parte dell'Italia, per assicurare l'arresto e la consegna, ai fini di un successivo giudizio, di tutte le persone accusate di aver commesso o ordinato crimini di guerra. Nel maggio 1948 il governo etiope invi\u00f2 all'apposita commissione dell'ONU per i criminali di guerra, una lista di dieci presunti criminali, comprendente il maresciallo Pietro Badoglio, per il deliberato uso di gas e bombardamento di ospedali della Croce Rossa, ordinato durante la campagna del 1935-36. L'Etiopia si era appellata ad un'altra clausola del Trattato di pace, che indicava un ininterrotto stato di guerra tra essa e l'Italia sin dal 3 ottobre 1935; successivamente (novembre 1948), pertanto, chiese la consegna degli accusati per sottoporli a processo. L'Italia peraltro, riusc\u00ec a ottenere dagli alleati la rinuncia all'applicazione di tali clausole, impegnandosi a provvedere direttamente al giudizio di tutti i presunti criminali, individuati dalla Commissione ONU.\nQuando la Commissione d'inchiesta italiana cominci\u00f2 i lavori (che, peraltro si conclusero con l'archiviazione delle posizioni di tutti gli accusati) il nome di Badoglio non compariva pi\u00f9 in nessun elenco.\nRientrato a Grazzano, dopo la Liberazione, il Maresciallo volle che la casa natia, una volta ristrutturata, diventasse un asilo infantile, intitolato alla mamma Antonietta Pittarelli e destinato ad accogliere gratuitamente i piccoli del paese, riservandosi alcuni locali, da destinare a museo. Nei mesi estivi era lui stesso ad accompagnare i visitatori, illustrando i vari cimeli esposti e le vicende della sua vita militare.\nMorte.\nPietro Badoglio mor\u00ec a Grazzano il 1\u00ba novembre 1956 per un attacco di asma cardiaca. I funerali si svolsero il 3 novembre successivo, anniversario della firma dell'armistizio di Villa Giusti, con la partecipazione dei rappresentanti del governo, delle autorit\u00e0 e con tutti gli onori militari. Nel cimitero di Grazzano Badoglio vi \u00e8 una cappella dove oltre a quella di Pietro Badoglio sono custodite le spoglie di altri familiari.\nNel 1991, dopo la chiusura dell'asilo Pittarelli, la casa natia del Maresciallo d'Italia fu destinata a centro culturale, per conto della Fondazione Badoglio, divenuta proprietaria di tutti i locali.\nAspetti controversi.\nI ruoli ricoperti nella sua carriera militare e in quella politica esposero Badoglio a interpretazioni ostili di diverso orientamento, ma la mole delle critiche rivoltegli \u00e8 tale che desta sensazione: fu mal visto e peggio reputato da destra come da sinistra, dai militari come dai politici, dai repubblicani come dai monarchici, dagli alleati come dai tedeschi. Resta l'uomo che lega indissolubilmente il suo nome a Caporetto, all'iprite e all'8 settembre.\nDel soldato \u00e8 discussa la velocit\u00e0 della carriera. Circa l'utilizzazione dell'iprite, i fatti (sconosciuti allora all'opinione pubblica italiana) sembrarono inaccettabili anche per un tempo nel quale ancora non erano intervenute le profonde mutazioni culturali del dopoguerra e i limiti della morale bellica dell'epoca erano alquanto pi\u00f9 elastici degli odierni.\nNel 1965 fu tolto il segreto di stato alle risultanze dell'apposita commissione d'inchiesta sulla mancata difesa di Roma dell'8-10 settembre 1943. Risult\u00f2 cos\u00ec che i tre commissari, riuniti tra il 1944 e il 1945 sotto la presidenza del comunista Palermo, avevano dato un'interpretazione strettamente militare all'evento, attribuendone la responsabilit\u00e0 al capo di stato maggiore dell'Esercito Mario Roatta e al comandante delle truppe dislocate in Roma generale Giacomo Carboni. Fu cos\u00ec che Badoglio, dopo i fatti di Caporetto e i crimini della campagna d'Etiopia, sfugg\u00ec per la terza volta ai rigori di una Commissione d'inchiesta.\nLa carriera bruciante, la mancanza assoluta di sanzioni (malgrado le sue responsabilit\u00e0 a Caporetto) e la stessa lunga convivenza istituzionale forzosa con Mussolini sono apparsi come segnali di qualche incongruenza che troverebbe spiegazione solo nell'appartenenza di Badoglio alla Massoneria. La rivista ufficiale del Grande Oriente d'Italia, \"Rivista Massonica\", in un numero del 1976, (a pag. 247), conferma l'affiliazione di Badoglio ad una loggia del Grande Oriente d'Italia. Dell'affiliazione massonica di Badoglio sembra convinto anche il generale Luigi Cadorna (capo di stato maggiore dell'Esercito) che il 6 marzo 1917 scrive al figlio Raffaele \u00ab\"A Capello ho dato Badoglio come desiderava. Cos\u00ec sono in pieno tre puntini! Almeno non mi diranno che ho delle prevenzioni!\"\u00bb.\nPer quanto riguarda gli eventi del 25 luglio 1943, relativi alla messa in minoranza di Mussolini nel Gran Consiglio del fascismo e il suo successivo arresto, secondo Peter Tompkins, sarebbe stato determinante il vincolo massonico derivante dall'iniziazione alla Gran Loggia d'Italia degli Alam, che legava ancora dodici dei diciannove consiglieri contrari a Mussolini. Non a caso la vicenda si concluse con il conferimento dell'incarico di capo del governo al \"massone non dichiarato\" Pietro Badoglio, \u00abda parte del \"massone segreto\" di Piazza del Ges\u00f9 Vittorio Emanuele III\u00bb.\nPiemontese (del Monferrato) come il re, sembr\u00f2 avere sempre il costante sostegno dalla Corona, sebbene non sia sempre stato graditissimo nemmeno al Quirinale.\nI racconti di Badoglio.\nA proposito dell'arresto di Mussolini, Badoglio descrisse una versione del colloquio di Villa Ada fra il Re e Mussolini, che non trova suffragio di attendibilit\u00e0 presso gli storici, anche perch\u00e9 il colloquio era a due e nessuno dei (due) presenti ne parl\u00f2.\nDell'armistizio spieg\u00f2 che era stato siglato perch\u00e9 la rete ferroviaria era stata resa inservibile e perch\u00e9 la Germania aveva inviato in Italia truppe non richieste, aveva ridotto le forniture di carbone e si era appropriata di un carico di grano, quest'ultima cosa grave al punto da non lasciare pi\u00f9 tempo da perdere. Contattato Eisenhower, continu\u00f2, \u00ab\"vennero dei patti un po' imbrogliati che non sto a chiarirvi\"\u00bb.\nCirca alcune sue reiterate dichiarazioni riprese da De Felice, secondo le quali Mussolini avrebbe avuto in programma di chiedere un armistizio per il 15 settembre, la circostanza non trova riscontri probanti.\nIl museo.\nLa casa dove nacque e dove mor\u00ec \u00e8 oggi adibita a museo ed \u00e8 di propriet\u00e0 della \"Fondazione Badoglio\".\nLa famiglia Badoglio la vendette nel 1922, ma nel 1937 l'Associazione Mutilati e Invalidi di Guerra di Casale Monferrato la riacquist\u00f2 e la don\u00f2 a Pietro Badoglio.\nBadoglio decise che sarebbe divenuta la sede dell'asilo infantile intitolato alla madre Antonietta Pittarelli, riservandosi una parte come propria abitazione e museo.\nNel 1988 l'Asilo Pittarelli \u00e8 stato chiuso.\nNel 1991 \u00e8 stato costituito il \"Centro Culturale Pietro Badoglio\" (Direttore Alessandro Allemano) che gestisce il Museo Badoglio.\nMatrimonio e figli.\nPietro Badoglio spos\u00f2 a Roma il 26 ottobre 1904 Sofia Valania (Milano, 1884 - Roma, 19 novembre 1942), figlia del colonnello dei granatieri Ferdinando Valania e di sua moglie, Luigia Dobrilla. Da questa unione nacquero i seguenti figli:"}
{"id": "47316", "revid": "125705073", "url": "https://it.wikipedia.org/wiki?curid=47316", "title": "Luigi Facta", "text": "Ha svolto per ultimo l'incarico di presidente del Consiglio prima del governo Mussolini.\nBiografia.\nGiovinezza e carriera da avvocato.\nFiglio di Vincenzo Facta, avvocato e procuratore legale, e di Margherita Falconetto, trascorse gran parte della sua giovinezza studiando: riusc\u00ec a laurearsi in Giurisprudenza presso l'Universit\u00e0 degli Studi di Torino a soli diciotto anni, divenne avvocato nello studio legale ed entr\u00f2 in politica nel 1884, venendo eletto consigliere comunale di Pinerolo, comune di cui fu successivamente sindaco.\nCarriera politica.\nNel 1892 divenne deputato nel collegio della sua citt\u00e0 natale, dove fu puntualmente rieletto nel corso dei successivi trent'anni.\nGiolittiano, membro del Partito Liberale, si autodefiniva \"giolittiano dalla personalit\u00e0 sbiadita\". Nel corso della sua carriera, che lo condusse anche a lavorare saltuariamente come giornalista, ebbe numerosi incarichi politici: fu sottosegretario alla giustizia (1903-1905) e all'interno (1906-1909), per poi divenire ministro delle finanze dal 1910 al 1914.\nAllo scoppio della prima guerra mondiale sostenne le idee dei neutralisti, ma si schier\u00f2 con le necessit\u00e0 nazionali dopo l'entrata del Paese nel conflitto. \nIl figlio era il soldato pilota Giovanni Facta della 10\u00aa Squadriglia da bombardamento \"Caproni\". Il suo aereo fu abbattuto il 29 giugno 1916 dall'Hansa-Brandenburg C.I dell'asso dell'aviazione Heinrich Kostrba (9 vittorie) ed atterr\u00f2 in emergenza oltre le linee italiane a Zocchi di Asiago, distruggendosi e causando la morte di Giovanni.\nDopo la morte in battaglia del figlio, afferm\u00f2 di esser fiero di aver consegnato l'esistenza del ragazzo alla Patria. Nel dopoguerra continu\u00f2 la sua ascesa e venne nominato dapprima ministro della giustizia nel governo Orlando (1919) e successivamente ancora ministro delle finanze nel quinto esecutivo guidato da Giolitti (1920 - 1921).\nPresidente del Consiglio dei ministri.\nIl re Vittorio Emanuele III lo nomin\u00f2 presidente del Consiglio dei ministri il 26 febbraio 1922 (Governo Facta I). Facta (che occup\u00f2 \"ad interim\" anche il ruolo di ministro dell'interno) fu sfiduciato a luglio, ma il re, non riuscendo a trovare nessuno disposto a formare un nuovo governo, rinvi\u00f2 Facta alla Camera, che vot\u00f2 la fiducia il 1\u00ba agosto (Governo Facta II). Facta conserv\u00f2 tale incarico fino al 27 ottobre dello stesso anno. Quando seppe che i fascisti avrebbero organizzato una marcia su Roma, fu dapprima indeciso sul da farsi e successivamente propose al re di promulgare lo stato d'assedio, senza per\u00f2 ottenere la firma del sovrano.\nDimissioni dopo la marcia su Roma.\nFacta non volle mai rivelare a nessuno che cosa fosse successo la notte in cui il re si rifiut\u00f2 di firmare lo stato d'assedio: l'indomani, lui e il governo rassegnarono le dimissioni e Vittorio Emanuele III fece telegrafare a Mussolini che si trovava a Milano di recarsi immediatamente a Roma per formare il nuovo governo. Facta non si oppose al regime e nel 1924 fu nominato senatore del Regno.\nIl giornalista Giovanni Ansaldo, nel suo \"ministro della buona vita\", cos\u00ec spieg\u00f2 perch\u00e9 Giolitti avesse tra i suoi collaboratori un uomo come Facta:"}
{"id": "47317", "revid": "1005847", "url": "https://it.wikipedia.org/wiki?curid=47317", "title": "Antonio Starabba, marchese di Rudin\u00ec", "text": "Fu pi\u00f9 volte ministro e fu presidente del Consiglio dei ministri italiano dal 6 febbraio 1891 al 15 maggio 1892 e dal 10 marzo 1896 al 29 giugno 1898.\nBiografia.\nGiovinezza ed educazione.\nAntonio Starabba, marchese di Rudin\u00ec, nacque a Palermo il 9 aprile 1839 da una nobile famiglia siciliana di rango marchionale, originaria di Piazza Armerina e ostile al dominio borbonico in Sicilia. Infatti suo padre, Francesco Paolo Starabba, appartenente alla famiglia dei principi di Giardinelli, godeva del titolo di marchese di Rudin\u00ec e partecip\u00f2 ai moti siciliani del 1848, presiedendo il comitato di raccolta fondi per l'imminente guerra contro i Borbone. Anche la madre, Livia Statella, era di nobili natali, essendo figlia dei principi di Cassero.\nGiovanissimo, Antonio Starabba di Rudin\u00ec si laure\u00f2 in giurisprudenza all'Universit\u00e0 di Palermo, divenendo avvocato ed entrando a far parte del gruppo di quei giovani nobili siciliani che, insofferenti al dominio borbonico sulla Sicilia, gi\u00e0 nutrivano idee patriottiche filo-sabaude.\nPer questo, il giovane Antonio si un\u00ec, nel 1859, al comitato rivoluzionario che avrebbe in seguito spianato la strada ai trionfi di Garibaldi nell'anno seguente. Il 4 aprile 1860 il giovane di Rudin\u00ec partecip\u00f2 al tentativo di sollevazione rivoluzionaria organizzato a Palermo da Francesco Riso, noto come Rivolta della Gancia, represso duramente nel sangue dalle forze armate borboniche. Il marchese di Rudin\u00ec riusc\u00ec a scampare all'esecuzione imbarcandosi su una nave francese diretta a Genova, dove rimase spettatore degli eventi fino alla conclusione della Spedizione dei Mille.\nDopo la proclamazione del Regno d'Italia il 17 marzo 1861, lavor\u00f2 per un breve periodo a Torino come addetto del Ministero degli Esteri.\nSindaco di Palermo e prefetto.\nNel 1863 rientr\u00f2 a Palermo dove fu consigliere comunale e alla morte di Mariano Stabile, sindaco della citt\u00e0, avvenuta nell'agosto di quell'anno, venne nominato suo successore come sindaco di Palermo. Durante il suo mandato la citt\u00e0 intraprese importanti iniziative nel campo dell'edilizia pubblica, sull'esempio di quanto accadeva nella maggiori citt\u00e0 della penisola, che si stavano ammodernando con il passare del tempo: di sua iniziativa il consiglio comunale palermitano propose i lavori per il taglio di via Roma, oltre a bandire i concorsi per l'assegnazione dei lavori di costruzione di altre importanti opere architettoniche, come il Teatro Massimo Vittorio Emanuele e il Teatro Politeama, vinti, rispettivamente, nel 1864 dall'architetto Giovan Battista Filippo Basile (morto prima dell'inizio dei lavori e succeduto dal figlio Ernesto Basile), e nel 1865 dall'architetto Giuseppe Damiani Almeyda, dopo l'appalto dei lavori assegnato alla ditta piemontese del banchiere Carlo Gallard.\nDi Rudin\u00ec mostr\u00f2 anche una certa tempra come primo cittadino anche nel settembre del 1866, quando mostr\u00f2 una considerevole energia, unita al coraggio personale, nel reprimere la Rivolta del sette e mezzo, provocata da elementi di varia matrice politica, indipendentista, borbonica e repubblicana, che si appoggiarono al malcontento popolare provocato dall'introduzione nell'isola della coscrizione militare, dell'eccessiva imposizione fiscale, dell'incameramento dei beni delle corporazioni religiose. La rivolta scoppi\u00f2 il 16 settembre: il sindaco, scortato da un piccolo seguito di guardie nazionali e granatieri, tent\u00f2 coraggiosamente di affrontare i rivoltosi faccia a faccia, ma dovette ben presto ritirarsi nel Municipio, mentre il suo palazzo in citt\u00e0 venne dato alle fiamme. Pochi giorni dopo arrivarono i rinforzi militari guidati dal generale Raffaele Cadorna, che repressero la ribellione nel sangue entro il 22 settembre 1866.\nIl coraggio e il prestigio acquisito nel governo durante quell'azione lo port\u00f2 nel novembre 1866 alla nomina di prefetto di Palermo, carica in virt\u00f9 della quale oper\u00f2 per reprimere il brigantaggio in tutta la provincia di sua competenza. \nDeputato e ministro.\nNel 1867 fu eletto per la prima volta deputato alla Camera del Regno, per il collegio di Canicatt\u00ec.\nNel 1868 fu nominato prefetto di Napoli, dove mostr\u00f2 notevoli qualit\u00e0 di amministratore e pubblico ufficiale.\nQuesto lo port\u00f2, il 22 ottobre 1869 a essere nominato ministro dell'interno nel gabinetto Menabrea, in sostituzione del dimissionario Luigi Ferraris, sebbene avesse appena 30 anni. Di Rudin\u00ec rimase titolare del dicastero meno di due mesi, fino al 14 dicembre 1869, quando cadde insieme all'esecutivo. Ritornato semplice deputato, si schier\u00f2 politicamente nelle file della Destra pi\u00f9 conservatrice, a cui rest\u00f2 fedele anche durante gli anni del trasformismo operato dal Presidente del Consiglio dei ministri Agostino Depretis, cui partecip\u00f2 anche parte della Destra storica che faceva capo a Marco Minghetti. Fu sempre riconfermato alla Camera, ma senza incarichi di governo parlamentari fino al 10 dicembre 1890 quando fu Vicepresidente della Camera, fino al 6 febbraio 1891.\nAlla morte di Minghetti nel 1886, era divenuto uno dei capi pi\u00f9 autorevoli del partito conservatore di Destra.\nIn tale veste, dopo la morte di Depretis e la scalata al potere di Francesco Crispi il 7 agosto 1887, di Rudin\u00ec rinunci\u00f2 all'opposizione sistematica agli esecutivi di Sinistra, operata dagli esponenti di Destra dopo la \"rivoluzione parlamentare\" del 1876, ma senza appoggiare incondizionatamente il ministero. Anzi, con il conterraneo Crispi ebbe alla Camera spesso dei veri e propri duelli parlamentari: in uno di questi il Presidente del Consiglio, nella sua foga oratoria, arriv\u00f2 a rimproverare al di Rudin\u00ec la sua azione durante la rivolta palermitana del 1866.\nQuando il Governo Crispi II cadde nel gennaio del 1891 a causa dell'introduzione di misure fiscali troppo rigide, il re Umberto I di Savoia affid\u00f2 a di Rudin\u00ec, capo riconosciuto della Destra, l'incarico di formare il nuovo ministero.\nPresidente del consiglio.\nIl nuovo esecutivo entr\u00f2 in carica il 6 febbraio, con di Rudin\u00ec che ricopriva anche il dicastero degli Esteri (e successivamente anche della Marina e dell'Agricoltura, industria e commercio). La sua composizione rifletteva i mutati equilibri politici interni al Parlamento italiano: infatti il nuovo primo ministro dovette formare un governo di coalizione che vedeva insieme ad esponenti conservatori, come Luigi Luzzati alle Finanze e Pasquale Villari alla Pubblica Istruzione, una parte della Sinistra storica capeggiata da Giovanni Nicotera, nominato ministro dell'interno, e che si basava sull'appoggio parlamentare anche di alcuni deputati radicali, come Felice Cavallotti.\nLa sua amministrazione si rivel\u00f2 l'esatto opposto di quella del suo predecessore: alle eccessive spese sostenute dal governo Crispi per gli investimenti industriali e i progetti coloniali, che avevano causato il dissesto del bilancio, contrappose una politica della \"lesina\", volta a ridurre le spese eccessive, specie quelle militari.\nPolitica estera.\nIn politica estera, pur riaffermando i vincoli che legavano l'Italia a Vienna e Berlino tramite la Triplice Alleanza, rovesci\u00f2 il programma di espansione coloniale in Africa. Infatti il presidente del Consiglio negozi\u00f2 con il governo di Londra, in attrito con Roma per ragioni di confine tra l'Eritrea, colonia italiana, e il Sudan inglese, un accordo diplomatico, siglato tra il marzo e l'aprile del 1891, che fissava le frontiere coloniali e sanciva la rinuncia italiana alla citt\u00e0 sudanese di Cassala, occupata qualche tempo prima dagli italiani, ed ai territori situati oltre il fiume Mareb.\nSempre in Africa, il governo italiano ribalt\u00f2 la sua posizione verso il negus Menelik II, appoggiando i tentativi del suo rivale, ras Mangasci\u00e0, di creare un dominio personale nella regione del Tigrai. Anche con la Francia, con cui i rapporti si erano deteriorati durante il governo crispino, di Rudin\u00ec avvi\u00f2 una distensione, anche per ottenere un prestito dalla banca dei Rothschild, poi rifiutato dopo la pretesa francese di conoscere in anticipo i contenuti dell'alleanza italiana con gli Imperi centrali, che Parigi considerava una minaccia alla sua sicurezza. Di Rudin\u00ec non solo rifiut\u00f2, ma anzi rinnov\u00f2 l'alleanza con Germania e Austria il 5 maggio 1891, con un anno di anticipo sulla scadenza del patto, nel quale l'Italia venne equiparata agli altri due Stati firmatari mediante un testo unico, al posto dei due precedenti trattati separati italo-tedesco e italo-austriaco. Un articolo aggiuntivo della nuova Triplice facilitava le ambizioni italiane su Tripoli, la cui eventuale occupazione da parte italiana, prima possibile solo in caso di minaccia francese, ora poteva avvenire senza questa costrizione, previo assenso tedesco.\nPi\u00f9 modesti furono i risultati del di Rudin\u00ec in politica interna, volta al raggiungimento del pareggio di bilancio, che poteva essere ottenuto solo in due modi: o l'inasprimento fiscale, oppure il ridimensionamento delle forze armate e delle spese militari. Alla prima proposta si oppose lo stesso ministro delle Finanze, Giuseppe Colombo, che si dimise il 4 maggio 1892 per protesta, mentre la seconda ipotesi fu osteggiata dagli ambienti conservatori sia della Destra che della Sinistra, oltre che dai militari e dallo stesso re Umberto I, tradizionalmente legato all'esercito. Dopo le dimissioni del suo ministro, Rudin\u00ec present\u00f2 al sovrano le dimissioni sue e del suo governo, ottenendo un reincarico previo consenso delle Camere, ma infine il 14 maggio 1892 l'esecutivo cadde a causa di un voto contrario della Camera sugli stanziamenti militari.\nIl suo posto venne preso da Giolitti, volto nuovo della politica italiana, il cui governo cadde in seguito alla Scandalo della Banca Romana nel dicembre 1893, fatto che determin\u00f2 il ritorno al potere del rivale del di Rudin\u00ec, Francesco Crispi.\nIl politico italiano riprese dunque la sua attivit\u00e0 politica, alleandosi con il leader radicale Felice Cavallotti.\nSecondo mandato.\nDopo la crisi conseguente al disastro di Adua (1\u00ba marzo 1896) di Rudin\u00ec, malgrado l'avversione di Umberto I che mal digeriva il suo disimpegno nella politica coloniale, il 10 marzo venne rinominato Presidente del Consiglio. Nel suo secondo governo, nel quale assunse anche il dicastero dell'interno, entr\u00f2 il generale Ricotti, veterano conservatore, come ministro della guerra. Di Rudin\u00ec il 14 marzo concesse un'amnistia per i reati politici per i moti insurrezionali in Lunigiana e Sicilia, duramente repressi dal suo conterraneo Crispi, e avvi\u00f2 subito trattative per porre termine alla campagna d'Africa Orientale. Nel luglio var\u00f2 un nuovo esecutivo, con Luigi Pelloux ministro della guerra, che rest\u00f2 in carica fino al dicembre 1897.\nConcluse la pace con l'Abissinia con il Trattato di Addis Abeba, firmato il 26 ottobre 1896 da Menelik II per l'Etiopia e da Cesare Nerazzini per l'Italia, che prevedeva l'abolizione del precedente Trattato di Uccialli e la fissazione della linea di confine tra Etiopia ed Eritrea.\nTuttavia mise in pericolo le relazioni con il Regno Unito a causa della pubblicazione non autorizzata di corrispondenza confidenziale diplomatica, in un libro verde sulla questione abissina; poi, per soddisfare il partito anti-coloniale, nel dicembre del 1897 cedette Cassala ai britannici, provocando molta indignazione in Italia. La sua politica interna fu marcata dal contenimento delle pressioni radicali e di Crispi.\nSciogliendo la Camera all'inizio del 1897 e favorendo i candidati radicali nelle elezioni generali, spian\u00f2 la strada agli scontri del maggio 1898 a Milano, la repressione dei quali richiese un notevole spargimento di sangue e lo stato di assedio a Milano, Napoli, Firenze e Livorno. Durante il suo secondo mandato modific\u00f2 il gabinetto ancora pi\u00f9 volte (dicembre 1897, giugno 1898) senza rafforzare la sua posizione politica, l'ultimo dopo le manifestazioni popolari. Fu costretto a dimettersi nel giugno 1898, e gli successe proprio Luigi Pelloux.\nUltimi anni e morte.\nFu ancora rieletto deputato alla Camera nel 1900 e nel 1904, e prese posizione contro la politica giolittiana.\nRitiratosi nel Villino Rudin\u00ec a Roma che aveva fatto progettare all\u2019architetto Ernesto Basile, il marchese mor\u00ec il 7 agosto 1908, a 69 anni. \u00c8 sepolto presso il Cimitero del Verano di Roma.\nEra pronipote del fondatore di Pachino e fu promotore della ripresa economica della zona del sud-est siciliano, che era stata funestata dalla fillossera. Fece arrivare dagli Stati Uniti nuovi vitigni e costru\u00ec a Marzamemi il primo, grande palmento industriale della Sicilia, dotato di vasche sotterranee e di un sistema di pompaggio all'avanguardia.\nFu dichiarato massone dal Gran maestro del Grande Oriente d'Italia Ernesto Nathan in un discorso tenuto al Teatro Costanzi il 21 aprile 1918.\nVita privata.\nFu uno dei grandi proprietari terrieri della Sicilia e gest\u00ec le sue propriet\u00e0 secondo principi liberali, senza mai incorrere in problemi con la manodopera agricola. Si era sposato nel 1864 con la nobildonna francese Maria de Barral, che gli diede due figli: Carlo, che avrebbe sposato una figlia di Henry Labouch\u00e8re e una figlia, Alessandra la quale, dopo esser stata l'amante di d'Annunzio, si far\u00e0 monaca carmelitana.\nMaria de Barral era una donna mite e religiosa, ma godeva di salute malferma, tanto che sar\u00e0 ricoverata per un certo periodo in clinica e morir\u00e0 il 7 febbraio 1896. Dopo la morte della moglie, Di Rudin\u00ec spos\u00f2 in seconde nozze, il 30 luglio 1896, Leonia Incisa Beccaria di Santo Stefano Belbo."}
{"id": "47318", "revid": "1005847", "url": "https://it.wikipedia.org/wiki?curid=47318", "title": "Luigi Pelloux", "text": "Biografia.\nSuo padre Giuseppe (Joseph) Pelloux (1799-1866), medico di La Roche-sur-Foron, in Savoia, prese parte ai moti del 1821 e dovette perci\u00f2 trascorrere diverso tempo in esilio fra Spagna e Francia. Rientrato in Patria, nel 1835 spos\u00f2 Virginie Laffin (1800-1844), figlia d'un importante industriale. Nel 1841 divenne sindaco di La Roche-sur-Foron, mantenendo tale incarico fino al 1860. Nel 1857 fu eletto deputato del collegio di Bonneville al Parlamento del Regno di Sardegna, dove sedette sino al 1860. Favorevole all'annessione della Savoia alla Francia, ottenne da Napoleone III la conferma a sindaco di La Roche-sur-Foron, carica che mantenne sino alla morte.\nDopo l'annessione alla Francia, il suo primogenito Ernesto (1836-1907), banchiere, scelse la cittadinanza francese. I figli minori Leone (1837-1907) e Luigi (1839-1924), scelsero invece di restare fedeli al sovrano sabaudo, prendendo la cittadinanza italiana.\nLuigi, entrato nell'esercito con il grado di tenente di artiglieria nel 1857, fu decorato con la medaglia al valor militare alla battaglia di Custoza nel 1866, e nel 1870 comand\u00f2 la brigata di artiglieri che apr\u00ec la breccia di Porta Pia. Fu eletto alla Camera dei deputati nel 1881 e mantenne il seggio fino al 1895, aderendo al partito della sinistra. Pi\u00f9 volte si dichiar\u00f2 alla Camera come un parlamentare della \"sinistra monarchica\"; fu un oppositore della politica coloniale sia di Agostino Depretis che di Francesco Crispi e della politica militare di Cesare Ricotti Magnani.\nEntr\u00f2 al Ministero della Guerra nel 1870 e nel 1880 ne divenne segretario generale, introducendo molte utili innovazioni nell'esercito. Nel biennio 1882-1884 lavor\u00f2 insieme al suo staff (guidato da Coriolano Ponza di San Martino, capo della Divisione di Stato Maggiore al Ministero) alla riforma dell'Esercito - che prese il nome del ministro della Guerra Emilio Ferrero - con l'obiettivo di rafforzarne la potenza strategica tramite la creazione di due nuovi corpi d'armata. Al momento della sostituzione di Ferrero, la sinistra pentarchica sostenne la nomina di Pelloux a ministro ma Depretis opt\u00f2 per Ricotti. Dopo aver salito tutti i gradi della carriera militare ricevette l'incarico di Capo di Stato Maggiore nel 1896. Fu ministro della guerra nei governi di Rudin\u00ec e Giolitti del 1891 e 1893. Nel luglio 1896 riassunse il dicastero della guerra nel nuovo governo di Rudin\u00ec e in seguito fu nominato senatore.\nNel maggio del 1897 si occup\u00f2 della promulgazione della legge di Riforma dell'Esercito, fissando il limite massimo di spesa a 9.560.000 lire all'anno, ma a dicembre di quell'anno fu sconfitto alla Camera sulla questione delle promozioni degli ufficiali. Dopo aver rassegnato le dimissioni fu inviato nel maggio del 1898 come rappresentante personale del Re a Bari, dove, senza ricorrere alla legge marziale, riusc\u00ec a ristabilire l'ordine dopo i moti popolari.\nDopo la caduta del governo Rudin\u00ec nel giugno del 1898 il generale Pelloux fu incaricato dal re Umberto I di formare un gabinetto in cui assunse anche il dicastero dell'interno. Si dimise nel maggio del 1899 sull'onda dello smacco diplomatico della crisi di San Mun ma fu poi incaricato di formare un nuovo governo. Il nuovo ministero fu decisamente spostato a destra perdendo di conseguenza il possibile appoggio del fronte meno intransigente della Sinistra: Visconti Venosta, indicato da Sidney Sonnino, Antonio Salandra, Giuseppe Mirri e poi Coriolano Ponza di San Martino ne costituirono il solido fronte conservatore. Pelloux prese severe misure repressive contro elementi rivoluzionari nell'Italia meridionale e il suo nuovo governo fu essenzialmente militarista e conservatore.\nLa Legge sulla Pubblica Sicurezza per la riforma delle forze di polizia, ereditata dal governo di Rudin\u00ec, e successivamente promulgata per decreto reale, fu fortemente avversata dal Partito Socialista, che, insieme alla sinistra giolittiano-zanardelliana e all'estrema sinistra socialista, repubblicana e radicale, riusc\u00ec a costringere il generale Pelloux a sciogliere la Camera nel maggio del 1900 e a presentare le dimissioni dopo le elezioni generali di giugno. Nell'autunno del 1901 fu nominato comandante della regione militare di Torino e nel 1905 venne infine collocato a riposo.\nRitiratosi dalla vita pubblica, si trasfer\u00ec a Bordighera, dove mor\u00ec il 26 ottobre 1924.\nNegli anni ottanta del Novecento 182 volumi appartenenti alla sua biblioteca sono stati acquisiti dalla Biblioteca universitaria di Genova. Si tratta di opere di argomento prevalentemente storico e militare.."}
{"id": "47319", "revid": "1005847", "url": "https://it.wikipedia.org/wiki?curid=47319", "title": "Giuseppe Saracco", "text": "Inoltre fu anche un finanziere molto stimato, nominato Cavaliere del Supremo Ordine della Santissima Annunziata da Re Umberto I.\nBiografia.\nLe origini.\nGiuseppe Saracco nacque a Bistagno, in provincia di Alessandria, il 9 ottobre 1821 da Francesco Antonio Saracco, di professione notaio, e da Vittoria Fontana, figlia di proprietari terrieri.\nDopo gli iniziali studi in seminario, il giovane Giuseppe Saracco intraprese gli studi di giurisprudenza, laureandosi all'Universit\u00e0 di Torino; ottenuta l'abilitazione, esercit\u00f2 brillantemente la professione di avvocato, frequentando lo studio di Angelo Brofferio, insieme al quale fu il difensore davanti alla Corte di Cassazione del generale Gerolamo Ramorino, condannato poi alla fucilazione a seguito della disfatta piemontese di Novara del 1849, che pose fine alla Prima Guerra d'Indipendenza.\nCarriera politica.\nSaracco decise, non ancora trentenne, di entrare in politica, candidandosi per il collegio di Acqui al Parlamento Subalpino, risultando eletto il 5 ottobre 1851, ma la sua elezione venne invalidata dalla Camera dei deputati per limiti d'et\u00e0. Tuttavia, alle elezioni suppletive tenutesi due mesi dopo, Saracco venne eletto nello stesso collegio, riuscendo a divenire deputato del Parlamento subalpino.\nOltre alla carica di deputato, Saracco fu a pi\u00f9 riprese e per lunghi anni (dal 1854 al 1867 e dal 1872 al 1889) anche sindaco di Acqui Terme, dove decise e port\u00f2 a termine l'edificazione della \"Bollente\", monumento divenuto il simbolo della citt\u00e0 termale. Alla Camera milit\u00f2 per la Destra storica, formazione politica di Cavour, del quale fu un fervente sostenitore, ma alla sua morte, nel giugno del 1861, ader\u00ec alla Sinistra storica, partito di Rattazzi, divenendo sottosegretario ai Lavori pubblici nel governo dello stesso Rattazzi il 10 marzo 1862. Due anni dopo, il 24 settembre 1864, il ministro Quintino Sella (nonch\u00e9 cognato) lo scelse come segretario generale delle Finanze nel Governo La Marmora II, mentre l'8 ottobre 1865 venne nominato senatore da re Vittorio Emanuele II, guadagnandosi grande notoriet\u00e0 come esperto in materia finanziaria.\nPresidente del Consiglio provinciale di Alessandria e amico di Agostino Depretis, capo della Sinistra dopo la morte di Rattazzi, Saracco vide con favore la sua nomina a Presidente del Consiglio dei ministri del Regno d'Italia nel 1876, criticandone per\u00f2 la politica economica e finanziaria. Infatti, nel 1879, in qualit\u00e0 di relatore del disegno di legge al Senato, riusc\u00ec a rimandare temporaneamente l'abolizione della tassa sul macinato, imposta impopolare che gravava sui consumi ma indispensabile per risanare il deficit statale, divenendo uno strenuo oppositore dell'amministrazione finanziaria del ministro Agostino Magliani, da lui giudicata troppo permissiva.\nDivenuto ministro dei Lavori Pubblici nei governi Depretis VIII (4 aprile-29 luglio 1887) e Crispi I (7 agosto 1887-9 marzo 1889), oltre che negli ultimi due esecutivi varati dal politico siciliano (Crispi III e Crispi IV, durati dal 16 dicembre 1893 al 10 marzo 1896), Saracco riusc\u00ec ad attenuare gli effetti negativi di alcune discutibili iniziative politiche ed economiche di Depretis, oltre ad istituire un pi\u00f9 razionale sistema di partecipazione del governo alla realizzazione di opere pubbliche.\nIl 10 novembre 1898 il ministro fu eletto alla presidenza del Senato, divenendo noto per la sua moderazione ed imparzialit\u00e0; per questo motivo re Umberto I lo scelse, il 24 giugno 1900, per formare un governo di pacificazione nazionale dopo la crisi istituzionale che aveva causato la caduta del gabinetto Pelloux. L'ottuagenario politico italiano riusc\u00ec nell'impresa di formare un nuovo ministero, che si avvi\u00f2 ad una politica di conciliazione tra le forze conservatrici e quelle pi\u00f9 democratiche, ma il periodo del suo mandato fu funestato dall'assassinio del re Umberto I, avvenuto il 29 luglio 1900 a Monza, ad opera dell'anarchico Gaetano Bresci; il governo condann\u00f2 risolutamente il gesto, ottenendo l'appoggio di tutte le forze politiche compreso il Partito Socialista Italiano.\nOttenuto il reincarico dal nuovo sovrano Vittorio Emanuele III, Saracco mantenne l'indirizzo politico liberale del governo, anche in seguito alla crisi che si verific\u00f2 all'inizio dell'anno seguente: il 18 dicembre 1900, infatti, il prefetto di Genova Garroni aveva decretato lo scioglimento della locale Camera del Lavoro perch\u00e9 fondata senza autorizzazione. Il Presidente del Consiglio approv\u00f2 il gesto del prefetto, ma cos\u00ec facendo scaten\u00f2 nella citt\u00e0 ligure agitazioni tra i lavoratori portuali, che indissero uno sciopero generale per protestare contro lo scioglimento della Camera del Lavoro. Dopo alcuni giorni di incertezza assoluta, il governo revoc\u00f2 il decreto del prefetto Garroni, ma ci\u00f2 scaten\u00f2 alla Camera le proteste dell'opposizione conservatrice, che vot\u00f2 il 7 febbraio un emendamento contrario al governo, contestando all'esecutivo un atteggiamento troppo debole in occasione dello sciopero dei portuali di Genova. Di conseguenza, il Governo Saracco si dimise, venendo succeduto da Giuseppe Zanardelli.\nDopo le dimissioni, Saracco riassunse il 24 febbraio 1901 la carica di presidente del Senato ma, all'avvento del governo Giolitti nel 1904, non venne riconfermato in questa posizione.\nUltimi anni.\nDopo le dimissioni si ritir\u00f2 nel Monferrato e nella nat\u00eca Bistagno, dove, come Giosu\u00e8 Carducci, ne apprezz\u00f2 i bei boschi piemontesi. Pass\u00f2 gli ultimi anni della sua vita ad amministrare le vaste propriet\u00e0 agrarie di famiglia.\nMor\u00ec a Bistagno, sua citt\u00e0 natale, il 19 gennaio 1907, ad 85 anni.\nVita privata.\nGiuseppe Saracco si spos\u00f2 due volte: la prima con Virginia Sella, cugina del ministro Quintino Sella, sposata nel 1872 e deceduta quattro anni dopo; dopo la sua morte, si rispos\u00f2 con Luigia Scarampi, che gli diede un figlio, Francesco, morto ancora piccolo.\nDediche.\nLa citt\u00e0 di Acqui Terme gli ha dedicato una statua bronzea, inaugurata nel 1922 ed opera dello scultore Giulio Monteverde, amico di Saracco e come lui nativo di Bistagno.\nRe Umberto I lo insign\u00ec della suprema onorificenza del Collare della Santissima Annunziata il 1\u00ba gennaio 1900.\nGiudizio storico.\nDi lui ci ha lasciato un curioso ed ironico ritratto il Re Vittorio Emanuele III: \u00abSaracco, sotto apparenze liberali, era molto reazionario. Vecchio uomo, non s'era fermato nemmeno al 1848; la sua cultura e la sua vita erano quelle del periodo della rivoluzione francese, e gli uomini fra i quali pareva vivesse erano Royer-Collard, Barras e simili. Aveva studiato da prete, poi prese due mogli; nei suoi discorsi, oltre ai continui ricordi dei tempi di Luigi Filippo, c'erano sempre citazioni dei Salmi della Bibbia. Era incapace di qualsiasi favore a chicchessia. Si trincerava in un severissimo riserbo, sproporzionato alla causa. \"Questo non si pu\u00f2 fare\" diceva, ripetendolo come un intercalare in piemontese: \"Ma l'on peul nen fese\".\u00bb."}
