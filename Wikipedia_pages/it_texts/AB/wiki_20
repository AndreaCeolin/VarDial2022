{"id": "42717", "revid": "1543377", "url": "https://it.wikipedia.org/wiki?curid=42717", "title": "Suiko", "text": "Gli eventi e le date che la riguardano sono riportate negli e nelle , testi che furono compilati all'inizio dell'VIII secolo.\nFu la prima donna a salire sul trono del crisantemo. Il suo regno fu caratterizzato da grandi avvenimenti in campo sociale, culturale e religioso, che trasformarono il paese in un periodo che fu tra i pi\u00f9 fiorenti della storia giapponese. I \"Nihongi\" la descrivono come una donna di rara bellezza.\nBiografia.\nOrigini.\nEra una delle figlie dell'imperatore Kinmei e della principessa Katashi-hime, figlia dell'\"\u014comi\" (Primo Ministro) Soga no Iname. Il suo nome alla nascita era principessa Nukatabe (\u984d\u7530\u90e8\u7687\u5973).\nNel 571, a 18 anni, spos\u00f2 come seconda consorte il principe ereditario e suo fratellastro da parte di padre Nunakuro no Futotamashiki, che sarebbe poi divenuto imperatore nel 572, con il nome postumo di Bidatsu. Nello stesso anno mor\u00ec la prima consorte, Hiro-Hime, e Nukatabe divenne la nuova imperatrice consorte. Ebbe dal sovrano due figli e cinque figlie.\nDopo la morte di Bidatsu, nel 585, Suiko gioc\u00f2 un ruolo importante nella scena politica giapponese, grazie all'appoggio dello zio, il nuovo \u014comi Soga no Umako, figlio di Iname. Il fratello Yomei, fervente buddhista, sal\u00ec al trono dopo Bidatsu, e durante il suo breve regno (585-587) promosse l'adozione a corte del buddhismo, ma le lotte intestine tra i clan imperiali ostacolarono i suoi progetti.\nAntefatti al suo regno.\nDa alcuni decenni si era scatenata una lotta per il potere tra i diversi clan della corte di Yamato, che aveva unificato sotto le sue insegne il paese. La disputa aveva anche connotati religiosi, con il tentativo da parte di alcune famiglie di introdurre a corte il buddhismo, avversato dai clan legati alla tradizione shintoista.Le famiglie che si distinsero in tale scontro furono:\nAlla morte dell'imperatore Yomei, avvenuta nel quarto mese lunisolare del 587, si scaten\u00f2 un conflitto per la successione. I Mononobe ed i Nakatomi tentarono di favorire l'ascesa al trono del principe Anahobe, fratellastro di Nukatabe, mentre Soga no Umako, capo del clan Soga, si oppose al progetto dei rivali e sostenne la candidatura del principe Hatsusebe, fratello di Anahobe.\nLa contrapposizione fu radicale e si risolse con la battaglia di Shigisan, che si svolse nel 587 lungo il fiume Ekagawa, nella provincia di Kawachi, l'odierna parte sud-orientale della prefettura di Osaka. Lo scontro vide il trionfo dell'armata Soga e la distruzione del clan Mononobe, il cui capo, Moriya, trov\u00f2 la morte assieme al principe Anahobe ed al capo-clan dei Nakatomi.\nL'evento ebbe come conseguenza l'ascesa al trono del crisantemo di Hatsusebe, che divenne imperatore con il nome Sushun. Fu l'inizio dell'incontrastato dominio della scena politica da parte di Soga no Umako, che fece del buddhismo la religione ufficiale di corte.\nIl regno di Sushun ebbe inizio nel 587, terminando poi nel 592, in quell'arco di tempo, Soga no Umako, in piena autonomia e con l'aiuto di Nukatabe e del principe Sh\u014dtoku, fervente buddhista e nipote di Sushun, inizi\u00f2 a cambiare il volto del paese e l'organizzazione statale.\nNel 588 venne costruito l'H\u014dk\u014d-ji, detto anche Asukadera, il pi\u00f9 grande complesso templare buddhista costruito in Giappone fino ad allora, e furono intensificati i rapporti commerciali, culturali e diplomatici con i tre regni di Corea e la Cina della dinastia Sui. Vennero inoltre gettate le basi per la nuova amministrazione dello stato, che venne impostata sul modello cinese, influenzato dal pensiero buddhista e confuciano.\nSushun si rese conto di essere una pedina nelle mani di Soga no Umako e ne progett\u00f2 l'assassinio. Quando questi se ne accorse, lo precedette e assold\u00f2 il sicario , che uccise l'imperatore nel 592.\nAscesa al trono.\nAlla morte di Sushun, gli succedette la sorellastra Nukatabe, che divenne imperatrice con il nome Toyomike Kashikiya Hime no Mikoto, mentre il nome Suiko le sarebbe stato dato postumo. Soga no Umako le affianc\u00f2 l'anno dopo come reggente il principe Umayado, detto anche Sh\u014dtoku, nipote di Suiko, la quale gli diede in moglie una delle sue figlie, Uji no Shitsukai. Ebbe inizio un periodo di pace e prosperit\u00e0 per il Giappone e per la sua corte, logorata da decenni di lotte intestine fra i suoi clan.\nA Suiko fu attribuito molto tempo dopo la morte l'attuale titolo imperiale di , che secondo buona parte della storiografia fu introdotto per il regno dell'imperatore Tenmu. Il suo titolo fu , oppure anche \"grande regina di Yamato\" (\u30e4\u30de\u30c8\u5927\u738b/\u5927\u541b).\nI clan dell'antica provincia di Yamato, che corrisponde all'attuale prefettura di Nara, costituirono il regno che, nel periodo Kofun (250-538), si espanse conquistando buona parte dei territori delle isole di Honsh\u016b, Ky\u016bsh\u016b e Shikoku. A seguito di tali conquiste, ai sovrani di Yamato fu riconosciuto il titolo di di Yamato. Fu solo a partire dal VII secolo che il \"grande regno\" venne chiamato impero, ed il titolo di imperatore fu esteso a tutti i sovrani precedenti della dinastia.\nQuando sal\u00ec al trono, Suiko spost\u00f2 la capitale dall'odierno distretto di Shiki alla vicina Asuka ky\u014d, la capitale classica dell'omonimo periodo Asuka. La corte si insedi\u00f2 nel nuovo palazzo Toyura, secondo la tradizione che vedeva di cattivo auspicio per un imperatore giapponese risiedere nello stesso palazzo del defunto predecessore. Nel 603 la corte si spost\u00f2 ancora, insediandosi a palazzo Owarida, fatto costruire sempre ad Asuka Ky\u014d.\nFu ripresa la strada delle riforme cominciate durante il regno del suo predecessore e vennero raggiunti grandi traguardi, grazie alla fine delle lotte che avevano dilaniato la corte per molti anni. L'amministrazione statale venne rifondata, il buddhismo divenne religione di corte, ebbero un grande sviluppo le arti e gli studi, e gli scambi commerciali e diplomatici con l'estero si moltiplicarono.\nFervente buddhista, poco prima di diventare imperatrice Suiko si era fatta monaca ed aveva trascorso un periodo in monastero. Viene ricordata come una sovrana saggia e giusta; malgrado che le iniziative pi\u00f9 importanti fossero state prese da Umayado e Soga no Umako, lei seppe ritagliarsi importanti spazi ed affermare la propria personalit\u00e0. Affianc\u00f2 Umayado nella diffusione del buddhismo, prendendo parte alle delibere ad essa relative, come quelle che decretarono la costruzione dei templi.\nIl reggente Umayado.\nDurante il regno di Suiko, il reggente Umayado si rese protagonista di eventi epocali che avrebbero trasformato il Giappone in un paese moderno, allineandolo ai grandi stati del continente sotto ogni profilo. Le sue opere, ispirate dai modelli cinesi e dal pensiero confuciano, che sono riportate negli annali del Giappone Nihongi, fecero di lui uno dei personaggi pi\u00f9 venerati dai giapponesi. \u00c8 tuttora considerato protettore del paese, della casa imperiale e della fede buddhista.\nAppena fu nominato reggente, fece costruire il grande complesso templare buddhista , il primo eretto a spese dello stato in Giappone, e tuttora uno dei pi\u00f9 famosi del paese. Fu costruito nei pressi del porto imperiale di Naniwa, l'odierna Osaka, per dimostrare ai visitatori d'oltremare lo splendore della corte e del paese intero. Volle che attorno ai templi avessero sede le nuove , che avevano lo scopo di innalzare il livello di civilizzazione del paese: il Ky\u014dden-in (istituto per la religione e l'istruzione), l'Hiden-in (istituto di assistenza sociale), il Ry\u014dby\u014d-in (ospedale), ed il Seiyaku-in (farmacia). In seguito, avrebbe fatto costruire altri templi importanti, tra cui l'H\u014dry\u016b-ji, eretto nei territori della sua famiglia, a Ikaruga.\nFece riorganizzare i ranghi della societ\u00e0 secondo criteri ispirati al confucianesimo, assegnando i pi\u00f9 alti in base ai meriti, e non pi\u00f9 in base alle discendenze familiari. Nel 604 compil\u00f2 la costituzione di 17 articoli, che fissava i codici di comportamento di governanti e sudditi nell'ambito di una societ\u00e0 buddhista, e che sarebbe rimasta in vigore fino al 1890.\nFu un grande studioso e, dopo aver appreso il sistema di scrittura cinese, lo introdusse a corte. Tra le sue composizioni letterarie spiccano i commenti al Sutra del Loto ed al Vimalak\u012brti Nirde\u015ba S\u016btra. Allo scopo di formare la nuova classe dirigente, invi\u00f2 diplomatici e studenti alla corte dei regnanti Sui cinesi, che approvarono il suo operato e riconobbero lo stato giapponese.\nFu celebre una sua missiva del 607 all'imperatore cinese Sui Yangdi, nel cui indirizzo, oltre a mettere sullo stesso piano l'allora nuovo impero giapponese con quello millenario cinese, compariva per la prima volta l'attuale nome del (origine del sole):\nUmayado mor\u00ec nel 622, 6 anni prima di Suiko.\nAltri eventi del regno di Suiko.\nNel 594 Suiko promulg\u00f2 l'editto dei tre fiorenti tesori, che proclamava il buddhismo religione ufficiale del paese.\nUn potente terremoto rase al suolo molte abitazioni nella zona della capitale Asuka Ky\u014d nel 599.\nNel 604 l'imperatrice ordin\u00f2 l'adozione del calendario cinese.\nNel 624, Suiko rifiut\u00f2 di concedere un terreno imperiale a Umako no Soga, a conferma dell'autonomia dell'imperatrice dal potente ministro.\nGli ultimi anni del regno.\nSuiko regn\u00f2 fino alla morte, avvenuta a palazzo Owarida nel 628, quando aveva 74 anni. Pass\u00f2 gli ultimi anni di vita senza il conforto dei figli, che morirono prima di lei, di Umayado, deceduto nel 622 e di Soga no Umako, deceduto nel 624.\nPoco prima di morire chiam\u00f2 a s\u00e9 e diede dei consigli ai due principi candidati alla sua successione, Tamura, figlio del primogenito che Bidatsu ebbe con la prima consorte, e Yamashiro, figlio primogenito di Umayado. Non si pronunci\u00f2 per\u00f2 su chi fosse il suo prescelto.\nDopo la sua morte, avvenuta il 15 aprile del 628, si apr\u00ec una lotta tra le due fazioni del clan Soga che appoggiavano i due principi. Ebbe la meglio il principe Tamura, che nel 629 sal\u00ec al trono con il titolo di imperatore Jomei.\nSecondo i \"Nihongi\", le spoglie dell'imperatrice Suiko sono state sepolte nel \"Shinaga no Yamada no misasagi\" a lei dedicato, che si trova a Taishi, nel distretto di Minamikawachi, nella parte sud-orientale della prefettura di Osaka.\nGenealogia.\nEbbe figli unicamente dall'imperatore Bidatsu:"}
{"id": "42719", "revid": "1652635", "url": "https://it.wikipedia.org/wiki?curid=42719", "title": "Tom Cruise", "text": "La rivista \"Forbes\" lo classifica come una delle celebrit\u00e0 pi\u00f9 famose al mondo nel 2006. Nella sua carriera da attore \u00e8 stato candidato per tre volte ai Premi Oscar, nella categoria di miglior attore protagonista per \"Nato il quattro luglio\" e \"Jerry Maguire\" e di miglior attore non protagonista per \"Magnolia\", vincendo tre Golden Globe per i tre film citati. La maggior parte della critica cinematografica lo considera tra le pi\u00f9 grandi \"star\" dell\"action\" di sempre.\nIl suo primo grande successo \u00e8 stato il film del 1983 \"Risky Business - Fuori i vecchi... i figli ballano\", che \u00e8 stato descritto \"un classico della Generazione X e l'inizio di una carriera costruttiva\" per l'attore. L'economista Edward Jay Epstein sostiene che Cruise sia uno dei pochi produttori (gli altri sono George Lucas, Steven Spielberg e Jerry Bruckheimer) che sono stati capaci di garantire il successo di un miliardo di dollari. Dal 2005 Cruise e Paula Wagner sono stati nominati responsabili della United Artists Studio: Cruise come produttore e Wagner come capo esecutivo. L'attore \u00e8 anche noto per la sua adesione e il suo sostegno a Scientology. Le sue notevoli critiche pubbliche nei confronti della psichiatria e dell'uso di farmaci anti-depressivi hanno suscitato polemiche e interesse da parte dei media.\nBiografia.\nNacque il 3 luglio 1962 a Syracuse, New York, figlio di Mary Lee Pfeiffer, un'insegnante di educazione fisica, e di Thomas Cruise Mapother III, un ingegnere elettronico morto di cancro nel 1984; i suoi genitori divorziarono quando lui aveva 11 anni. Ha origini inglesi, irlandesi e tedesche, derivanti dai suoi bisnonni paterni, William Reibert e Charlotte Louise Voelker; e, presumibilmente, anche una derivazione dal Galles dal suo trisavolo paterno, Dylan Henry Mapother, il quale emigr\u00f2 da Flint, in Galles, a Louisville, nel Kentucky nel 1850. Ha due sorelle, una maggiore, Lee Anne, nata a Louisville, e una minore, Cass, nata a Syracuse. Alto 169 centimetri, vegetariano, Cruise \u00e8 cugino di primo grado dell'attore William Mapother (il nome di Cruise \u00e8 infatti Thomas Cruise Mapother IV), che \u00e8 apparso insieme con lui in cinque film.\nFrequent\u00f2 la scuola pubblica \"Robert Hopkins\" per i gradi 3, 4 e 5 e la scuola media \"Henry Munro\" per il grado 6, a Gloucester, ora Ottawa, nell'Ontario. All'et\u00e0 di 7 anni gli venne diagnosticata una forma piuttosto seria di dislessia, che miglior\u00f2 con l'et\u00e0 adulta. La famiglia visse nel sobborgo Gloucester di Beacon Hill, il padre divenne consulente di Difesa per le forze armate canadesi. Cruise entr\u00f2 presto nel teatro della scuola \"Robert Hopkins\", con la supervisione dell'insegnante George Steinburg.\nMentre si allenava per partecipare a una competizione locale di wrestling, decise di perdere peso per poter rientrare nelle categorie previste dalla gara, correndo su e gi\u00f9 per le scale di casa. Uno scivolone gli caus\u00f2 la lesione di un tendine e cos\u00ec s'interess\u00f2 ad altre attivit\u00e0. Decise quindi di provare a partecipare a una produzione scolastica di \"Bulli e pupe\". Tom si dimostr\u00f2 all'altezza del ruolo di Nathan Detroit e in quell'occasione tir\u00f2 fuori il talento che sarebbe stato in seguito la chiave del suo successo. Decise quindi di trasferirsi a New York per diventare attore e il padre gli domand\u00f2: \"Quanto mi coster\u00e0 tutto ci\u00f2?\". Si trasfer\u00ec quindi a New York all'et\u00e0 di diciassette anni e si ripromise di divenire famoso entro tre anni. Grazie alla sua interpretazione in \"Bulli e Pupe\" ebbe il suo primo agente; Tobe Gibson che gli consigli\u00f2 il nome d'arte Tom Cruise.\nCarriera.\nA New York s'iscrisse ai corsi serali della scuola di recitazione \"Neighborhood Playhouse\", viveva in un appartamento in condivisione cercando di sbarcare il lunario con lavoretti. Al rinnovo del contratto, decise di cambiare agente. Il suo nuovo agente lo fece volare a Los Angeles per il \"casting\" di una \"sit-com\" e successivamente lo fece apparire in \"Amore senza fine\", di Franco Zeffirelli, che fu l'esordio cinematografico di Cruise.\nIncominci\u00f2 a quel punto una carriera da fotomodello, quando si accorse per\u00f2 che diverse sue foto erano finite in un giornale gay, smise di fare quel lavoro, che gli garantiva una certa entrata. Tom decise di tornare a Glen Ridge, ma prima fece un provino per \"Taps - Squilli di rivolta\", dove interpret\u00f2 David Shawn per volere del produttore Stanley Jaffe e fu per lui il suo primo ruolo importante. Tom fu convinto dal suo agente a interpretare nel 1982 \"Un week-end da leone\", commedia sexy vietata ai minori. Il film per\u00f2 non fu ben accolto n\u00e9 dalla critica n\u00e9 dal pubblico. Tom si trasfer\u00ec a Los Angeles e firm\u00f2 un contratto con un nuovo agente, Paula Wagner. Partecip\u00f2 quindi al \"cast\" per il film \"I ragazzi della 56\u00aa strada\" di Francis Ford Coppola aggiudicandosi il ruolo di Steve Randle, accanto ad altri giovani attori quali Matt Dillon, Emilio Estevez, Rob Lowe, Ralph Macchio, Patrick Swayze e C. Thomas Howell. Fece poi un provino per \"Risky Business - Fuori i vecchi... i figli ballano\" ottenendo il suo primo ruolo da protagonista e una certa notoriet\u00e0. Nel 1983, sul set di \"Risky Business\", conobbe Rebecca De Mornay, con la quale ebbe una relazione di circa due anni.\nDopo aver interpretato nel 1985 Jack in \"Legend\" di Ridley Scott, gli fu proposta la parte del tenente Pete \"Maverick\" Mitchell in \"Top Gun\" di Tony Scott nel 1985, film grazie al quale divenne una \"star\", e nello stesso anno si aggiudic\u00f2 la Walk of Fame. \"Top Gun\" fu campione di incassi nel 1986 e stabil\u00ec il record di prenotazione per l'acquisto del VHS. Nel 1986 \u00e8 protagonista, con Paul Newman, ne \"Il colore dei soldi\". Nel 1988 interpreta il film \"Cocktail\", successo di critica e di pubblico. Sempre nello stesso anno \u00e8 protagonista, insieme con Dustin Hoffman, in \"Rain Man - L'uomo della pioggia\". Nel film Cruise interpreta Charlie Babbit, imprenditore e venditore di auto da corsa, che scopre di avere un fratello autistico. \u00c8 il 1989 l'anno in cui Tom viene consacrato come attore versatile e di grande talento. Infatti l'interpretazione del veterano del Vietnam Ron Kovic in \"Nato il quattro luglio\" di Oliver Stone, gli vale un Golden Globe come miglior attore e la sua prima \"nomination\" al premio Oscar.\nNel 1990 la rivista \"People\" lo classifica come l'uomo vivente pi\u00f9 \"sexy\" dell'anno, all'et\u00e0 di 28 anni. Tom Cruise, considerato da molte persone l'uomo pi\u00f9 bello del mondo, prosegue la sua carriera interpretando ruoli con sfaccettature molto diverse. Agli inizi degli anni novanta, sul \"set\" di \"Giorni di tuono\", Cruise conosce Nicole Kidman, che diventer\u00e0 sua moglie e con la quale lavorer\u00e0 nel film \"Cuori ribelli\". Negli anni seguenti, Tom recita in pellicole di enorme successo, come \"Codice d'onore\", accanto a Jack Nicholson e Demi Moore, \"Il socio\" di Sydney Pollack e \"Intervista col vampiro\", dove recita in coppia con Brad Pitt.\nVerso la met\u00e0 degli anni novanta, Cruise \u00e8 ormai uno degli attori pi\u00f9 quotati di Hollywood e torna a sbancare i botteghini come l'agente Ethan Hunt in \"\" di Brian De Palma. Sempre nello stesso anno \u00e8 il protagonista del film sportivo \"Jerry Maguire\", dove interpreta un \"manager\" sull'orlo del fallimento. Questa interpretazione gli fa guadagnare la sua seconda \"nomination\" all'Oscar come miglior attore protagonista. Il 16 luglio 1999 esce nelle sale \"Eyes Wide Shut\", ultimo film del regista Stanley Kubrick e interpretato da Tom Cruise e da sua moglie Nicole Kidman. La lavorazione del film \u00e8 durata ben tre anni, facendogli rinunciare al ruolo di protagonista in \"Matrix\". Sempre nel 1999 l'interpretazione del guru misogino in \"Magnolia\" gli fa ricevere la terza \"nomination\" all'Oscar (la prima come miglior attore non protagonista) e il suo terzo Golden Globe, sempre nelle categoria \"miglior attore non protagonista\".\nNel 2000 gira il seguito di ' e l'anno seguente \"Vanilla Sky\". Nel 2002 gira \"Minority Report\" di Steven Spielberg, tratto dall'omonimo romanzo di Philip K. Dick e narra il documentario \"Space Station 3D\". Nel 2003 \u00e8 protagonista in \"L'ultimo samurai\", per la regia di Edward Zwick. Dopo aver lavorato con il regista Michael Mann in \"Collateral\" nel 2004, la coppia Cruise-Spielberg d\u00e0 vita a \"La guerra dei mondi\" (2005). Nel 2006, riprende il suo ruolo di Ethan Hunt nel terzo capitolo della serie ', mentre nel 2007 gira \"Leoni per agnelli\" con Meryl Streep, diretto e interpretato da Robert Redford, il 19 luglio c'\u00e8 il primo ciak del film \"Operazione Valchiria\" diretto da Bryan Singer, tormentato da alcune polemiche riguardo alla sua interpretazione del colonnello Claus von Stauffenberg che complotta per uccidere Hitler. Nel 2008 esce \"Tropic Thunder\", con un cameo di Cruise che interpreta la parte di un produttore cinematografico, Les Grossman.\nNel 2006 viene pubblicata la biografia non autorizzata \"\" a firma del critico cinematografico inglese Iain Johnstone; per festeggiare i trent'anni di carriera, l'8 maggio 2008 viene messo online il suo sito ufficiale.\nNel 2010, Cruise comincia le riprese della commedia d'azione \"Innocenti bugie\", accanto a Cameron Diaz e i due tornano a recitare insieme dopo \"Vanilla Sky\" del 2001. Sempre nel 2010 l'attore conferma che interpreter\u00e0 per la quarta volta il ruolo dell'agente Ethan Hunt, in \"\". Il film \u00e8 un successo, incassando molto di pi\u00f9 degli altri tre episodi, diventando anche per l'attore il film di maggior incasso da lui interpretato. All'inizio del 2012 Tom Cruise entra per primo nel \"cast\" del film \"Rock of Ages\", nel ruolo della \"rockstar\" Stacee Jaxx, adattamento del \"musical\" omonimo diretto da Adam Shankman e prodotto da New Line/Warner Bros., uscito in Italia il 20 giugno 2012. Sempre nel 2012 l'attore \u00e8 protagonista del film \"Jack Reacher - La prova decisiva\" tratto dal romanzo \"La prova decisiva\" di Lee Child, uscito nelle sale italiane il 3 gennaio 2013.\nNel 2012 Tom Cruise \u00e8 diventato l'attore pi\u00f9 pagato di Hollywood, avendo guadagnato in tutto l'anno 75 milioni di dollari e battendo Leonardo DiCaprio che si \u00e8 classificato secondo. Ad aprile 2013 l'attore \u00e8 stato sui grandi schermi con il film \"Oblivion\", scritto e diretto da Joseph Kosinski. Nel 2014 \u00e8 il protagonista del film \"Edge of Tomorrow - Senza domani\" accanto all'attrice Emily Blunt, la pellicola \u00e8 l'adattamento cinematografico della \"light novel\" \"All You Need Is Kill\", scritta da Hiroshi Sakurazaka nel 2004. Sempre all'inizio del 2014 Tom Cruise annuncia l'uscita di un quinto capitolo della saga \"\", con la regia affidata a Christopher McQuarrie.\nNel 2015 invece l'attore finisce di girare un \"thriller\" dal titolo \"Barry Seal - Una storia americana\" diretto da Doug Liman che sar\u00e0 nelle sale solo nel 2017; sempre nel 2015 comincia a girare il \"sequel\" di \"Jack Reacher - La prova decisiva\" con questa volta alla regia Edward Zwick, che aveva gi\u00e0 lavorato alla regia con Tom nel film \"L'ultimo samurai\", la cui data d'uscita \u00e8 il 21 ottobre del 2016 e s'intitola \"Jack Reacher - Punto di non ritorno\". Inoltre, nel 2017, \u00e8 protagonista nel film \"La mummia\", \"reboot\" dell'omonimo film del 1999 diretto da Stephen Sommers e prodotto dalla Universal Pictures. Nell'agosto dello stesso anno viene inserito dalla rivista \"Forbes\" al settimo posto degli attori pi\u00f9 pagati, con un introito di 43 milioni di dollari. Nel 2018 torna a vestire i panni di Ethan Hunt nel sesto capitolo della saga di \"Mission Impossible\", dal titolo \"\". Durante le riprese l'attore prese lezioni di volo e gir\u00f2 lui stesso le scene senza bisogno di \"stuntman\".\nVita privata.\nIl 9 maggio 1987 si spos\u00f2 per la prima volta con l'attrice Mimi Rogers. Seguace della religione di Scientology, \u00e8 molto probabile che fu proprio Rogers a convincere il consorte ad aderire a questo credo, scelta questa che Cruise conferm\u00f2 anche dopo il divorzio, avvenuto il 4 febbraio del 1990.\nNel novembre 1989, sul set del film \"Giorni di tuono\", conobbe l'attrice Nicole Kidman e, dopo un fidanzamento molto breve, i due si sposarono il 24 dicembre 1990. Il matrimonio con la Kidman dur\u00f2 circa dieci anni, fino al divorzio avvenuto l'8 agosto 2001. Uno dei motivi pare sia stato di natura religiosa: mentre Cruise ader\u00ec con passione alla religione di Scientology, la Kidman continu\u00f2 a rimanere legata al cattolicesimo e desiderava il battesimo per i figli, posizione ostacolata dal marito. I due adottarono due figli: Isabella Jane (nata nel 1992) e Connor Anthony (nato nel 1995). Kidman, in un'intervista concessa nel 2007, ha rivelato alla stampa di aver avuto due aborti durante il matrimonio, uno agli inizi e uno negli ultimi mesi.\nDopo il divorzio, Cruise ebbe relazioni con l'attrice Pen\u00e9lope Cruz, conosciuta sul set di \"Vanilla Sky\", dal 2001 al 2004, e con l'attrice Nazanin Boniadi. Nell'aprile 2005 cominci\u00f2 a frequentare l'attrice Katie Holmes, da cui ha avuto una figlia, Suri, nata il 18 aprile 2006. La coppia si spos\u00f2 il 18 novembre dello stesso anno, in Italia. Nel 2012 divorzi\u00f2 da Katie Holmes e i due raggiunsero un accordo circa l'affidamento della figlia e il mantenimento (anche se l'attore ha deciso nel 2014 di non vedere pi\u00f9 la figlia). Poich\u00e9 la legge di New York richiede che tutti i documenti di un divorzio restino sigillati, gli esatti termini della transazione non sono disponibili al pubblico.\nDoppiatori italiani.\nNelle versioni in italiano dei suoi film, Tom Cruise \u00e8 stato doppiato da:"}
{"id": "42720", "revid": "125674825", "url": "https://it.wikipedia.org/wiki?curid=42720", "title": "A Beautiful Mind", "text": "A Beautiful Mind \u00e8 un film del 2001 diretto da Ron Howard, dedicato alla vita del matematico e premio Nobel John Forbes Nash jr., interpretato da Russell Crowe, e liberamente ispirato all'omonima biografia di Sylvia Nasar, pubblicata in Italia col titolo \"Il genio dei numeri\".\nTrama.\nNel 1947, il diciannovenne e talentuoso matematico John Nash entra all'Universit\u00e0 di Princeton. Refrattario a instaurare rapporti sociali, Nash ha solo un amico: Charles Herman, il suo compagno di stanza. Ossessionato dal pensiero di trovare un'idea originale a cui applicare le sue formule, John riesce nel suo obiettivo: in una tesi di dottorato di sole 27 pagine espone geniali intuizioni fondamentali allo sviluppo della \"teoria dei giochi\", facendo cos\u00ec diventare obsolete le teorie economiche di Adam Smith.\nLe sue idee gli procurano fama e un importante posto di ricercatore al Wheeler Laboratory del Massachusetts Institute of Technology (MIT) di Boston, dove trova conferma il suo genio matematico. In piena guerra fredda viene contattato dal Pentagono per la sua incredibile capacit\u00e0 di decodificatore. Nella sala di decrittazione, il protagonista isola una serie di numeri, di una radiotrasmissione proveniente da Mosca, che gli d\u00e0 l'impressione di essere un messaggio crittato. Dopo aver analizzato il messaggio cifrato con il semplice uso della memoria, il protagonista scopre che certi numeri rappresentano le coordinate geografiche di due citt\u00e0 degli Stati Uniti, con le relative istruzioni di transito degli agenti segreti. Intanto gli viene assegnato anche il compito di tenere una serie di lezioni al Wheeler Laboratory, che svolge di malavoglia.\nUna sera entra in contatto con William Parcher, eminenza grigia del Dipartimento della Difesa, il quale lo assolda per una missione segreta relativa alla ricerca del luogo dove i russi collocheranno una bomba atomica miniaturizzata contenuta in uno zaino, da far scoppiare e creare un enorme numero di morti fra i civili. Secondo Parcher i russi sul territorio degli Stati Uniti, comunicano fra loro per mezzo di codici inseriti in inserzioni giornalistiche, quindi il lavoro affidato a Nash consiste nel cercare e trovare questi messaggi e comunicarli in un rapporto mensile che consegner\u00e0 in una cassetta postale anonima, dietro un cancello che si apre per mezzo di un codice numerico che viene generato da un diodo radioattivo innocuo, impiantato sottocute nel braccio di Nash.\nContemporaneamente John viene in contatto con Alicia, una giovane studentessa di fisica, che si \u00e8 innamorata di lui, la affascina con una forma che lui disegna per lei nel cielo stellato e con una dichiarazione d'amore insolita che lei accetta.\nIl lavoro per il Dipartimento della Difesa continua in modo serrato, i dati vengono estrapolati dalle riviste periodiche e i rapporti vengono consegnati regolarmente. John ritrova il suo vecchio amico Charles che ha adottato Marcee, una nipotina alla quale sono morti i genitori. Con Alicia va tutto bene e alla fine si sposano. William Parcher tiene d'occhio Nash da lontano e una sera lo coinvolge in una sparatoria contro gli agenti russi. John torna a casa affranto, vorrebbe nascondere quello che gli \u00e8 successo ma i russi lo seguono dappertutto e Alicia si accorge che lui \u00e8 gravemente malato e decide di aiutarlo.\nUn giorno Nash vede dei russi che lo hanno pedinato e tenta di scappare, ma viene accerchiato e il capobanda inaspettatamente dichiara di essere il dottor Rosen, lo psichiatra dell'ospedale McArthur, dove Nash viene ricoverato. Il dottor Rosen capisce che Charles \u00e8 un'allucinazione di Nash e controlla chi era il compagno di stanza di Nash a Princeton: con una telefonata chiarisce che a Princeton, Nash ha sempre vissuto in una stanza da solo. L'unico modo che il dottor Rosen ha di aiutare Nash, \u00e8 di mostrargli tutto ci\u00f2 che \u00e8 reale e tutto ci\u00f2 che crea solo la sua mente. Il dottor Rosen parla anche con Alicia e la manda a cercare William Parcher. Alicia incomincia a controllare l'ufficio di John al Wheeler Laboratory assieme a Sol e Bender, i due colleghi di Nash, e scopre la verit\u00e0: il marito in ufficio passava il tempo a ritagliare periodici, cercando improbabili codici di coordinate geografiche, dove trovare i russi. Alicia scopre anche la cassetta postale di una villa chiusa, dove Nash depositava i rapporti e li trova tutti, chiusi l\u00ec.\nLa vita di Nash viene a questo punto sconvolta dalla scoperta che in realt\u00e0 non esiste nessuna cospirazione. Charles, la sua nipotina e lo stesso William Parcher sono in realt\u00e0 solo proiezioni della sua mente, a causa di una grave forma di schizofrenia di tipo paranoide. Nash cerca di togliersi l'impianto di un microchip che aveva nel braccio ma non trova nulla.\nJohn Nash vagando come un fantasma tra cliniche e manicomi viene sottoposto a numerose sedute di shock insulinico e a una massiccia dose di clorpromazina. Grazie alle medicine e all'affetto di Alicia, Nash sembra recuperare in salute e decide in segreto, di smettere di prendere gli psicofarmaci. Allora ricade nel delirio e si dedica di nuovo in un garage alla ricerca di coordinate geografiche, tratte da ritagli di riviste. Alicia lo scopre, ma John ormai sente le voci, sente William Parcher suggerirgli persino di uccidere Alicia. Lei chiama il dottor Rosen e tenta di scappare ma Nash la blocca, anche se poi deduce che se la nipotina di Charles non cresce mai, allora le sue sono solo visioni.\nIn un incontro con il dottor Rosen, Nash dice che non vuole riprendere la terapia, perch\u00e9 gli impedisce di lavorare, gli impedisce di tenere il bambino e gli impedisce di rispondere all'amore di sua moglie.\nNash sostiene che con la sua forza mentale riuscir\u00e0 a convivere con le proprie allucinazioni deliranti, fino a ignorarle, tornando all'attivit\u00e0 accademica.\nNash con la forza dell'amore per Alicia e con la propria intelligenza e volont\u00e0, riesce a superare la vergogna che provava di ripresentarsi a Princeton e incontra Hansen, il suo vecchio amico/rivale, che nel frattempo \u00e8 diventato rettore. Hansen accoglie con benevolenza Nash e gli permette di frequentare il campus dell'universit\u00e0, gli assegna un posto in biblioteca e lo comprende quando Nash ha crisi deliranti.\nNash finalmente frequenta i corsi di Princeton, diventa docente, prende i farmaci pi\u00f9 moderni, Hansen gli conferisce un posto da insegnante e nel 1994 Nash \u00e8 insignito del Premio Nobel per l'economia.\nProduzione.\nLe riprese del film sono incominciate il 26 marzo 2001, per concludersi a fine giugno. Russell Crowe giunse sul set per le riprese pochi giorni dopo aver vinto l'Oscar di miglior attore per \"Il gladiatore\" di Ridley Scott. Con questo film Crowe otterr\u00e0 l'anno successivo un'altra nomination come miglior attore, dopo aver vinto sia il Golden Globe sia il Bafta.\nColonna sonora.\nLa colonna sonora del film \u00e8 stata composta e diretta da James Horner. La traccia \"All Love Can Be\" \u00e8 interpretata dalla cantante britannica Charlotte Church. L'album \"A Beautiful Mind\", pubblicato l'11 dicembre 2001 dalla casa discografica Decca Records, \u00e8 stato candidato all'Oscar alla migliore colonna sonora.\nIl canto gregoriano \"Columba aspexit\" di Ildegarda di Bingen, (Bingen sul Reno), in origine 70\u00b0 brano contenuto nel codice, \"Symphonia armoniae celestium revelationum\", \u00e8 attualmente contenuto nella raccolta \"A Feather On The Breath Of God\" ed \u00e8 cantata da Emma Kirkby e dalle Gothic Voices, diretta da Christopher Page, edita da Hyperion Records Limited, London, England.\nAccoglienza.\nIncassi.\nIl budget del film \u00e8 stato di circa 60 milioni di dollari. L'incasso sul mercato nord-americano ha superato i 170 milioni. Complessivamente gli incassi totali al box-office mondiale hanno superato i 300 milioni di dollari.\nRapporto con la malattia.\nIl delirio di John Nash, come descritto nel film, \u00e8 rappresentato da Charles Herman, un compagno di stanza, che funge da interlocutore delle confabulazioni solitarie di Nash e da Marcee Herman, nipote di Charles, un'interlocutrice femminile bambina. Il delirio strutturato persecutorio \u00e8 aiutare William Parcher, un militare del Dipartimento della Difesa, a contrastare un'azione di sabotaggio di un gruppo terrorista russo. Tuttavia, in realt\u00e0, John Nash non ha mai avuto allucinazioni visive, come viene invece mostrato nel film (quindi le 3 figure dell'agente governativo e del compagno di camera e di sua nipote sono del tutto inventati). \u00c8 altres\u00ec vero che risulta molto efficace il tentativo di far vedere \"in soggettiva\" allo spettatore le \"visioni\" del protagonista. Nel film viene descritto una specie di delirio maccartista, derivato da una paura dei russi, comune negli Stati Uniti, negli anni 1950. Il delirio di John Nash nella realt\u00e0 \u00e8 piuttosto diverso; infatti Nash, soffriva di un delirio di onnipotenza, nel quale si considerava imperatore dell'Antartide o il piede sinistro di Dio, o il capo di un governo universale, inoltre pensava di ricevere messaggi criptati provenienti dai russi o da extraterrestri.\nNella sceneggiatura del film i personaggi immaginari sono presentati allo spettatore dal punto di vista del protagonista, cio\u00e8 come figure reali, che parlano, camminano, aprono porte in una realt\u00e0 alterata in cui anche gli ambienti (per esempio gli immaginari laboratori segreti in cui Parcher porta Nash) appaiono allo spettatore come reali. Questo per calare lo spettatore nella realt\u00e0 vista da Nash e nel suo delirio, per rendere ancora pi\u00f9 forte la scoperta della malattia mentale. Tuttavia, sin dall'inizio del film sono stati lasciati alcuni indizi che, sebbene non percepibili subito nel loro reale significato, possono essere rievocati a posteriori (cio\u00e8 dopo la rivelazione che non si tratta di situazioni reali) e riconosciuti (ma sempre solo a posteriori) come sintomi della malattia del protagonista. Alcuni di questi indizi sono (tra parentesi il motivo per cui verosimilmente non sono percepiti):\nSecondo la teoria degli oggetti parziali di Melanie Klein, Charles Herman, Marcee Herman e William Parcher, non sono altro che parti di Nash, scisse e proiettate all'esterno. Quindi i loro discorsi vanno interpretati come pensieri di Nash, che una parte di Nash produce e l'altra parte di Nash subisce.\nDa un punto di vista dell'interpretazione psicoanalitica, secondo Melanie Klein, Charles \u00e8 una parte di Nash, che esprime pensieri alternativi di Nash. Charles-Nash estrinseca quella parte di Nash, che Nash stesso, per qualche motivo, non riesce ad estrinsecare e che solo attraverso il delirio gli pu\u00f2 arrivare alla coscienza.\nWilliam Parcher \u00e8 quella parte di Nash, che vorrebbe fare un lavoro importante per il Dipartimento della Difesa, salvare vite da un disastro atomico, progettato dai Russi. Ma in breve si trasforma in un delirio persecutorio, quando Nash vede russi che lo minacciano dappertutto. Parcher-Nash rappresenta una parte scissa della personalit\u00e0 di Nash, una parte cattiva, quando gli suggerisce di uccidere Alicia.\nAnche Marcee Herman, la nipotina di Charles, rappresenta una parte scissa della personalit\u00e0 di Nash. Una parte buona, Marcee-Nash fa nascere la critica nella parte di Nash pi\u00f9 ancorata alla realt\u00e0, quando Nash si accorge che Marcee non cresce mai."}
{"id": "42721", "revid": "15756", "url": "https://it.wikipedia.org/wiki?curid=42721", "title": "Carcassonne", "text": "Carcassonne (: ; Carcassona (in occitano :); in italiano Carcassona (; anticamente \"Carcasciona\") \u00e8 una citt\u00e0 francese situata nel dipartimento dell'Aude, del quale \u00e8 capoluogo, nella regione dell'Occitania, famosa per la ricostruzione ottocentesca della sua cittadella fortificata in stile medievale: quest'ultima \u00e8 stata nominata patrimonio dell'UNESCO nel 1997.\nOccupata fin dal Neolitico, Carcassonne si trova nella piana del fiume Aude, tra due grandi tratte stradali che collegano l'Atlantico al mar Mediterraneo e il Massiccio Centrale ai Pirenei.\nGeografia fisica.\nTerritorio.\nCarcassonne si trova nel sud della Francia, a 62 km di distanza da Narbona, 95 da Tolosa, 152 da Montpellier e 304 da Barcellona. La sua posizione strategica sulla rotta tra il mar Mediterraneo e l'Oceano Atlantico \u00e8 nota fin dal Neolitico. La citt\u00e0 si trova in un corridoio tra le montagne Noire a nord e il massiccio di Corbi\u00e8res a est, la piana di Lauragais a ovest e la valle dell'Aude a sud. La pianura \u00e8 costituita da depositi recenti portati dall'Aude e provenienti dai Pirenei, nello specifico della molassa di Carcassonne, caratterizzata da un'alternanza di arenarie, conglomerati e marne arenarie fluviali risalenti all'Eocene. Da un punto di vista sismologico, la zona rientra nella fascia di grado 1, ovvero quella esposta a rischi molto bassi. La regione naturale in cui rientra il luogo \u00e8 chiamata in lingua francese \"Carcass\u00e8s\" o \"Carcassonnais\".\nLa superficie del comune \u00e8 pari a 65 km\u00b2, una cifra alta se confrontata ai tanti piccoli comuni dell'Aude. La citt\u00e0 \u00e8 attraversata dall'Aude, dal Fresquel e dal canal du Midi. Si suole per convenzione suddividere in due l'insediamento, con la \"citt\u00e0 bassa\" che occupa le rive del fiume a ovest e la \"citt\u00e0 alta\" (o \"Cit\u00e9\") che occupa la collina che domina l'Aude. Il centro urbano si sviluppa su un piccolo altopiano formato dall'erosione causata dell'Aude a circa 150 m di altitudine sopra la citt\u00e0 bassa, con quest'ultima che si trova a 100 m s.l.m. e nei pressi del corso d'acqua.\nIdrografia.\nL'Aude giunge a Carcassonne dopo il suo viaggio a quote pi\u00f9 alte nelle gole dell'altopiano che deve a lui il nome. Una volta sceso verso altitudini minori, transita per Pa\u00efcherou, costeggia il cimitero di Saint-Michel, quindi si separa in due bracci formando un'isola chiamata isola del re (\"Ile du Roy\"). Quattro ponti consentono di attraversarlo: il Garigliano, il ponte Vecchio, accessibile solo ai pedoni, il ponte Nuovo e quello dell'Avvenire. Il Canal du Midi, invece, scorre a nord della citt\u00e0, tra la stazione locale e il giardino Andr\u00e9-Ch\u00e9nier, adiacente alla bastide di Saint-Louis.\nClima.\nLa stazione meteorologica di Carcassonne-Salvaza misura quotidianamente diversi parametri meteorologici dal 1948. Tuttavia, misurazioni pi\u00f9 o meno regolari avvengono dal 1849, su iniziativa di Don de C\u00e9pian, un ingegnere del dipartimento che colloc\u00f2 un pluviometro a Carcassonne. Grazie a tali dati, \u00e8 stato possibile ricostruire le condizioni meteorologiche alla fine del XIX secolo.\nSecondo la classificazione di K\u00f6ppen, il clima \u00e8 di tipo \"cfa\", ovvero temperato umido con estate calda (\u00e8 il caso, per esempio, della pianura padana). Questa condizione \u00e8 diversa dalla Francia metropolitana, trattandosi nel caso di Carcassonne di una \"localit\u00e0 di transizione\": la citt\u00e0 non ha infatti un clima mediterraneo propriamente inteso (\"csa\") ma neanche uno interno. La temperatura media annuale \u00e8 pari a 13,7 \u00b0C; in inverno, si aggira intorno ai 5 \u00b0C, mentre a luglio si superano di norma i 22,5, con piogge distribuite in maniera uniforme (specie tra maggio e ottobre) durante tutto l'anno, eccezion fatta per luglio. Le grandinate estive sono particolarmente temute dai proprietari di vigneti.\nIl record di temperatura massima mai registrata risale al 13 agosto 2003 ed era pari a 41,9 \u00b0C, mentre la minima assoluta venne misurata il 15 febbraio 1956 e si attestava intorno a -13,6 \u00b0C.\nLa neve cade occasionalmente, in media sette giorni all'anno tra dicembre e marzo. Pare che un manto dallo spessore di un metro si fosse posato a Carcassonne durante l'inverno del 1913/1914, ma la veridicit\u00e0 del dato appare secondo taluni discutibile. Il 13 gennaio 1981, si registrarono 55 cm di neve in citt\u00e0. Durante l'inverno 2009/2010, Carcassonne vide per 20 giorni la neve resistere sul terreno, un evento che non accadeva da pi\u00f9 di 50 anni. Il vento rappresenta un fattore non trascurabile a Carcassonne, registrandosi una media di oltre 117 giorni all'anno di venti superiori a 55 km/h. Si tratta perlopi\u00f9 di correnti secche provenienti da nord o nord-ovest (\"cers\").\nCarcassonne affront\u00f2 diverse inondazioni dall'Aude nel 1872 nel 1875, nel 1891 e nel 1940. Le alluvioni del 1891 risultano tra le principali con un innalzamento del livello delle acque di otto metri, che invasero tutta la parte inferiore del citt\u00e0. Nell'agosto del 1912, Carcassonne venne colpita da una tromba d'aria che caus\u00f2 ingenti danni: platani tagliati, tetti divelti, ecc.\nOrigini del nome.\nIl nome della localit\u00e0 \u00e8 attestato nella forma \"Carcaso\" nel \"De bello gallico\" di Giulio Cesare, cos\u00ec come la riporta Claudio Tolomeo (\u039a\u03b1\u03c1\u03c7\u03b1\u03c3\u03c9), mentre Plinio il Vecchio cita la localit\u00e0 in un passaggio in cui riporta \"Carcaso Volcarum Tectosage\".\nLa radice deriva dal pre-indoeuropeo \"* kar\", ovvero 'pietra', e \"* kass\", un possibile termine di origine gallica che costituisce la radice della parola quercia (in francese \"ch\u00eane\"): \"cass-anos\", la versione in lingua d'oc del termine \"casse\" con cui si indicava \"peduncolo di quercia\", potrebbe avere la medesima origine. \u00c8 altrettanto che plausibile che in seguito il suffisso sia gallico che latino \"-ona\" sopravvisse francesizzandosi.\nNell'occitano moderno, il nome della citt\u00e0 resta invariato rispetto alla sua forma latina, ovvero \"Carcassona\".\nStoria.\nLa storia di Carcassonne \u00e8 direttamente legata a quella della citt\u00e0 vecchia. Fu nel 1247 che la citt\u00e0 si espanse, con la creazione della citt\u00e0 bassa o bastide ad opera di Luigi IX.\nDiversi chilometri a sud della citt\u00e0, sopravvivono cinque resti pi\u00f9 o meno conservati di castelli medievali (Termes, Aguilar, Qu\u00e9ribus, Peyrepertuse e Puilaurens), indicati come i \"cinque figli di Carcassonne\".\nPreistoria e storia antica.\nNel Neolitico il sito originario di Carcassonne era sull'altopiano di Carsac (a circa due chilometri a sud della citt\u00e0 medievale), dove ora passa l'autostrada A61. Intorno al VI secolo a.C., i suoi abitanti si trasferirono e si stabilirono sullo sperone roccioso dominato oggi da questa stessa citt\u00e0 dando vita a un oppidum. Le attivit\u00e0 commerciali e agricole apparivano fiorenti e gli scambi di oggetti coinvolgevano realt\u00e0 lontane, ovvero Etruschi, Greci e Cartaginesi.\nIn quanto insediamento tra i pi\u00f9 vivaci situato a ridosso del fiume Atax (oggi Aude), Plinio il Vecchio \u00e8 tra i primi a citare il luogo riportandolo come \"Carcasum\" (il nome ufficiale della citt\u00e0 era \"Julia Carcaso\").\nNel III secolo a.C., il luogo pass\u00f2 sotto il dominio dei Volci Tectosagi. Nel 118, data della creazione della citt\u00e0 portuale di \"Colonia Narbo Martius\", la regione pass\u00f2 senza combattimenti sotto la dominazione romana. Nel 70 a.C., assume il ruolo amministrativo di provincia.\nDal 14 d.C., la via Aquitania che collegava \"Narbo Martius\" a \"Burdigala\" attraversava proprio \"Julia Carcaso\". A quel tempo l'oppidum cess\u00f2 di esistere e la citt\u00e0 aperta di epoca gallo-romana, con una pianta a scacchiera, rimpiazz\u00f2 le precedenti costruzioni, con la costruzione di edifici anche nella pianura adiacente.\nTra il 234 e il 285, l'impero romano attravers\u00f2 una prolungata crisi che comport\u00f2 l'anarchia militare, di cui beneficiarono i barbari che scagliarono saccheggi e incursioni su vasta scala in Gallia. Si decise di costruire una barriera lunga di oltre un chilometro comprendente pi\u00f9 di trenta torri difensive.\nL\"'Itinerarium Burdigalense\" menziona la citt\u00e0 nel 333 con il nome di \"Castellum Carcasonne\".\nStoria medievale.\nI Visigoti si stabilirono nella regione nel V secolo. Intorno al 507, i Franchi conquistarono la Gallia e Tolosa, con i combattimenti contro i Visigoti che ebbero luogo anche a Carcassonne. Desiderio di Aquitania mor\u00ec infatti sotto le sue mura nel 587, mentre nel 589 un esercito franco guidato da Gontrano usc\u00ec sconfitto con 5.000 morti e 2.000 prigionieri.\nNel 533, vide la luce la diocesi di Carcassonne e Narbona. Recaredo I si convert\u00ec al cattolicesimo nel 589, comportando una distensione nelle relazioni tra Visigoti e Franchi.\nNel 711, i musulmani sbarcarono presso la rocca di Gibilterra, conquistarono la Spagna in meno di cinque anni e il wali (governatore) Anbasa ibn Suhaym al-Kalbi giunse ad assediare Carcassonne gi\u00e0 nel 725. La citt\u00e0 cadde rapidamente e venne ribattezzata \"Qarqshuna\", mentre il suo conquistatore si spingeva altrove nella Francia odierna. I suoi abitanti furono costretti a cedere met\u00e0 delle loro propriet\u00e0 agli invasori: con scopi essenzialmente strategici, in situ si insedi\u00f2 un presidio di Mori. Pipino il Breve espugn\u00f2 la citt\u00e0 nel 759, ma incursioni e saccheggi devastarono la regione fino a quando non giunse Carlo Magno.\nNei testi scritti fanno la loro comparsa i nomi \"Carcasona\" o \"Carcassione\" con riferimento all'insediamento.\nDama Carcas.\nVuole una leggenda totalmente frutto di fantasia coniata nel Cinquecento che, al tempo in cui la citt\u00e0 si trovava nelle mani dei saraceni, ovvero nel IX secolo, l'imperatore Carlo Magno l'avesse fatta assediare per conquistarla, e avesse ordito l'assassinio di re Balaad (o Balaak), che allora regnava sulla citt\u00e0. La sua vedova, che rispondeva al nome di Dama Carcas, non risolvendosi ad abbandonare la citt\u00e0, decise di prendere lei stessa le redini dell'esercito e di proseguire la battaglia contro Carlo Magno: per un lustro, le battaglie si susseguirono sotto le mura cittadine, decimando a poco a poco le truppe saracene, ma Dama Carcas invent\u00f2 mille stratagemmi per far credere al condottiero avversario che la citt\u00e0 traboccasse ancora di soldati e di ricchezze.\nAlla fine, quando ormai i viveri erano quasi esauriti, Dama Carcas ebbe l'idea di far ingurgitare a un maiale quel poco di grano che ancora era rimasto nelle riserve cittadine, e di gettare la povera bestia dalle mura, in mezzo all'esercito nemico. Il trucco ebbe successo, e i soldati dell'Imperatore, credendo che la citt\u00e0 avesse ancora cibo in abbondanza da poter sprecare persino un maiale, levarono l'assedio e si ritirarono. Nel riconoscere la fine della guerra, Dama Carcas esult\u00f2 talmente da far suonare le trombe cittadine. E la leggenda narra che i soldati di Carlo Magno, udendo il frastuono, si voltarono e gridarono: \"Carcas sonne!\" (\"Carcas suona!\"), battezzando cos\u00ec definitivamente il centro urbano.\nBasso Medioevo.\nNel 1067, Raimondo Berengario I di Barcellona acquist\u00f2 Carcassonne per 4.000 mancusi d'oro pagati ai discendenti dell'ultimo conte in carica della citt\u00e0, Ruggero III. Tuttavia, Raimondo Bernardo Trencavel, genero di quest'ultimo, riusc\u00ec a prendere il controllo dell'insediamento, scatenando diversi anni di guerre. Ad amplificare la gravit\u00e0 situazione, esplose una rivolta degli abitanti sostenuta proprio da Raimondo-Bernardo, che cercava e ottenne il sostegno del conte di Tolosa, funzionale a riconquistare la citt\u00e0. Fece comunque la sua presenza un altro pretendente al potere, Ruggero II di Foix, che non riusc\u00ec per\u00f2 a far valere le sue pretese. Trencavel mor\u00ec nel 1074 e sua moglie Ermengarda rimase in qualit\u00e0 viscontessa nel 1082. La struttura fortificata comitale vide la luce all'interno delle mura della citt\u00e0 intorno al 1130, per timore di una nuova ribellione.\nAlla fine del XII secolo, il catarismo raggiunse Carcassonne e attir\u00f2 molti seguaci, protetti dal visconte Raimondo Ruggero Trencavel. Dopo l'assassinio del legato apostolico Pietro di Castelnau nel gennaio 1208, la citt\u00e0 e tutta la sua regione furono dichiarate terre di eresie dal papa Innocenzo III e, di conseguenza subirono la crociata albigese, la cui repressione and\u00f2 diretta da Arnaud Amaury.\nL'esercito crociato assedi\u00f2 presto Carcassonne: due centri abitati situati vicino ai bastioni caddero rapidamente e finirono in fiamme. Le mura della citt\u00e0 resistettero all'aggressione, ma la siccit\u00e0 e la sete causarono la capitolazione della citt\u00e0 dopo due settimane, il 15 agosto 1209. L'acqua doveva essere prelevata fuori dalla cinta muraria, ai piedi della collina, direttamente nell'Aude, ma Trencavel non prese provvedimenti per difendere l'accesso e agli abitanti fu impedito dai crociati l'ingresso. La citt\u00e0 alla fine capitol\u00f2: Trancavel venne gettato in una prigione nel palazzo del conte, dove mor\u00ec poco dopo di dissenteria. Le sue terre finirono in mano a Simone IV di Montfort, mentre suo figlio le don\u00f2 in seguito al re di Francia, che le assimil\u00f2 al demanio della corona nel 1224. Il siniscalco reale ricevette la nomina del re al fine di agire in sua veste in Linguadoca. Gli abitanti dovettero lasciare il luogo, potendo portare con s\u00e9 solo i vestiti e gli oggetti che indossavano; la citt\u00e0 divenne zona militare, ma rimase un centro religioso grazie alla basilica di Saint-Nazaire.\nL'edificio comitale fu poi convertito in fortezza, con la cinta muraria raddoppiata e rinforzata fino alla fine del Trecento. Domenico di Guzm\u00e1n trascorse l'intera quaresima del 1213 in un luogo religioso a Carcassonne. Un tribunale dell'inquisizione apr\u00ec i battenti nel 1234.\nIl 17 settembre 1240, a qualche giorno di distanza da quando la citt\u00e0 era stata scossa dalla partenza di 33 membri del clero allontanati con un salvacondotto, Raimondo II Trencavel assedi\u00f2 la citt\u00e0, con i combattimenti che durarono fino all'11 ottobre con l'arrivo di un esercito regio di soccorso.\nL'espulsione degli abitanti dalla cittadella fortificata risult\u00f2 una tappa importante nella storia di Carcassonne, perch\u00e9 si stabilirono dall'altra parte del fiume, dove Luigi IX cre\u00f2 \"la citt\u00e0 bassa\" o \"bastide\". A poco a poco, quest'ultima prosper\u00f2 economicamente e acquis\u00ec influenza politica, anche grazie allo stabilimento di un consolato nel 1248. L'organo si componeva di sei membri che governavano il centro abitato con il consiglio dei nobili svolgendo incarichi amministrativi, giudiziari e tributari.\nNel XIV secolo, Carcassonne divenne il primo centro di produzione tessile del regno, la cui materia prima era la lana. Essa proveniva dagli allevamenti delle montagne Noire e del massiccio di Corbi\u00e8res. Le produzioni finivano persino a Costantinopoli o ad Alessandria d'Egitto.\nNel 1348 si verific\u00f2 un'epidemia di peste, la quale perdur\u00f2 fino al secolo successivo. Nel 1355 il Edoardo il Principe Nero devast\u00f2 la bastide col fuoco senza tentare di conquistare la citt\u00e0. Una met\u00e0 and\u00f2 ricostruita e fortificata ancora una volta nel 1359.\nLuigi XI conferm\u00f2 i privilegi di Carcassonne nel marzo 1462.\nStoria moderna.\nFino alla firma del 1659 della pace dei Pirenei, la citt\u00e0 mantenne il suo ruolo militare al confine tra Francia e Aragona.\nNel XVI secolo, le guerre di religione imperversarono nella regione: la citt\u00e0 bassa abbracci\u00f2 in gran parte il protestantesimo, quella alta rest\u00f2 fedele al cattolicesimo. Vari scontri ebbero luogo tra i due siti fino all'emissione dell'editto di Nantes.\nCarlo IX attravers\u00f2 la citt\u00e0 durante il suo grande giro del Regno durato tra il 1564 e il 1566, accompagnato da Enrico III, Enrico IV, Carlo di Borbone-Vend\u00f4me e Carlo di Lorena.\nIl nucleo storico di Carcassonne perse la sua importanza con il trasferimento di molte istituzioni nella nascente citt\u00e0 bassa per tutta l'et\u00e0 moderna. La ricchezza dovuta al commercio della stoffa permise di realizzare nuovi edifici in quest'ultima. Con il passare dei secoli, si procedette a portare l'acqua corrente in citt\u00e0, si lastricarono le strade e, infine, si illuminarono le strade con lampioni a gas. I bastioni furono demoliti nel XVIII secolo e and\u00f2 costruita la porta dei Giacobini.\nUna serie di fattori compromise l'industria tessile, la principale della citt\u00e0. In primis, non si deve ignorare l'impatto della Rivoluzione francese, durante la quale Carcassonne rimase in una posizione marginale e non fu toccata dagli eventi storici accaduti nel nord del Paese, ma le conseguenze economiche si fecero sentire presto. Il 29 gennaio 1790, si istitu\u00ec il dipartimento di Aude e Carcassonne divenne il capoluogo del distretto omonimo. I prezzi degli approvvigionamenti alimentari salirono, si diffusero carestie e malcontento popolare.\nCarcassonne assorb\u00ec \"Carcassonne-Cit\u00e9\" tra il 1795 e il 1800. Durante la Restaurazione, l'attivit\u00e0 fu meccanizzata e gli stipendi ridotti. La viticoltura entr\u00f2 in competizione con la tessitura, comportando un graduale rimpiazzo della seconda attivit\u00e0 con la prima.\nStoria contemporanea.\nNel XIX secolo, cominci\u00f2 a emergere la consapevolezza dei monumenti storici e la volont\u00e0 di restaurare e valorizzare il patrimonio francese. La citt\u00e0, completamente in rovina e indigente, ricevette il sostegno di intellettuali quali Jean-Pierre Cros-Mayrevieille e Prosper M\u00e9rim\u00e9e, ispettore dei monumenti storici. I primi lavori di restauro riguardarono la basilica di Saint-Nazaire.\nAvvennero pi\u00f9 avanti numerosi espropri, che comportarono la demolizione di varie abitazioni. Nel cinquantennio dell'ammodernamento che ne segu\u00ec, si tent\u00f2 di riportare al massimo splendore del XIII secolo uno dei pi\u00f9 grandi complessi fortificato del Medioevo presente in Occidente. Nel 1849, considerato lo stato di decadenza che affliggeva il complesso medievale, il governo francese ne decret\u00f2 addirittura la demolizione. Scosso per la condizione in cui versava, l'architetto Viollet-le-Duc, specialista in restauri in Francia e che aveva vissuto ai piedi della fortificazione, avvi\u00f2 e realizz\u00f2 con successo un progetto di ristrutturazione, ma scaten\u00f2 una certa polemica sulle modalit\u00e0 con cui esso avvenne. Le critiche si riferivano, tra le altre, a difformit\u00e0 architettoniche tra le forme vecchie e quelle restaurate e ai materiali con cui realizzare i tetti delle torri (con ardesia anzich\u00e9 tegole romane come in passato). Nel 1853, Napoleone III approv\u00f2 il progetto di restauro. Il finanziamento venne sostenuto dallo Stato per il 90% e dal comune di Carcassonne e dal consiglio generale dell'Aude per il restante 10%. Il complesso affront\u00f2 un importante e ben curato processo di restauro, che copr\u00ec per\u00f2 solo una percentuale compresa tra il 15 e il 30% del totale (merlature e parti superiori).\nNel 1907, i viticoltori di Carcassonne parteciparono ad una grande rivolta finalizzata a denunciare i problemi presenti per il settore in Linguadoca. Le frodi ricorrenti di alcuni produttori, la sovrapproduzione, la concorrenza sleale e la necessit\u00e0 di combattere muffa alimentarono la rabbia dei manifestanti, i quali chiedevano allo Stato, che inizialmente non reag\u00ec, di introdurre una regolamentazione sulla produzione del vino. Carcassonne ader\u00ec nel settembre 1907 alla Confederazione Generale dei Vignaioli del Midi (CGV), il primo sindacato del settore.\nNel 1944, la citt\u00e0 di Carcassonne fu occupata dalle truppe tedesche, che impiegarono il castello come riserva di munizioni ed esplosivi. Gli abitanti vennero allontanarti dal comune, spingendo Jo\u00eb Bousquet, Comandante della Legion d'Onore, si indign\u00f2 per l'occupazione e chiese al prefetto la liberazione della citt\u00e0 vecchia, considerata all'estero come un capolavoro architettonico che andava rispettato e lasciato lontano dal teatro di guerra.\nNell'aprile del 1996, lo storico francese R\u00e9my Cazals organizz\u00f2 una sontuosa conferenza a Carcassonne sulla prima guerra mondiale, a seguito della quale avvenne la pubblicazione del saggio \"Traces de 14-18\", inerente alla storiografia della Grande Guerra.\nNel 1997, il comune di Carcassonne ottenne la consacrazione guadagnandosi il riconoscimento come patrimonio dell'umanit\u00e0 da parte dell'UNESCO. Oggi, con una media di almeno due milioni di visitatori registrati dal 2012, la citt\u00e0 \u00e8 un affermato centro turistico.\nIl 6 novembre 2003 si svolse a Carcassonne, nell'H\u00f4tel de la Cit\u00e9, il 16\u00ba summit franco-spagnolo alla presenza di Jos\u00e9 Mar\u00eda Aznar, capo del governo spagnolo, di Jacques Chirac, Presidente della Repubblica e tredici ministri dei due Paesi.\nIl 29 giugno 2008, durante le giornate a \"porte aperte\" a Carcassonne del 3\u00ba Reggimento Paracadutisti di Fanteria di Marina e a seguito di un errore nell'utilizzo delle munizioni durante un'esercitazione (proiettili veri invece che a salve), 17 persone tra il pubblico riportarono gravi ferite, tra cui tre bambini. La vicenda, divenuta di risonanza nazionale dopo la visita in loco del Presidente della Repubblica, Nicolas Sarkozy, accompagnato dal suo ministro della Difesa, cost\u00f2 le dimissioni del Capo di Stato Maggiore della Difesa.\nAttacco terroristico del 2018.\nIl 23 marzo 2018, la citt\u00e0 divenne teatro di un attacco jihadista presto rivendicato dal sedicente Stato Islamico. Alle ore 10:15, Redouane Lakdime, un 25enne franco-marocchino residente nella citt\u00e0 di Ozanam a Carcassonne, rub\u00f2 un'auto, uccise il passeggero e ne fer\u00ec il conducente. Si diresse verso una caserma militare e spar\u00f2 a quattro agenti antisommossa che stavano rientrando in caserma dopo avere fatto jogging, ferendone gravemente uno alla spalla. In seguito, si avvi\u00f2 verso Tr\u00e8bes, un piccolo comune a circa 7 km di distanza, prendendo in ostaggio una cinquantina di persone nel supermercato Super U della citt\u00e0 uccidendo due persone. Quando le forze speciali GIGN giunsero in zona, dopo quattro ore, era stato imposto lo stato d'assedio, con la popolazione invitata a non uscire per nessun motivo. L'irruzione delle teste di cuoio fece s\u00ec che avvenisse l'uccisione del terrorista, conosciuto ai servizi segreti e sorvegliato per reati minori. A proposito dell'accaduto, il ministro dell'Interno francese, Gerard Collomb afferm\u00f2: \"Era un piccolo delinquente comune, noto per spaccio di stupefacenti [...] che ha agito da solo\". Lakdim era inoltre conosciuto dai servizi segreti, che lo sorvegliavano dal 2013, perch\u00e9 sospettato di radicalizzazione islamica. Nel blitz rimase ferito gravemente un tenente colonnello della gendarmeria che si era offerto come ostaggio al posto di una donna sequestrata: nella notte il suo cuore si arrese alle ferite. Anche un altro militare dovette trascorrere diversi giorni di degenza in ospedale. In seguito, anche la compagna and\u00f2 incriminata per terrorismo.\nSimboli.\nLo stemma della citt\u00e0 \u00e8 oggi costituito dalla fusione degli stemmi della citt\u00e0 bassa e della citt\u00e0 alta. Ne esistono comunque molte varianti, le quali ora includono ora escludono alcuni dettagli (si pensi ai gigli, alla forma delle torri o alla posa dell'agnello). Viene descritto come segue:\nMonumenti e luoghi d'interesse.\nArchitetture religiose.\nTra la citt\u00e0 bassa e la citt\u00e0 alta, Carcassonne vanta diversi luoghi sacri. Due chiese, la Cattedrale di San Michele e quella di San Vincenzo, facevano prima capo a due villaggi poi accorpati, Saint-Vincent e Saint-Michel, situati fuori dalle mura della citt\u00e0 in epoca medievale. La cattedrale di San Michele \u00e8 il luogo di culto della bastide Saint-Louis costruita nel 1247. Si tratta di una chiesa gotica in stile Languedoc divenuta cattedrale nel 1803, dopo il \"declassamento\" della basilica di Saint-Nazaire situata in citt\u00e0. La parte meridionale della cattedrale poggiava su mura costruite dopo la distruzione del Bourg nel 1355. Il campanile \u00e8 costituito da tre piani rettangolari e un quarto ottagonale. La cattedrale and\u00f2 revisionata pi\u00f9 volte da Eug\u00e8ne Viollet-le-Duc. Nel 1886 \u00e8 stata dichiarata monumento storico e dal 2008 al 2018 ha visto diversi interventi di restauro sia all'esterno sia all'interno. La chiesa di San Vincenzo, invece, fu costruita nel 1269 e ha la seconda navata pi\u00f9 ampia di Francia (20 m), preceduta solo dalla cattedrale di Mirepoix (20,50 m), con un altrettanto vasta volta (23,5 m). Il campanile della chiesa domina l'intera bastide ad un'altezza di 54 metri e ospita un importante carillon di 54 campane. Nel 1907 fu riconosciuta come monumento storico.\nLa chiesa di San Guimerra si trova nel quartiere Barbacane, ai piedi del centro storico. La costruzione originale risaliva a un periodo compreso tra il 902 e il 931, ma l'edificio attuale risulta pi\u00f9 recente, poich\u00e9 costruito da Eug\u00e8ne Viollet-le-Duc tra il 1854 e il 1859 al posto del barbacane distrutto in passato. Una cappella esisteva nel quartiere ancor prima della costruzione della chiesa. Essa fu eretta nel XVII secolo sul luogo della casa natale di San Guimerra, vescovo di Carcassonne all'inizio del X secolo. Nel 2020, il sito ha ricevuto il riconoscimento di luogo di interesse storico. Non troppo distante, si sviluppa la chiesa di Saint-Martin-de-Poursan, le cui pareti dell'abside e della navata (dal pavimento alla parte superiore), unite a quanto rimane della volta della navata originale, sono state indicate dal 1948 di interesso storico.\nEsistono anche altre cappelle in citt\u00e0, come quella di Notre-Dame-de-la-Sant\u00e9 risalente al 1527 grazie ai soldi del lascito di Jean de Saix e inclusa nell'ospedale della peste, vicina al ponte Vecchio. Un'altra cappella, quella carmelitana, si trova nella bastide Saint-Louis: ricostruita pi\u00f9 volte nel XIV secolo, poi nel XVII e, infine, nel XVIII secolo, oggi \u00e8 annoverata tra i monumenti storici.\nUn luogo di culto protestante si trova in via Antoine-Marty ed \u00e8 stato inaugurato nel 1890. La sua facciata \u00e8 sobria e sembra quella di una chiesa anglicana.\nLa parrocchia ortodossa di San Gauderico ha la sua sede principale nella chiesa di San Saturnino di Maquens: si tratta dell'unica affiliata a tale credo nell'intero Aude e dal 1946 figura tra i monumenti storici.\nInfine, i testimoni di Geova hanno inaugurato una nuova sala del regno a via Faraday. I servizi sono forniti in quattro lingue (francese, inglese, arabo e portoghese).\nPer quanto riguarda l'islam, la moschea As-Salam fu inaugurata il 24 giugno 2000 nel quartiere La Conte. Si tratta della principale moschea di Carcassonne in termini di ampiezza e di uno dei nove luoghi di culto musulmani ufficiali della citt\u00e0, con altri due situati uno nel quartiere Viguier, in via Louis-Pergaud, e l'altro in via Trivalle.\nLa basilica di Saint-Nazaire.\nL'edificio \u00e8 stato classificato come monumento storico nel 1840.\nLa basilica di Saint-Nazaire \u00e8 una chiesa di origine romanica risalente al XI secolo. Nacque come semplice chiesa e fu benedetta e cattedrale consacrata dal papa Urbano II nel 1096. Sullo stesso sito sorgeva verosimilmente una cattedrale carolingia di cui oggi non rimane traccia. Anche la cripta risale ad un'epoca antecedente alla costruzione della nuova cattedrale da parte della famiglia Trencavel, nonostante il suo stato di degrado suggerisca il contrario. La vetrata originale della basilica si trova nella Sainte-Chapelle di Parigi.\nLa cattedrale venne costruita con dell'arenaria all'esterno e sub\u00ec un ampliamento tra il 1269 e il 1320 nello stile gotico imposto dai francesi che erano diventati padroni della regione, con un transetto e un presbiterio molto slanciati, varie sculture e una serie di vetrate tra le pi\u00f9 pregevoli della Francia meridionale. Un prelato costruttore, Pierre de Rieux, consent\u00ec gran parte delle decorazioni e permise il completamento delle volte. Il suo stemma \u00e8 visibile nel coro, nell'abside e nella sezione sud del transetto, mentre la cappella della navata settentrionale contiene il monumento commemorativo della morte del patrocinante. Anche Pierre Rodier, un arcivescovo di Carcassonne, ha un suo emblema nella cappella della parte a sud.\nI lavori di ristrutturazione di Eug\u00e8ne Viollet-le-Duc ne hanno ampiamente trasfigurato l'esterno, mentre l'interno resta pi\u00f9 fedele agli antichi canoni. I due stili sulle vetrate, il gotico e il romanico, si rintracciano sulle sculture e su tutte le decorazioni della chiesa. Sulle facciate sono presenti numerose vetrate del XIII e del XIV secolo che rappresentano scene della vita di Cristo e dei suoi apostoli.\nFino al XVIII secolo, la cattedrale di Saint-Nazaire rimase comunque il principale centro religioso di Carcassonne. Alla fine dell'Ancien R\u00e9gime, il capitolo della cattedrale mantenne anche un piccolo corpo musicale composto da un organista, un maestro di musica e almeno cinque chierichetti. Nel 1790, tuttavia, il capitolo fu soppresso e nel 1801 la chiesa and\u00f2 spogliata del suo rango di cattedrale di Carcassonne in favore della chiesa di Saint-Michel, situata nella bastide fuori citt\u00e0. Tale trasferimento avviene in un contesto di mutamenti con l'abbandono della citt\u00e0 e l'espansione della citt\u00e0 bassa. Il titolo di basilica le fu concesso, nel 1898, da papa Leone XIII.\nUna comunit\u00e0 canonica viveva vicino alla cattedrale con una sala capitolare e un dormitorio a est, il refettorio e le cucine a sud, e le cantine e le stalle a ovest. Tuttavia, ogni edificio fu demolito nel 1792.\nArchitetture civili.\nIl Canal du Midi.\nIl Canal du Midi, chiamato anche Canal des Deux-Mers perch\u00e9 collega il Mar Mediterraneo all'Oceano Atlantico, \u00e8 un corso d'acqua riconosciuto come patrimonio mondiale dell'UNESCO nel 1996. In origine, nel 1681, il canale non passava per Carcassonne e si trovava a pi\u00f9 di due chilometri dalla citt\u00e0 a causa di un disaccordo negoziale con Pierre-Paul Riquet, che chiese ai consoli di Carcassonne di contribuire con 100.000 livre per farlo transitare in zona. Tale errore ebbe un impatto sull'economia di quest'ultima, poich\u00e9 il traffico fluviale non si fermava presso Carcassonne e non fior\u00ec tanto quanto Castelnaudary. Solo nel 1810, il Canal du Midi vir\u00f2 definitivamente per Carcassonne e la navigazione prosegu\u00ec per tutto il XIX secolo lungo il bacino portuale e tre ponti, il Marengo, il ponte della Pace e il ponte Jena.\nL'arrivo del canale artificiale fece seguito a molte trasformazioni urbanistiche nella citt\u00e0 bassa. I fossati che circondavano i bastioni della bastide andarono riempiti per costruire grandi viali. Nel 1812, un importante progetto permise di urbanizzare la parte situata tra il canale e la bastide. Negli anni successivi vennero costruite abitazioni e edifici per il funzionamento del canale.\nSpazi verdi.\nLa citt\u00e0 ha molti spazi verdi tra cui:\nAltri edifici.\nLa citt\u00e0 di Carcassonne dispone di diverse strutture per promuovere la cultura, inclusi due teatri: il Jean-Deschamps, localizzato all'aperto e nel cuore della citt\u00e0, offre un luogo di spettacolo privilegiato per il festival cittadino che si svolge ogni estate. L'altro teatro, il Jean-Alary, \u00e8 anch'esso di propriet\u00e0 comunale e offre diversi spettacoli durante tutto l'anno. Si tratta di un edificio costruito nel 1933 (con caratteristiche sobrie e funzionali) dagli architetti R. Esparseil e M. Oudin sul sito dell'antico convento domenicano. Le decorazioni interne dipinte sono opera di J.-N. Garrigues e G.-J. Jaulmesc e l'edificio figura nell'elenco dei monumenti storici nazionali.\nTra gli altri edifici caratteristici del patrimonio della citt\u00e0, rientra il ponte Vecchio, lungo 225 m, che attraversa l'Aude e fu il primo ponte a collegare la citt\u00e0 alla bastide. Oggi \u00e8 accessibile ai pedoni e permette di godere di un'ampia veduta sui bastioni della citt\u00e0 e sul quartiere di Trivalle, situato al di sotto della citt\u00e0.\nEsiste un monumento dedicato alla Resistenza opera di Ren\u00e9 Ich\u00e9, la cui monumentale scultura, situata in piazza Gambetta, rappresenta due \"Lottatori\" che si affrontano.\nNel febbraio 2018 \u00e8 stato inaugurato un nuovo monumento ai caduti sulla piazza della cattedrale (prima guerra mondiale, seconda guerra mondiale, guerra d'Indocina e le guerre in Nord Africa), mentre quello vecchio, risalente al 1919, \u00e8 stato rimosso.\nArchitetture militari.\nLa citt\u00e0 fortificata storica di Carcassonne, situata sulla riva destra del fiume Aude, \u00e8 stata nominata patrimonio dell'umanit\u00e0 dall'UNESCO nel 1997. Milioni di visitatori giungono ogni anno ad ammirare il punto di riferimento turistico della citt\u00e0, mentre sono 500.000 i turisti che si recano al castello comitale e ai baluardi. Complesso medievale unico in Europa per dimensioni e stato di conservazione, se si esclude il Louvre di Parigi, si tratta del secondo sito turistico pi\u00f9 visitato in Francia dopo Mont-Saint-Michel. La citt\u00e0 vecchia \u00e8 circondata da una doppia cerchia di mura e ospita una struttura difensiva, il castello comitale, la basilica di Saint-Nazaire e 53 torri.\nIl castello comitale.\nSituato nella citt\u00e0 fortificata, il castello comitale \u00e8 una fortezza che ospit\u00f2 i signori di Carcassonne. Alcune delle sue fondamenta si basano su una domus del I secolo d.C. Molto presto, il sito fin\u00ec per diventare un centro di potere. Il castello comitale nuovo fu costruito invece all'inizio del XII secolo, ma sopravvive solo una parte del dongione. Sub\u00ec numerose modifiche nel corso dei secoli, in particolare nel 1229, dove, nelle mani del potere regio, divenne sede del siniscalcato. Dopo l'assedio del 1240, si intraprese la costruzione delle mura per rafforzare le difese con torri circolari, cammini di ronda, porte d'ingresso, il barbacane e il fossato.\nIl castello \u00e8 visitabile tutto l'anno e d\u00e0 accesso alle mura della citt\u00e0. Ospita inoltre un museo e una mostra permanente sul restauro del XIX secolo.\nLa bastide Saint-Louis.\nPi\u00f9 comunemente conosciuta come \"citt\u00e0 bassa\", risulta il centro commerciale e residenziale di Carcassonne. Fu Luigi IX ad autorizzare la costruzione nel 1247 di una citt\u00e0 sommariamente fortificata per ospitare gli abitanti di Carcassonne. La lunga cinta muraria di 2.800 m che circonda l'insediamento fu ultimata tra il 1355 e il 1359, per ordine del Conte d'Armagnac. La citt\u00e0 bassa speriment\u00f2 saccheggi ad opera di Edoardo il Principe Nero nel 1355. Nel 1539, la bastide fu modificata e assunse l'aspetto attuale.\nLa bastide Saint-Louis era circondata da baluardi, di cui oggi rimangono solo poche resti, in particolare a est della zona abitata. La pianta della citt\u00e0 bassa \u00e8 a scacchiera e centrata su piazza Carnot: le strade strette si intersecano ad angolo retto e corrono da un'estremit\u00e0 all'altra dell'agglomerato, una pianta tipica delle bastide del sud della Francia. La divisione permetteva ai difensori del Medioevo di attraversare senza ostacoli la citt\u00e0 a cavallo per difendere i bastioni attaccati. Nel centro della citt\u00e0 si trova piazza Carnot, anticamente chiamata \"Piazza delle erbe\" (\"place aux herbes\") che \u00e8 ancora oggi sede di un mercato. Verso la fine del XVI secolo, le mura furono rinforzate da quattro baluardi ulteriori: il San Martino (\"Saint-Martin\"), il Calvario (\"Calvaire\"), il Montmorency e il Torre Grossa (\"Tour Grosse\") o Moulins. I lavori ebbero luogo quando le guerre di religione erano in corso al fine di rafforzare le protezioni della citt\u00e0 bassa.\nLa bastide risulta in parte costituita da strade pedonali o semi-pedonali con molti negozi. Piazza Carnot ospita in estate un palcoscenico per varie manifestazioni pubbliche.\nLa porta monumentale dei Domenicani (\"Jacobins\") \u00e8 l'ultima delle quattro che si trovavano nei quattro punti cardinali della bastide. Questi accessi consentivano il controllo dell'ingresso alla bastide quando quest'ultima fu fortificata.\nSociet\u00e0.\nEvoluzione demografica.\nCarcassonne \u00e8 la seconda citt\u00e0 pi\u00f9 popolosa dell'Aude dopo Narbona (55.375 abitanti). La densit\u00e0 del comune \u00e8 714,81 ab./km\u00b2, un numero maggiore rispetto alle vicine Limoux (312 ab./km\u00b2), Narbona (320,2 ab./km\u00b2) o Castelnaudary (250,4 ab./km\u00b2). La cifra resta comunque minore rispetto a Tolosa (4.115 ab./km\u00b2), Montpellier (5.099,4 ab./km\u00b2) o Perpignano (1.751 ab./km\u00b2). Si tratta inoltre dell'area metropolitana pi\u00f9 popolata del dipartimento, con 94.420 rispetto agli 88.745 di Narbona, seconda in classifica.\nL'evoluzione demografica (fonte: Insee) della citt\u00e0 \u00e8 regolare e crescente dal XIX secolo, passando da 15.219 abitanti nel 1800 a 47.854 nel 2009. A met\u00e0 del Novecento, il totale rimase stagnante. Nel 1968, il numero degli abitanti era pari a 43.616 abitanti, ma la cifra scese a 41.153 abitanti nel 1982. Da allora, la popolazione aument\u00f2 nuovamente fino al 2009, raggiungendo 47.854 abitanti, per poi calare di nuovo a 46.513 nel 2018.\nIl calo si deve a un saldo migratorio negativo a favore delle citt\u00e0 di Tolosa o Montpellier, in cui l'economia appare pi\u00f9 Florida e le prospettive di occupazione maggiori.\nSanit\u00e0.\nIl primo centro sanitario di Carcassonne risale al 1648 e si trova ai piedi del vecchio ponte sul lato della bastide Saint-Louis. Il vecchio centro ospedaliero generale divenne il centro di residenza del Pont Vieux, a sua volta chiuso pi\u00f9 avanti. La citt\u00e0 ha un istituto privato, la clinica di Montreal, e un istituto pubblico, il centro ospedaliero di Carcassonne. Un nuovo distaccamento \u00e8 entrato in funzione nel giugno 2014 e si trova nell'area commerciale di Montredon.\nReligione.\nLa religione pi\u00f9 diffusa \u00e8 il cattolicesimo, ma non mancano numerose minoranze quali il protestantesimo, i Testimoni di Geova, la religione ortodossa e l'islam.\nCultura.\nIstruzione.\nScuole.\nCarcassonne ha sedici scuole materne, quattordici istituti primari e quattro secondari. L'insediamento \u00e8 dotato di diversi istituti di istruzione superiore come uno di infermieristica, un ramo della Scuola nazionale di aviazione civile, un Istituto universitario di formazione degli insegnanti e due dipartimenti dell'Istituto Universitario di Tecnologia di Perpignano.\nBiblioteche e associazioni culturali.\nLa biblioteca, dal gennaio 2010 sotto la supervisione del comune, possiede una vasta collezione di documenti antichi e preziosi. Ospita ad esempio l'unico manoscritto conosciuto di Roman de Flamenca, considerato un precursore dell'amor cortese, gli archivi di Guillaume Peyrusse, tesoriere di Napoleone, o anche quelli dal filosofo Ferdinand Alqui\u00e9. Un grande progetto di mediateca \u00e8 in corso ma \u00e8 stato rimandato di molti anni, cos\u00ec come gli altri progetti attigui (creazione di un catalogo informatizzato, aggiornamento delle collezioni, ecc.). Dal 2010, la percentuale di fondi destinati alla biblioteca si \u00e8 drasticamente ridotta e vari testi sono stati esclusi dalla possibilit\u00e0 di essere consultati da un qualsivoglia lettore. Nell'agosto 2011, la \"cestinazione\" fortuita di alcune opere gener\u00f2 una grande polemica.\nUn ex segretario del municipio di Carcassonne, \u00c9douard Lacombe, compose un inno dedicato alla citt\u00e0 e intitolato \"La carcassouneso\". Originario di Venerque, nell'Alta Garonna, oggi l'uomo riposa nel cimitero locale.\nL\"'Association des Amis de la Ville et de la Cit\u00e9 de Carcassonne\", co-fondata nel 1927 da Pierre Embry, primo curatore locale, \u00e8 una delle pi\u00f9 importanti associazioni culturali cittadine. Il suo obiettivo primario \u00e8 quello di arricchire le collezioni dei musei e della biblioteca dell'agglomerato di Carcassonne attraverso acquisti o donazioni (dipinti, oreficerie, sculture, libri). Fu l'associazione a sottolineare la necessit\u00e0 di tutelare quanto portato alla luce da Embry nel 1926, ovvero un mosaico di 40 m\u00b2 che probabilmente copriva il pavimento di una casa nobiliare romana. Nel 2016 deposit\u00f2 al Museo delle Belle Arti un delfino in pietra del XVII secolo, unica testimonianza dell'antica fontana monumentale nella piazza principale della bastide Saint-Louis, piazza Carnot, sede del mercato delle erbe. Nel 2020, entrarono a far parte grazie all'intervento dei membri dell'associazione un dipinto di Jacques Gamelin e un paio di candelabri del XVIII secolo nelle collezioni del museo. L'organizzazione promuove inoltre il patrimonio partecipando ogni anno alle Giornate Europee e organizzando visite e conferenze.\nDue societ\u00e0 scientifiche perpetuano la conoscenza del patrimonio culturale e storico della citt\u00e0 e della sua regione, ovvero l'Accademia delle arti e delle scienze di Carcassonne e la Societ\u00e0 di studi scientifici dell'Aude.\nMusei.\nIl museo delle Belle Arti di Carcassonne si trova nel vecchio palazzo del Presidio (\"Presidial\") e su viali alberati di platani nella citt\u00e0 bassa. Ospita, in particolare, un telescopio che fu utilizzato da Napoleone Bonaparte durante il suo viaggio di ritorno dall'isola d'Elba nel 1815. L'oggetto era considerato perduto dopo l'incendio degli archivi del museo nel 1942, ma \u00e8 stato ritrovato nel gennaio 2011. Il museo offre una collezione di dipinti europei realizzati tra il XVII e il XIX secolo, oltre a una collezione di faience, arazzi e sculture.\nMedia.\nStampa.\nOltre ai quotidiani di rilievo nazionale, i maggiori giornali regionali includono \"L'Ind\u00e9pendant\", \"Midi libre\" e \"La D\u00e9p\u00eache du Midi\".\nUna rivista culturale bimestrale, \"Le Mag Evasion\" esce dal 1988.\nRadio.\nOltre alle radio nazionali, la citt\u00e0 \u00e8 coperta da numerose emittenti locali:\nEventi.\nLa citt\u00e0 \u00e8 membro dell'Unione delle citt\u00e0 francesi della corrida.\nGastronomia.\nLa cucina di Carcassonne \u00e8 legata a quella sud-occidentale e si basa su prodotti agricoli come la carne di pollo e la verdura. Le specialit\u00e0 principali di Carcassonne sono il prosciutto, il pollo ripieno con ventrigli, il confit d'oca e d'anatra e, tra i dolci, i \"petits carcassonnais\" (cioccolatini), i \"paves de la Cit\u00e9\", i \"gr\u00e8s de la Cit\u00e9\" e i \"briques de la Cit\u00e9\".\nLa regione offre pure altre specialit\u00e0, come il p\u00e2t\u00e9 di fegato d'oca o d'anatra, l'insalata di carciofi con fegato, il cassoulet (composto da fagioli secchi, cotiche e carni, salsiccia e confit d'oca o d'anatra) e la fricassea di fagioli o fave. Il cassoulet di Carcassonne si differenzia dai suoi omologhi di Castelnaudary e Tolosa per l'aggiunta di carne di pernice.\nEssendo una conosciuta zona viticola, a Carcassonne si pu\u00f2 scegliere di degustare un piatto o bere per il gusto di farlo diversi vini, tra cui il Cabard\u00e8s (AOC), il Corbi\u00e8res (AOC), il Malep\u00e8re (AOC) e il Minervois (AOC).\nGeografia antropica.\nUrbanistica.\nAi sensi della zonizzazione pubblicata in Francia nel novembre del 2020, Carcassonne \u00e8 un comune urbano in applicazione della nuova definizione di ruralit\u00e0 convalidata dal comitato interministeriale delle ruralit\u00e0. Fa infatti parte di comuni a densit\u00e0 densa o intermedia, ai sensi della griglia di densit\u00e0 comunale stilata dall'Insee. Appartiene all'unit\u00e0 urbana di Carcassonne, un agglomerato interdipartimentale che raggruppa 2 comuni (l'altro \u00e8 Berriac) e 46.985 abitanti nel 2017, incluso il centro cittadino.\nI due quartieri principali sono rappresentati dalla citt\u00e0 vecchia (o citt\u00e0 alta) e la bastide Saint-Louis (o citt\u00e0 bassa), uniti da quello della Trivalle con il ponte Vecchio che attraversa l'Aude. La citt\u00e0 vecchia \u00e8 situata su un alto promontorio e appare circondata da spessi bastioni sin dal Medioevo; si caratterizza inoltre per la presenza di edifici abbastanza datati e posizionati a poca distanza tra di loro. Il passaggio di veicoli \u00e8 in virt\u00f9 di tali ragioni difficoltoso, sottoposto a restrizioni e vietato nei mesi di luglio e agosto. La citt\u00e0 bassa si compone di un'antica bastide, la cui organizzazione segue la pianta regolare di un esagono con gli angoli composti dai baluardi. Le strade si intersecano ad angolo retto e si sviluppano ramificandosi da una piazza centrale, \"Place Carnot\". Un vialone circonda tutta la bastide ripercorrendo i vecchi baluardi della citt\u00e0 distrutta nel 1764 per ordine del vescovo Armand Bazin de Bezons. Molte delle vie in tale zona dell'insediamento sono aperte solo ai pedoni.\nIl resto della citt\u00e0 \u00e8 diviso in vari quartieri e si contano sei borgate: Montlegun, Montredon, Gr\u00e8zes, Herminis, Maquens e Villalbe.\nUso del suolo.\nL'uso del suolo del comune, come risulta dal database europeo di biofisica realizzato dal Corine Land Cover (CLC), \u00e8 caratterizzato per il grosso da terreni agricoli (55,1% nel 2018), un dato in diminuzione rispetto al 1990 (71,2%). La ripartizione dettagliata nel 2018 appare la seguente:\naree agricole eterogenee (25,4%), aree urbanizzate (23,1%), colture permanenti (18,5%), aree industriali o commerciali e reti di comunicazione (10,3%), suoli agricoli (10%), vegetazione arbustiva e/o erbacea (6,7%), miniere, discariche e cantieri (1,5%), foreste (1,5%), verde artificiale, non agricolo (1,4%), prati (1,2%), acque continentali (0.5%).\nPatrimonio abitativo.\nCarcassonne contava 27.369 abitazioni nel 2018. Le nuove costruzioni non si affermarono con una certa costanza se non dopo il 1990, tanto che quelle di recente realizzazione ammontavano solo all'8,9% e il 29,2% risaliva ad anni precedenti al 1949. Dall'inizio degli anni Novanta, la tendenza ha subito una variazione a seguito dell'entrata in vigore di una controversa politica di esenzione fiscale riservata alle nuove strutture.\nIl 1\u00ba aprile 2021, il comune ha comunicato l'entrata in vigore del \"Permesso di locazione\", un mezzo per combattere la locazione di edifici angusti e insalubri.\nSuddivisioni amministrative.\nLa \"communaut\u00e9 d'agglom\u00e9ration du Carcassonnais\" raggruppa venti comuni: Berriac, Carcassonne, Caux-et-Sauzens, Cavanac, Cazilhac, Couffoulens, Fonti\u00e8s-d'Aude, Lavalette, Leuc, Mas-des-Cours, Montirat, Palaja, Pennautier, Pezens, Preixan, Rouffiac-d'Aude, Roullens, Tr\u00e8bes, Villemoustaussou et Villedubert.\nFino al 2014, Carcassonne era il capoluogo di due\ncantoni:\nA seguito della riforma approvata con decreto del 21 febbraio 2014, che ha avuto attuazione dopo le elezioni dipartimentali del 2015, il territorio comunale della citt\u00e0 di Carcassonne \u00e8 suddiviso in tre cantoni:\nCarcassonne \u00e8 inoltre sede della prefettura del dipartimento di Aude, localizzata in un edificio in stile settecentesco edificato durante il regno di Luigi XV. Ospita pure diverse amministrazioni e servizi pubblici sul suo territorio: un ufficio postale, una stazione di polizia e una della Compagnia di sicurezza, una dogana dell'aeroporto di Carcassonne-Salvaza, un ufficio delle imposte nonch\u00e9 una caserma dei vigili del fuoco. Sono disponibili altri servizi pubblici quali un centro di sicurezza sociale, un'agenzia nazionale per l'impiego (ANPE), e una sede dell'EDF-GDF.\nCarcassonne rientra a livello di giurisdizione differenti collocazioni. In primo grado, le corti competenti sono il tribunale d'istanza, quello di grande istanza e quello di commercio di Carcassonne, per il secondo la corte d'appello di Montpellier. L'esercito vanta in citt\u00e0 il 3\u00ba Reggimento Paracadutisti di Fanteria di Marina, di stanza nella caserma Laperrine risalente al XVIII secolo, una delegazione militare dipartimentale dell'Aude e un centro di informazione e reclutamento.\nEconomia.\nDal XIII al XVIII secolo, la citt\u00e0 costituiva un importante avamposto industriale grazie alla produzione di materiale tessile di ogni genere. Nel 2021, Carcassonne vive principalmente solo del commercio locale legato al turismo e delle sue funzioni amministrative annesse alla sua prefettura.\nCome in tutto il resto della Francia, la grande produzione industriale sta gradualmente sopprimendo il commercio all'ingrosso a Carcassonne, malgrado quest'ultimo sia ancora primo per percentuale di lavoratori impegnati (67.6%). Il campo industriale \u00e8 debole e la presenza dell'industria pesante inesistente, tanto che la citt\u00e0 sta cercando di attrarre nuove aziende tramite campagne promozionali. Tra imprese presenti si segnalano La Fabrique du Sud (produzione di gelati), il gruppo UCCOAR (impianto di imbottigliamento), il cui fatturato \u00e8 di 92 milioni di euro, e Aude Coop (Cooperativa di produttori locali Oc).\nIl gruppo Goyard e la Algo, affiliata alla prima e specializzata nella produzione di articoli da viaggio, pelletteria e selleria, costituisce la principale azienda attiva nel settore del lusso, grazie all'insediamento di due siti di stabilimenti.\nL'artigianato \u00e8 ben trapiantato a Carcassonne, con 936 differenti imprese che offrono un impiego a 2.700 lavoratori (il numero \u00e8 calato dopo la pandemia di COVID-19). L'agricoltura \u00e8 scarsamente rappresentata, essendo grosso modo limitata alla viticoltura. Esiste un vino che reca il nome della citt\u00e0, il Cit\u00e9-de-carcassonne (IGP).\nIl settore terziario risulta decisamente il motore principale della regione, considerata la mole di turisti attirata dal fascino della citt\u00e0 vecchia di Carcassonne e del canal du Midi. Il tasso di occupazione \u00e8 paragonabile a quello della costa della Linguadoca. La citt\u00e0 ha pertanto sviluppato la sua offerta di ospitalit\u00e0 con numerosi ristoranti (tre stabilimenti stellati Michelin nel 2020) e 1.200 camere sparse in 34 strutture di cui tre alberghi di lusso, ovvero l'H\u00f4tel de la Cit\u00e9, il Domaine d'Auriac e l'Hilton Double Tree, inaugurato nel 2018. Carcassonne dispone di anche di un'area idonea al campeggio.\nViabilit\u00e0 e trasporti.\nCarcassonne si trova sul principale asse di comunicazione tra Tolosa e la costa mediterranea. Il Canal du Midi, risalente al XVIII secolo, era un tempo una via fluviale molto trafficata ed \u00e8 oggi accessibile ai turisti per gite fluviali. L'Autoroute des Deux Mers, pi\u00f9 precisamente la sezione orientale, dell'A61, passa a sud della citt\u00e0 consentendo l'accesso diretto da Tolosa o Montpellier. Sono due le uscite (la 23 e la 24) che servono la citt\u00e0. Sulla rete secondaria, la strada dipartimentale 6113 (ex route nationale 113) attraversa Carcassonne e collega Tolosa a ovest e Narbona a est. A sud, la strada dipartimentale 118 permette di prendere la valle dell'Aude e di raggiungere Limoux e Quillan. A nord, si prosegue sempre lungo la 118 verso le montagne Noire e Mazamet.\nCarcassonne \u00e8 raggiungibile anche in treno grazie al collegamento Tolosa-S\u00e8te via Narbona. La citt\u00e0 \u00e8 anche collegata a Quillan tramite una sezione ammodernata della vecchia linea di Carcassonne-Rivesaltes.\nL'aeroporto di Carcassonne Salvaza, aperto nel 2010, si trova a ovest della citt\u00e0 nella zona commerciale di Salvaza. Consente di raggiungere tramite aereo il Regno Unito (Londra, Manchester e Nottingham), l'Irlanda (Dublino e Cork), la Scozia (Glasgow e Edimburgo), il Belgio (Charleroi) e il Portogallo (Porto). Nel 2002, i lavori hanno permesso di allungare la pista principale per ospitare mezzi pi\u00f9 grandi. L'aeroporto ha ricevuto 375.400 persone nel 2018, 351.982 nel 2019 e 75.631 nel 2020 (il calo si deve alla pandemia di COVID-19). Dal 2010, sono stati intrapresi importanti lavori per aumentare la capacit\u00e0 dell'aeroporto con la creazione di un nuovo parcheggio per ospitare 4 aeromobili contemporaneamente, la costruzione di una nuova caserma dei vigili del fuoco, il rinnovo delle attrezzature operative, la realizzazione di un nuovo hangar per l'attrezzatura della pista, l'adeguamento delle infrastrutture del terminal per garantire il passaggio dei passeggeri e l'ampliamento delle sale d'imbarco.\nPer quanto riguarda i trasporti pubblici, 30 linee di autobus attraversano la citt\u00e0 e il circondario di Carcassonne. L'agenzia RTCA gestisce la rete di trasporto pubblico per conto dell'azienda Carcassonne Agglo. Durante l'estate, la bastide Saint-Louis \u00e8 servita da piccole navette elettriche gratuite chiamate \"Les Toucs\" e il collegamento tra il centro citt\u00e0 e i quartieri medievali vede un trenino.\nIn centro, l'auto risulta il mezzo di trasporto pi\u00f9 comune: tuttavia, il traffico nelle ore di punta \u00e8 piuttosto difficile, soprattutto in estate con l'afflusso di turisti. La strada dipartimentale 6113 (ex statale 113) che conduce direttamente in citt\u00e0 si intasa molto in fretta. Solo la realizzazione della bretella nord-est della tangenziale, inaugurata il 18 dicembre 2008, ha consentito di snellire il flusso del traffico, ricorrendo alla costruzione di un viadotto sull'Aude.\nAmministrazione.\nLa giunta municipale si compone di quarantatr\u00e9 membri, tra cui il sindaco e undici assessori.\nCarcassonne \u00e8 stata una citt\u00e0 fedele alla sinistra per un lunghissimo periodo, inaugurato nel 1896 e terminato nel 1983. Per 87 anni si sono succeduti radical-socialisti, SFIO e socialisti. Furono diversi dissidi interni a costare la vittoria alla sinistra nel 1983.\nNel 2005, il sindaco Raymond Chesa mor\u00ec e venne rimpiazzato da G\u00e9rard Larrat (UMP). La sua nomina venne tuttavia invalidata nel giugno 2009 e gli subentr\u00f2 il socialista Jean-Claude Perez nel settembre 2009. Durante il ballottaggio del 2014, G\u00e9rard Larrat riottenne la carica perduta. Con il 47,8%, ancora una volta Larrat vinse le elezioni nel giugno del 2020.\nTassazione.\nL'aliquota delle quattro imposte principali and\u00f2 parametrata per la prima volta in maniera completa dalla giunta comunale nel 2006, con un'imposta del 15,23% sulla tassa relativa alla prima casa, del 39,82% sulla tassa fondiaria sui terreni costruiti, del 107,99% sulla tassa fondiaria sui terreni non costruiti e del 21,33% sull'imposta professionale. Volendo fare un confronto, nello stesso anno nel resto del dipartimento la percentuale era pari rispettivamente a 9,43%, 21,17%, 54,93% e 14,68%.\nIl tasso d'imposta \u00e8 molto pi\u00f9 alto della media dipartimentale per i comuni con popolazione equivalente. A mo' confronto, le cifre sono rispettivamente dell'11,44%, del 28,63%, del 67,79% e del 14,37% a Narbona. Quest'ultima \u00e8 di dimensioni equivalenti a Carcassonne, ma ha un'economia dinamica legata al turismo e a pi\u00f9 aziende private.\nL'aliquota dell'imposta diretta locale era del 15,23% nel 2006, che superava pure l'aliquota dipartimentale del 9,43%.\nL'aliquota della tassa sulla casa, pari al 13,82% nel 2003 e al 15,23% nel 2006, come le altre imposte, appare in costante aumento da diversi anni, a differenza di Narbona, che riusc\u00ec a mantenere queste aliquote tra il 2003 e il 2006, soprattutto le tasse sulla propriet\u00e0 e sugli affari, che non sono cambiate.\nInoltre, il comune ha dovuto sostenere il peso del debito di Orta tra il 1989 e il 2009. Il debito si doveva a un progetto di centro congressi internazionale finanziato dal comune durante il mandato di Raymond Chesa. La costruzione del sito fu affidata all'immobiliarista Orta, che non garant\u00ec pi\u00f9 in un secondo momento il finanziamento e il comune fu condannato a restituire il denaro preso in prestito. Proprio tale rosso, giustific\u00f2 l'impennata delle tasse locali. Per questo motivo, Carcassonne vede attualmente un ritardo rispetto a Narbona perch\u00e9 ha vissuto un periodo di immobilit\u00e0 durante il quale non sono stati fatti investimenti nel comune. Dopo il 2010, sono stati finalmente avviati vari progetti di sviluppo e di infrastrutture, puntando molto sul turismo.\nSicurezza.\nIl tasso di criminalit\u00e0 nel distretto di polizia di Carcassonne \u00e8 di 118,41 per 1.000 abitanti (tra delitti e contravvenzioni, cifre del 2009) ovvero il pi\u00f9 alto nell'Aude, ben superiore alla media nazionale (83/1000). Il numero rende inoltre l'insediamento il terzo meno sicuro dell'intera Francia. La cifra \u00e8 in linea con la regione Languedoc-Roussillon (109,31/1000). Il tasso di risoluzione dei casi da parte delle forze dell'ordine \u00e8 del 24,51%, il pi\u00f9 basso del dipartimento e della regione ma vicino alla media regionale (26,79%) e nazionale (28,76%).\nPolitica ambientale.\nLa citt\u00e0 sta realizzando diversi progetti di gestione ambientale. La raccolta differenziata istituita nel 2005 ha consentito il trattamento di 750 tonnellate di rifiuti domestici. Tale apparato richiese la realizzazione del centro di raccolta rifiuti di La Fajolle, campagne di sensibilizzazione tra cittadini e scuole e l'estensione dell'area di compostaggio al centro ambientale di Salvaza. La citt\u00e0 ha investito circa 6.000.000 di euro tra l'impianto di compostaggio e i lavori di realizzazione e poi di riparazione dell'impianto di trattamento delle acque reflue di Saint-Jean.\nDal 2017, la citt\u00e0, nell'ambito della sua partecipazione al programma \"zero phyto\", utilizza l'eco-pascolo per ripulire le rive dell'Aude e la periferia della citt\u00e0.\nSport.\nIl club di rugby a 13 AS Carcassonne (ASC) \u00e8 il pi\u00f9 rappresentativo della citt\u00e0 di Carcassonne. In passato, la squadra, creata nel 1899, giocava nel rugby a 15 e partecip\u00f2 ad una finale nel 1925, venendo per\u00f2 sconfitto dall'U.S. Perpignanaise per 5 a 0. Il club milita nella prima divisione nazionale di rugby a 13 dal 1938 e visse il suo massimo splendore tra il 1945-1954, quando era in mano alla famiglia Taillefer. I giocatori \u00c9douard Ponsinet, Puig-Aubert, Claude Teisseire e Gilbert Benausse e l'allenatore F\u00e9lix Berg\u00e8se sono stati protagonisti di spicco nel team di Carcassonne. L'ASC XIII vanta il maggior numero di titoli nel campionato nazionale (11) e pi\u00f9 coppe nazionali di ogni altra squadra nel Paese (15). Le partite vengono disputate allo stadio Albert-Domec.\nL'U.S. Carcassonaise (USC) \u00e8 il principale club cittadino di rugby a 15. La squadra vanta una sua scuola, la Bassin Carcassonnais Rugby, che ospita i ragazzi di giovani et\u00e0 che si appassionano allo sport e hanno intenzione di intraprendere una propria carriera professionistica. Il palmares \u00e8 abbastanza scarno, essendo la squadra retrocessa in divisione nel 1951. La rinascita \u00e8 avvenuta nel 2008 con l'arrivo di Christian Labit, il quale ha consentito di raggiungere nuovamente la serie maggiore vincendo il titolo di campione di Francia di Federal 2. Nel 2010, l'ascesa in PRO D2 gli ha permesso di comparire nella lista dei 30 migliori club francesi.\nLa citt\u00e0 ha anche squadre impegnate in altri sport come il calcio (F.A. Carcassonne, nata nel 1947), il basket (Sport Olympique Carcassonnais Basket) e la pallamano (Club Carcassonnais). Ultimamente, si sta sviluppando a livello dilettantistico il football americano.\nIn termini di impianti sportivi, Carcassonne offre dieci stadi, tra cui il gi\u00e0 citato Albert-Domec che ha una capienza di 10.000 spettatori. Dispone inoltre di aree giochi, un centro sportivo di 6.500 m\u00b2 dove si possono praticare sport di racchetta, arti marziali, ginnastica e un centro fitness con possibilit\u00e0 di praticare il tiro con l'arco, la boxe e il taekwondo. La citt\u00e0 ha anche sei palestre e una sala polivalente, oltre a tre piscine, di cui due al coperto, e 30 campi da tennis (interni ed esterni). Non mancano inoltre un campo da golf con 18 buche e un ippodromo.\nNell'ottobre del 2015 si svolse la prima edizione del Grand Raid des Cathares, una corsa pedonale semi-autonoma su lunga distanza impostata su tre diversi format di gara: 39, 96 e 170 km, partendo dalla citt\u00e0 di Carcassonne a sud del dipartimento dell'Aude, passando per il sentiero cataro.\nLa citt\u00e0 ha ospitato molte tappe ciclistiche del Tour de France nel 1947, 1951, 1962, 1981, 1986, 2004, 2006, 2014, 2016, 2018 e 2021.\nCultura di massa.\nCinema e serie TV.\nLa pittoresca e suggestiva localit\u00e0 francese ha attirato l'interesse di diversi registi, attratti in particolare modo dalla citt\u00e0 alta. L'ambientazione cinematografica medievale quasi perfetta ha fatto da sfondo, tra le varie pellicole, in \"Le Retour du crois\u00e9\" di Louis Feuillade nel 1908, \"The Wonderful Life of Joan of Arc\" di Marco de Gastyne nel 1929, \"The Miracle of the Wolves\" di Raymond Bernard nel 1924, \"La Bride des T\u00e9n\u00e8bres\" di Serge de Poligny nel 1944, \"La congiura dei potenti\" di Andr\u00e9 Hunebelle nel 1961, \"Colpo grosso ma non troppo\" di G\u00e9rard Oury nel 1965, \"Il leone d'inverno\" di Anthony Harvey nel 1968, \"La sposa promessa\" di Franc Roddam nel 1985, \"Robin Hood - Principe dei ladri\" di Kevin Reynolds nel 1991, \"I visitatori\" di Jean-Marie Poir\u00e9 nel 1992, \"Il destino\" di Youssef Chahine nel 1997 e \"Labyrinthe\" nel 2011 tratto dal romanzo di Kate Mosse.\nSi noti che \"I visitatori 2 - Ritorno al passato\", non \u00e8 stato girato a Carcassonne ma al castello di Beynac, e le sequenze mostrano \"miscele\", realizzate al computer, di pezzi del castello di Beynac con parti del castello di Carcassonne.\nSecondo la leggenda, le decorazioni della citt\u00e0, avrebbero ispirato Walt Disney per il suo \"Castello della Bella Addormentata\".\nNon mancano all'appello di chi ha scelto Carcassonne come location anche alcune serie TV e serie web, in particolare \"I Catari\" dell'italo-francese Stellio Lorenzi (1965), \"Quentin Durward\" di Gilles Grangier (1971), \"La tisane des sarments\" di Jean-Claude Morin (1980), \"Jeanne d'Arc, le pouvoir de l'innocence\" di Pierre Badel (1988), \"Je, Fran\u00e7ois Villon, voleur, assassin, po\u00e8te...\" di Serge Meynard (2006), \"Labyrinth\" di Christopher Smith (2011), \"Noob\" di Fabien Fournier (2012-2013) e \"Meurtres \u00e0 Carcassonne\" di Julien Despaux (2014).\nGiochi e videogiochi.\nNel 2000, la casa editrice tedesca di giochi Hans im Gluck pubblic\u00f2 \"Carcassonne\", un gioco da tavolo in stile tedesco di Klaus-J\u00fcrgen Wrede. Il gioco riscosse un enorme successo commerciale, tanto da aver spinto la pubblicazione nel corso degli anni di numerose espansioni e varianti e vinse vari premi, tra cui il prestigioso \"Spiel des Jahres\" nel 2001.\nNel 2007, la Vivendi Games, tramite la Sierra Entertainment a lei affiliata, rilasci\u00f2 il videogioco per Xbox 360 intitolato \"Carcassonne\", il quale non costituisce altro che la versione per console del gioco da tavolo tedesco omonimo."}
{"id": "42728", "revid": "124123", "url": "https://it.wikipedia.org/wiki?curid=42728", "title": "Monmu", "text": "Biografia.\nIl suo nome alla nascita fu Karu no miko (\u8efd\u7687\u5b50, principe Karu).\nQuando il padre, principe ereditario Kusakabe, mor\u00ec, Monmu aveva sei anni. Sal\u00ec al trono nel 697 e durante il suo regno fu pubblicato nel 701 il codice Taih\u014d, un insieme di leggi che, con le successive revisioni, sarebbero state alla base del diritto penale e del diritto amministrativo giapponese fino al XIX secolo.\nRegn\u00f2 fino il 15 giugno 707, quando mor\u00ec di malattia. Sua madre Ahe gli succedette sul trono. Lasci\u00f2 un figlio avuto da Fujiwara no Miyako, figlia di Fujiwara no Fuhito: Obito no miko (principe Obito), che divenne l'imperatore Sh\u014dmu."}
{"id": "42729", "revid": "1877829", "url": "https://it.wikipedia.org/wiki?curid=42729", "title": "Genmei", "text": "Biografia.\nEra figlia dell'imperatore Tenji e moglie del principe Kusakabe (Kusakabe no miko) che fu il solo figlio di Tenmu e dell'imperatrice Jit\u014d. Jit\u014d fu anche nipote di Tenmu.\nDopo che suo figlio Monmu mor\u00ec nel 707, sal\u00ec al trono, sperando che suo nipote, il principe Obito, avrebbe regnato dopo di lei. Alla morte di Monmu, Obito aveva sei anni; perci\u00f2 nel 715 cedette il trono alla sorella di Monmu, Gensh\u014d, perch\u00e9 Genmei era allora troppo vecchia e Obito ancora giovane. Obito sarebbe poi salito al trono nel 724.\nNel 710 trasfer\u00ec la capitale del Giappone da Fujiwara-ky\u014d a Heij\u014d-ky\u014d, l'odierna Nara. \nNel 712 il Kojiki, fatto compilare per ordine di suo nonno l'imperatore Tenmu, fu completato e presentato a corte da \u014c-no-Yasumaro."}
{"id": "42730", "revid": "767487", "url": "https://it.wikipedia.org/wiki?curid=42730", "title": "Birth - Io sono Sean", "text": "Birth - Io sono Sean (\"Birth\") \u00e8 un film del 2004 diretto da Jonathan Glazer.\n\u00c8 stato inserito nella sezione in concorso alla 61\u00aa Mostra internazionale d'arte cinematografica di Venezia.\nTrama.\nDieci anni dopo l'improvvisa morte del marito Sean, Anna \u00e8 in procinto di risposarsi con Joseph. Prima della cerimonia per\u00f2 un ragazzino si presenta e chiede di parlare da solo con Anna: afferma di essere il suo defunto marito Sean, e la esorta a non sposare Joseph.\nIl nuovo Sean comincia a scrivere ripetutamente ad Anna, sebbene sia lei che Joseph lo esortino a smetterla con questa storia. Il bambino viene interrogato sui dettagli della vita del defunto Sean, e la sua precisione nel raccontarli appare incredibile. Inizialmente Anna non crede alle parole del bambino, ma col trascorrere del tempo inizia a convincersi che si tratti proprio del suo defunto marito; progetta addirittura di annullare le nozze con Joseph e sposare il bambino non appena raggiunta la maggiore et\u00e0.\nClara, un'amica di Anna, si presenta al bambino e afferma di essere sicura che lui non \u00e8 il defunto Sean, in quanto lei era in realt\u00e0 la sua amante; se si fosse veramente trattato di lui, il bimbo l'avrebbe riconosciuta. Clara aveva sotterrato un pacco che conteneva delle lettere d'amore scritte da Anna per Sean, il quale, non amandola veramente, non le aveva mai lette. L'amante piena di rancore aveva deciso di umiliare la rivale mostrandole tali lettere mai aperte proprio la sera del suo fidanzamento: per paura di rimorsi aveva per\u00f2 rinunciato, sotterrando il pacco con le lettere. Il bambino le aveva dissotterrate e lette, venendo cos\u00ec a scoprire tutti i dettagli sulla vita di Sean defunto.\nAppresa finalmente la verit\u00e0, Anna torna sui suoi passi ma a caro prezzo: mentre il bambino, dopo un periodo di cure psichiatriche, riprende una vita normale, Anna si sposa con Joseph in spiaggia. Il giorno del matrimonio per\u00f2 la donna entra nuovamente in crisi, finendo in un crollo psicologico, che la spinge ad entrare nell'acqua della spiaggia come tentativo di suicidio ma viene fermata da Joseph che la salva."}
{"id": "42731", "revid": "287204", "url": "https://it.wikipedia.org/wiki?curid=42731", "title": "Gensh\u014d", "text": "Biografia.\nIl suo nome alla nascita fu principessa Hitaka. Fu la sorella maggiore di Monmu, dunque suo padre fu il principe Kusakabe, che fu il solo figlio della coppia imperiale Jit\u014d e Tenmu, e sua madre fu l'imperatrice Genmei.\nPoich\u00e9 il principe Obito, che era figlio di Monmu, suo nipote, era ancora giovane per governare, nel 715 Genmei abdic\u00f2 in suo favore. Quando Obito comp\u00ec 18 anni, Gensh\u014d gli lasci\u00f2 il trono."}
{"id": "42732", "revid": "5", "url": "https://it.wikipedia.org/wiki?curid=42732", "title": "Palaeeudytinae", "text": ""}
{"id": "42733", "revid": "2014155", "url": "https://it.wikipedia.org/wiki?curid=42733", "title": "Demetrio di Russia", "text": "Biografia.\nNel 1366 spos\u00f2 Eudocia di Mosca, figlia di Dmitrij Konstantinovi\u010d, Principe di Sudzal' e di Novgorod, saldando con questo matrimonio un'alleanza tra questo principato e quello di Mosca.\nI trent'anni di regno di Dmitrij videro grandi cambiamenti nel principato di Mosca, tra cui anche l'inizio della fine della dominazione mongola. \nL'Orda d'oro in quegli anni era travagliata da una grave guerra civile legata alla successione. Dmitrij trasse vantaggio da questa diminuzione del potere dei mongoli per incrementare l'influenza del principato di Mosca. Nel corso del suo regno la Moscovia raddoppi\u00f2 la propria superficie.\nMentre, da un lato, continuava a raccogliere i tributi dovuti dagli altri principati russi all'Orda, Dmitrij ottenne la prima vittoria militare sui mongoli.\nMamaj, un generale mongolo con aspirazioni al titolo di khan, decise di punire Dmitrij per i suoi tentativi di aumentare il suo potere. Nel 1378 invi\u00f2 un piccolo contingente militare, ma questo viene sconfitto dall'esercito di Dmitrij. Due anni pi\u00f9 tardi Mamaj guid\u00f2 personalmente un grosso esercito contro Mosca, ma venne battuto nella battaglia di Kulikovo. L'anno seguente Mamaj venne sconfitto da Tochamy\u0161, altro pretendente al trono (a sua volta ucciso da Edigu).\nIl nuovo khan rinsald\u00f2 il controllo dei mongoli sulla Russia e saccheggi\u00f2 Mosca per punire Dmitrij per la sua resistenza a Mamaj. Dmitrij si impegn\u00f2 nuovamente ad essere fedele a Tochamy\u0161 ed all'Orda e riusc\u00ec a riottenere il ruolo di collettore delle tasse e a guadagnarsi il titolo di principe di Vladimir.\nAlla sua morte, nel 1389, Dmitrij era il primo dei Gran Principe di Mosca a poter lasciare il titolo direttamente ai propri figli senza il bisogno della conferma da parte dell'Orda.\nDiscendenza.\nDa Eudocia Dmitrij ebbe 12 figli:"}
{"id": "42735", "revid": "834", "url": "https://it.wikipedia.org/wiki?curid=42735", "title": "Thomas Mapother IV", "text": ""}
{"id": "42736", "revid": "124758202", "url": "https://it.wikipedia.org/wiki?curid=42736", "title": "Vinnie Colaiuta", "text": "Carriera.\nDi origini italiane (la sua famiglia proviene dalla localit\u00e0 Madonna della Strada a Scoppito) ha cominciato a suonare da bambino con una batteria che gli venne donata quando aveva sette anni. A quattordici anni ricevette dal suo insegnante di musica un metodo per batteria da cui trasse le prime nozioni.\nDopo aver frequentato il Berklee College of Music a Boston per un anno, Colaiuta si trasfer\u00ec a Los Angeles (dove risiede tuttora), suonando con gruppi in vari locali. Nell'aprile del 1978, all'et\u00e0 di ventidue anni, ebbe l'opportunit\u00e0 di fare un provino per Frank Zappa, eseguendo tra l'altro l'assolo \"The Black Page\" (scritto in origine per Terry Bozzio), estremamente difficoltoso. L'audizione ebbe successo e Colaiuta lavor\u00f2 con Zappa, sostituendo lo stesso Bozzio dimissionario, come batterista principale nelle esecuzioni dal vivo e in studio fino al 1980, poi sostituito da Chad Wackerman.\nDopo aver lavorato con Zappa, Colaiuta ha collaborato con una lista sterminata di illustri artisti, fra cui Joni Mitchell, Roberto Carlos, Duran Duran, Backstreet Boys, Christina Aguilera, Anastacia, Michael Bubl\u00e9, Olivia Newton-John, Chaka Khan, Megadeth, Nik Kershaw, Tony Banks,\nAsia, Joe Cocker, Jeff Beck, Sting, Chick Corea, Herbie Hancock, George Duke, Leonard Cohen, Tom Scott, Barbra Streisand, Paul Anka, Marilyn Scott, Allan Holdsworth, Chris Botti, George Benson, Lee Ritenour, Frank Gambale, Davi Wornel, John Patitucci, Jeff Berlin, Mike Stern, Abe Laboriel, Bill Evans, Stanley Clarke, The Commodores, The Temptations, Gino Vannelli, Quincy Jones, James Taylor, John McLaughlin, Robben Ford, Jing Chi, Burt Bacharach, Philip Aaberg, Joe Satriani;\nMolto richiesto anche in Italia ha registrato fra gli altri con: Gigi D'Alessio, Drupi, Laura Pausini, Claudio Baglioni, Eros Ramazzotti, Andrea Bocelli, Adriano Celentano, Gianni Morandi, Elio e le Storie Tese, Vasco Rossi, Pino Daniele, Piero Pel\u00f9, Tiziano Ferro. Nel 1994 pubblic\u00f2 un'incisione solista intitolata \"Vinnie Colaiuta\" con la partecipazione degli artisti con cui ha collaborato nella sua carriera tra cui \nSting e Herbie Hancock.\nNon ha una sua band personale, tuttavia si pu\u00f2 considerare tale, per l'importanza del suo contributo, il gruppo Karizma.\nColaiuta ha vinto un totale di diciotto premi \"Drummer of the Year\" con il voto annuale dei lettori della rivista \"Modern Drummer\". Tra questi ci sono dieci premi nella categoria \"Best Overall\". Colaiuta \u00e8 stato inserito nella \"Modern Drummer Hall of Fame\" nel 1996.\nNel febbraio 2006 collabora, insieme a Tony Levin, Dean Parks e James Raymond, al singolo \"No Ocean to Divide\" dei West&amp;Coast; nel 2006 e nel 2007 accompagna il chitarrista inglese Jeff Beck nei suoi tour mondiali.\nNel 2008 ha accompagnato Herbie Hancock nel suo tour di promozione del disco \"\", con la quale il tastierista statunitense suona sui brani scritti dalla cantante Joni Mitchell.\nNel 2009 ha inoltre collaborato alla realizzazione dell'album \"Electric Jam\" di Pino Daniele.\nReligione.\nSi definisce un cristiano rinato ed \u00e8 tra i fondatori di \"Drummers for Jesus\", associazione di batteristi (e non solo) che si esibiscono in spettacoli volti a propagandare la religione cristiana.\nA questa associazione appartengono, fra gli altri, i talentuosi batteristi Alex Acu\u00f1a, Greg Bissonette, Chris Coleman, Marcus Baylor, Zoro, Aaron Spears, Will Kennedy e Teddy Campbell.\nIn varie interviste, Colaiuta afferma: \u00able mie capacit\u00e0 musicali sono solo un dono del Signore\u00bb, e \u00abla fede cristiana mi ha salvato la vita\u00bb.\nDichiara inoltre che la sua fede in Cristo \u00e8 sbocciata in un giorno preciso a seguito di un evento della cui natura non ha mai parlato.Per questa sua \"religiosit\u00e0\", viene citato nel brano Catholic girls da l'album Joe's Garage di Frank Zappa.\nCaratteristiche tecniche.\nDotato di estrema versatilit\u00e0 e di tecnica ineccepibile, ha i suoi maggiori punti di forza nella straordinaria potenza e velocit\u00e0 di esecuzione. \u00c8 da qualche anno il batterista pi\u00f9 richiesto al mondo. (Modern drummer magazine, march 2010)\nDall'aprile 2012, dopo anni di collaborazione con la storica azienda Gretsch e la celebre ditta turca Zildjian, Colaiuta ha suonato Ludwig e piatti Paiste, ma dopo 3 anni, nel 2016 \u00e8 tornato ad usare batterie Gretsch. L'impostazione stilistico-tecnica di Colaiuta \u00e8 attualmente di tipo tradizionale o jazzistico, sebbene il suo sound sia abitualmente molto aggressivo, mentre in passato (fino alla met\u00e0 degli anni ottanta) era di tipo marcatamente rock con l'impostazione delle bacchette in stile timpanistico.\nRiconosciuto come uno dei pochi batteristi in grado di suonare indifferentemente ogni stile con appropriato linguaggio e tecnica, dal jazz al progressive, dal metal al rock, dal latin alla fusion \u00e8 uno dei session man pi\u00f9 richiesti nella storia della musica."}
{"id": "42737", "revid": "1534511", "url": "https://it.wikipedia.org/wiki?curid=42737", "title": "Gruppo di Lie", "text": "In matematica un gruppo di Lie \u00e8 un gruppo munito di una struttura di variet\u00e0 differenziabile compatibile con le operazioni di gruppo. Il termine \"groupes de Lie\" venne utilizzato per la prima volta in Francia nel 1893 nella tesi di dottorato di Arthur Tresse in onore del matematico norvegese Sophus Lie, che di Tresse fu uno dei due relatori. \nDefinizione.\nUn gruppo di Lie \u00e8 un gruppo formula_1 munito di una struttura di variet\u00e0 differenziabile tale che le operazioni \ne \nsono entrambe differenziabili.\nOmomorfismi e categoria dei gruppi di Lie.\nDati due gruppi di Lie formula_1 e formula_7, un morfismo di gruppi di Lie \u00e8 un \"omomorfismo differenziabile\", vale a dire un'applicazione formula_8 che sia un omomorfismo per la struttura astratta di gruppo (formula_9) e un'applicazione differenziabile per la struttura di variet\u00e0 di formula_1 e formula_7.\nI gruppi di Lie con i loro morfismi costituiscono una categoria.\nClassificazioni dei gruppi di Lie.\nI gruppi di Lie possono essere classificati in relazione a diversi generi di propriet\u00e0:\nL'algebra di Lie associata a un gruppo di Lie.\nAd ogni gruppo di Lie si pu\u00f2 associare un'algebra di Lie che \u00e8 in grado di esprimere interamente la struttura locale del gruppo. La relazione gruppo - algebra non riguarda invece le caratteristiche globali, come connessione o semplice connessione, diversi gruppi di Lie possono quindi avere la stessa algebra; in particolare, esiste un teorema che stabilisce che due gruppi di Lie finito dimensionali localmente isomorfi hanno algebre di Lie isomorfe, quindi identificabili.\nLo studio delle propriet\u00e0 e la classificazione delle algebre di Lie \u00e8 molto pi\u00f9 agevole rispetto all'analogo studio dei gruppi, per questo risultano molto utili una serie di teoremi che permettono di mettere in relazione le propriet\u00e0 delle algebre a quelle dei gruppi corrispondenti. La relazione tra algebre e gruppi di Lie pu\u00f2 essere vista come funtore tra categorie.\nIn particolare, sia formula_1 un gruppo di Lie e formula_13 una funzione continua che passi per l'elemento neutro formula_14 di formula_1 per cui formula_16.\nSia invece formula_17 lo spazio tangente a formula_1 in formula_14 che corrisponde, utilizzando la nozione di derivata, a formula_20.\nSi pu\u00f2 dimostrare che formula_17 \u00e8, su formula_22, uno spazio vettoriale.\nOra, ponendo formula_23 e formula_24 positivo piccolo a piacere si potr\u00e0 scrivere, sviluppando in serie di Taylor al prim'ordine:\nSia ora formula_26. Se formula_27 tende all'infinito,\nNella relazione precedente si \u00e8 fatto uso del limite notevole che definisce la funzione esponenziale.\nAllora esiste una mappa da formula_29 a formula_1 e gli elementi di formula_17 sono quelli dell'algebra di Lie associata a formula_1.\nPer esempio, si consideri il gruppo formula_33, il cui generico elemento pu\u00f2 essere scritto come\nEseguendo la derivata e calcolandola in zero si ha\nGli elementi ottenuti moltiplicando tale matrice per qualunque reale formula_36 sono i componenti l'algebra di Lie formula_37 e corrispondono ai numeri immaginari puri formula_38.\nI gruppi di Lie reali come variet\u00e0 topologiche.\nI gruppi di Lie reali si possono definire come variet\u00e0 topologiche munite delle operazioni di gruppo continuo. L'equivalenza di questa definizione con quella data sopra costituisce una interpretazione del quinto problema di Hilbert (si veda per\u00f2 anche congettura di Hilbert-Smith).\nUn preciso enunciato su tale equivalenza \u00e8 il seguente: \n Se \"G\" \u00e8 una variet\u00e0 topologica munita delle operazioni di gruppo continuo, allora esiste esattamente una struttura differenziabile su \"G\" che fa di esso un gruppo di Lie secondo la definizione data inizialmente.\nQuesto teorema \u00e8 stato dimostrato da Andrew Gleason, Deane Montgomery e Leo Zippin negli anni 1950.\nCome conseguenza si possono definire i gruppi di Lie ricorrendo alle funzioni lisce: questo \u00e8 l'approccio ora prevalente nei testi introduttivi ai gruppi di Lie."}
{"id": "42738", "revid": "2225", "url": "https://it.wikipedia.org/wiki?curid=42738", "title": "The terminal", "text": ""}
{"id": "42740", "revid": "125485672", "url": "https://it.wikipedia.org/wiki?curid=42740", "title": "Stewart Copeland", "text": "Biografia.\nLa nascita e gli anni nel medioriente.\nNato ad Alexandria, Virginia, Copeland \u00e8 figlio di un agente della CIA (Miles Copeland, Jr.), che si occupava di contatti col mondo medio-orientale, e di un membro della British Intelligence, l'archeologa scozzese Lorraine Adie.\nA nove mesi dalla nascita, si trasfer\u00ec con la sua famiglia nel Medio Oriente, stabilendosi a Beirut dove frequent\u00f2 la American Community School; inoltre il padre, essendo stato un trombettista jazz negli anni trenta, inizia ad impartire lezioni di trombone a Stewart. All'et\u00e0 di tredici anni, quando il fratello Ian prende in prestito una batteria da un amico, Stewart scopre la sua passione per lo strumento ed il padre provvede a fargli studiare lo strumento con uno dei pi\u00f9 grandi batteristi del Libano.\nIl trasferimento in Inghilterra ed il periodo con i Curved Air.\nNel 1966 la famiglia Copeland si stabil\u00ec in Inghilterra dove Stewart prosegu\u00ec i suoi studi in un college a Millfield. Qui nelle ore dopo la scuola inizia a frequentare un corso di equitazione che diventer\u00e0 la sua seconda grande passione, tanto che negli anni a venire fonder\u00e0 una sua scuderia. Si diploma e l'anno successivo s'iscrive all'Universit\u00e0 di San Diego: \u00e8 la prima volta che scopre gli Stati Uniti, il suo paese d'origine. In seguito si trasferisce a Berkeley dove si laurea.\nSi trasfer\u00ec a Londra nell'estate del 1973, dove inizi\u00f2 la sua carriera suonando con il gruppo di rock progressivo Curved Air nel 1975. Durante la sua militanza nel gruppo registr\u00f2 due album (Midnight Wire e Airborne) ed inoltre spos\u00f2 Sonja Kristina, la cantante del gruppo.\nDivent\u00f2 famoso per la sua miscela di precisi, energici e creativi suoni rock con uno stile influenzato dal reggae a tal punto che la rivista Melody Maker lo volle intervistare per fare una biografia su di lui a soli 23 anni. Successivamente il gruppo si trova in un vicolo cieco e dopo un concerto a Newcastle non vengono programmati altri concerti. Ma \u00e8 proprio in quell'ultima data che Stewart vede in concerto per la prima volta Sting, il cui gruppo di jazz fusion si esibisce dopo i Curved Air.\nLa formazione dei Police.\nDi ritorno a Londra, Stewart decide di contattare Sting per formare un gruppo punk. Sting lo raggiunge insieme alla moglie ed al loro figlio neonato ed assieme al chitarrista Henry Padovani forma il gruppo che inizialmente si chiam\u00f2 Strontium 90. In seguito Padovani venne sostituito da Andy Summers e le sonorit\u00e0 che all'inizio erano punk cambiano nettamente in un mix di rock e reggae. Suo fratello maggiore, Miles Copeland III, fu il manager del gruppo nel quale Stewart milit\u00f2 dal 1977 al 1984 e poi brevemente nel 1986, insieme a Sting e Andy Summers.\nL'altro fratello Ian Copeland \u00e8 invece stato promoter dei R.E.M., dei Simple Minds e dei Cure agli inizi della loro carriera, ed \u00e8 prematuramente scomparso il 26 maggio 2006 per un tumore.\nDurante la permanenza nei Police, con lo pseudonimo di Klark Kent realizz\u00f2 un buon numero di singoli nel 1978 ed uno di questi, \"Don't Care\", ebbe anche un discreto successo nelle classifiche di quell'anno. Realizz\u00f2 anche un album nel 1980, intitolato semplicemente \"Klark Kent\", pubblicato in vinile verde ma dovette abbandonare il progetto viste le difficolt\u00e0 con i detentori dei diritti dell'omonimo personaggio dei fumetti.\nLa carriera post Police.\nA seguito del deterioramento nei rapporti con gli altri due membri dei Police, nel 1983 pubblic\u00f2 in collaborazione con Stan Ridgway il singolo \"Don't Box Me In,\" per la colonna sonora del film \"Rusty il selvaggio\", e nel 1986 pubblic\u00f2 l'album \"The Rhythmatist\" ; nel 1989 form\u00f2 il gruppo Animal Logic insieme al bassista jazz Stanley Clarke ed alla cantante Deborah Holland. La band ebbe un discreto successo dopo la pubblicazione del primo album, \"Animal Logic\", e nel susseguente tour, ma le vendite del successivo album del 1991, \"Animal Logic II\", furono basse ed il trio si sciolse.\nIn seguito cominci\u00f2 a scrivere colonne sonore per film come \"Rusty il selvaggio\" di Francis Ford Coppola, per il quale nel 1983 ha vinto un Golden Globe, \"Talk Radio\", \"Wall Street\", \"Piovono pietre\", serie televisive (\"Un giustiziere a New York\", \"Dead Like Me\" e \"Desperate Housewives\" per cui scrisse le canzoni solo per una puntata), videogiochi (\"Spyro the Dragon\", ', ', ' e ') opere e balletti.\nHa inoltre scritto la colonna sonora per l'episodio pilota della serie televisiva \"Babylon 5\", \"The Gathering\". Quando il telefilm divent\u00f2 una serie settimanale, Copeland non era disponibile e venne quindi ingaggiato Christopher Franke dei Tangerine Dream.\nIl nuovo millennio.\nNel 2000 si \u00e8 unito a Les Claypool dei Primus (per i quali aveva prodotto la canzone \"Dirty Drowning Man\" dell'album Antipop) e Trey Anastasio dei Phish per creare la band Oysterhead, con cui ha pubblicato un solo album, The Grand Pecking Order, seguito da un tour con poche date e principalmente negli Stati Uniti, prima di sciogliersi. Si sono riuniti nel 2006 per un unico concerto al \"Bonnaroo\". Nel 2002 Ray Manzarek e Robby Krieger dei Doors, vista l'indisponibilit\u00e0 di John Densmore, lo invitarono a registrare un nuovo album e fare un tour. Ma, dopo che Copeland si fer\u00ec per cause non attinenti alla sua attivit\u00e0 di musicista, l'accordo preso con i due fin\u00ec in malo modo, con azioni legali da ambo le parti.\nA partire dal 2004 collabora attivamente con l'ensemble Notte della Taranta (di cui \u00e8 stato maestro concertatore nel 2003) nel Salento, dove \u00e8 ormai di casa, tanto da avere la cittadinanza onoraria di Melpignano, paese che, ormai da anni, ospita il grande evento.\nNegli ultimi anni \u00e8 impegnato nella riscoperta del patrimonio etnomusicale e nella sintesi tra questo ed i linguaggi strumentali e musicali del rock e del jazz. Nel 2005 ha avviato il progetto Gizmo, insieme al chitarrista di avanguardia David Fiuczynski ed al tastierista italiano Vittorio Cosma. Il progetto prevede la rivisitazione di brani esclusivamente composti da Copeland sia nel periodo Police che nel periodo post-Police. I Gizmo, con la partecipazione di altri musicisti italiani, tra i quali Raiz (ex Almamegretta) e Max Gazz\u00e8, si sono esibiti a Roma nel parco di Villa Ada nel luglio del 2005 per poi proseguire in tour per l'Italia.\nNel 2006 ha realizzato un film documentario sui Police, uscito in DVD, utilizzando vecchie pellicole da lui girate col suo (all'epoca) inseparabile super 8. Il film si intitola \"Everyone Stares: The Police Inside Out\" ed \u00e8 stato presentato al Sundance Film Festival.\nNel 2007 torna a suonare con i Police, per un tour mondiale in occasione del trentesimo anniversario della formazione del gruppo. Inoltre per i suoi 40 anni di carriera \u00e8 uscita una raccolta intitolata The Stewart Copeland Anthology che ricopre i suoi trent'anni di carriera solista.\nNel settembre 2010 ha pubblicato un'autobiografia intitolata \"Strange Things Happen: Life with The Police, Polo, and Pygmies\".\nDal 2016 entra a far parte del supergruppo rock Gizmodrome, insieme ai musicisti Mark King (Level 42), Adrian Belew (Talking Heads, King Crimson) e Vittorio Cosma (PFM), con cui registra un album omonimo nel 2017.\nProgetti futuri.\nSul suo sito personale, Stewart Copeland ha annunciato che lavorer\u00e0 alla colonna sonora per il musical di Ben Hur, che comporr\u00e0 un balletto per l'orchestra sinfonica di Dallas ed un pezzo intitolato \"Red Fish Blue Fish,\" che \u00e8 stato presentato al festival musicale a La Jolla.\nStrumentazione e stile.\nStewart usa batterie Tama, piatti Paiste e bacchette Vater.\nI suoi riferimenti batteristici sono stati Mitch Mitchell, Ginger Baker e Keith Moon.\nL'innovazione del suo stile \u00e8 stata quella di introdurre accenti reggae e influenze medio-orientali nella batteria rock: non limitare lo strumento al mero accompagnamento ritmico, ma riempire gli spazi musicali con giochi di hi-hat, octoban, splash e rullante, dal suono inconfondibilmente asciutto e secco. Di grande rilevanza nello stile di Copeland ha assunto l'uso dei ritmi sincopati e l'introduzione degli effetti echo e delay, applicati al set acustico. Inoltre, nel suo stile sono peculiari i personali fraseggi sull'hi-hat, suonati spesso a due mani, i fill alternati fra tom e octoban e l'uso dei rimshot. Nonostante sia mancino, suona da destrorso e utilizza l'impugnatura \"traditional grip\", atipica nella musica rock, ma con una variante personalizzata consistente nell'utilizzo del dito indice come chiusura sul pollice e non il dito medio. Il suo approccio allo strumento \u00e8 molto energico e impetuoso, nonostante possegga un notevole controllo delle dinamiche, un grande senso dello spazio ritmico associato ad una spiccata creativit\u00e0. Nel suo stile \u00e8 molto evidente l'uso intelligente dei rudimenti applicati sul set"}
{"id": "42741", "revid": "1543377", "url": "https://it.wikipedia.org/wiki?curid=42741", "title": "Galassia di Bode", "text": "La Galassia di Bode, (nota anche come M 81 o NGC 3031) \u00e8 una galassia a spirale situata a circa 12 milioni di anni luce dalla Terra, nella costellazione boreale dell'Orsa Maggiore.\nOsservazione.\nM81 \u00e8 una galassia piuttosto brillante, grazie alla sua vicinanza, e se la notte \u00e8 particolarmente adatta all'osservazione astronomica pu\u00f2 essere individuata anche con un semplice binocolo; uno strumento come un telescopio rifrattore da la mostra come una macchia chiara senza particolari estesa per alcuni primi e allungata in direzione NNW-SSE. Un telescopio pi\u00f9 potente, sui , consente di poter notare la struttura del nucleo, molto pi\u00f9 brillante rispetto alle regioni periferiche, le quali sembrano sfumare gradualmente nel buio del fondo cielo; con strumenti da si evidenziano pure le prime strutture della spirale, sotto forma di variazioni della luminosit\u00e0 dell'alone attorno al nucleo. Nelle foto a lunga posa o composite, il campo visivo di questa e della vicina M82 pu\u00f2 mostrarsi pervaso da una serie di intricati filamenti nebulosi; questo sistema di gas e polveri oscure fa parte dell'Integrated Flux Nebulae, una nube di alta latitudine galattica appartenente alla Via Lattea.\nLa sua declinazione \u00e8 molto settentrionale: infatti questa galassia si presenta circumpolare da gran parte dell'emisfero boreale, come tutta l'Europa e il Nordamerica, fin oltre il tropico del Cancro; dall'emisfero australe invece \u00e8 possibile osservarla solo in prossimit\u00e0 dell'equatore. Il periodo migliore per la sua osservazione nel cielo serale \u00e8 quello compreso fra gennaio e agosto.\nStoria delle osservazioni.\nLa galassia fu osservata per la prima volta da Johann Elert Bode nel 1774, e in suo onore le fu poi assegnato il nome proprio; in seguito fu riosservata da Charles Messier, il quale la incluse nel suo catalogo nel 1781 descrivendola come una chiazza nebulosa leggermente ovale e pi\u00f9 luminosa al centro. Nel 1914 Max Wolf ne rilev\u00f2 la rotazione (fu la prima volta per una galassia a spirale) e ne stim\u00f2 anche la velocit\u00e0 di rotazione, ; nel 1993 fu scoperta al suo interno una supernova, chiamata SN 1993J.\nCaratteristiche.\nSi stima che M81 contenga approssimativamente 250 miliardi di stelle, \u00e8 quindi leggermente pi\u00f9 piccola della nostra Via Lattea. Questa e la vicina galassia irregolare M82 sono i membri pi\u00f9 importanti del gruppo di galassie di M81, di cui la stessa M81 \u00e8 il membro principale; sembra che le due galassie si siano incontrate qualche milione di anni fa, causando la deformazione di M82. Tuttora le due galassie sono separate da appena anni luce. La sua distanza \u00e8 ben nota ed \u00e8 stata stimata in 12 milioni di anni luce, grazie alla scoperta di un gran numero di variabili Cefeidi, molte delle quali ad opera del Telescopio Spaziale Hubble, e grazie alla rideterminazione delle distanze cosmiche operata dal satellite Hipparcos.\nPolveri interstellari.\nGran parte dell'emissione agli infrarossi della galassia si origina dalla polvere interstellare. Questa polvere si trova principalmente nei bracci di spirale galattici e si \u00e8 scoperto che si trovano in associazione con delle regioni di formazione stellare. Le giovani e brillanti stelle blu appena nate riscaldano le polveri oscure, che emettono cos\u00ec radiazione infrarossa.\nSupernova/e.\nIn M81 \u00e8 stata osservata una sola supernova; questa \u00e8 stata catalogata come SN 1993J e fu osservata il 28 marzo 1993. All'epoca fu la seconda supernova pi\u00f9 brillante mai osservata nel XX secolo, in termini assoluti. Le caratteristiche spettrali di questa supernova cambiarono nel corso del tempo: inizialmente mostrava le caratteristiche tipiche di una supernova di tipo II con forti linee spettrali dell'idrogeno; in seguito tuttavia queste linee diminuirono e apparvero quelle dell'elio, rendendo questa supernova molto pi\u00f9 simile a quelle del tipo Ib. Inoltre le sue variazioni della luminosit\u00e0 nel corso del tempo non furono simili a quelle tipiche delle supernove di tipo II ma ricordavano quelle del tipo Ib. Cos\u00ec fu classificata come \"Supernova di tipo IIb\", una classe intermedia fra il tipo II e il tipo Ib. I risultati scientifici derivati dalla sua osservazione suggerirono che le supernove Ib e Ic si formano dall'esplosione di stelle giganti tramite processi simili a quelli che avvengono nelle supernove di classe II. La supernova fu utilizzata anche per determinare la distanza della galassia.\nL'elenco delle nove apparse nella galassia \u00e8 riportato nel sito del CBAT.\nIl gruppo di M81.\nM81 \u00e8 la galassia pi\u00f9 grande del Gruppo di M81, un gruppo che conta 34 galassie situate nella costellazione dell'Orsa Maggiore; la distanza media di questo gruppo \u00e8 di circa 11,7 milioni di anni luce, pari a 3,6 milioni di parsec, rendendolo cos\u00ec uno dei gruppi di galassie pi\u00f9 vicini al nostro Gruppo Locale.\nM81 \u00e8 in interazione con la vicina Galassia Sigaro (M82) e NGC 3077; questa interazione ha strappato via alle tre galassie una discreta quantit\u00e0 di gas idrogeno, che ora forma delle strutture a filamenti che collegano le tre galassie. Inoltre ha anche causato la caduta di parte di questo gas sulla Galassia Sigaro e su NGC 3077, causando una grande attivit\u00e0 di formazione stellare nei centri di queste due galassie."}
{"id": "42743", "revid": "77358", "url": "https://it.wikipedia.org/wiki?curid=42743", "title": "NGC 3031", "text": ""}
{"id": "42744", "revid": "287204", "url": "https://it.wikipedia.org/wiki?curid=42744", "title": "John Williams (chitarrista)", "text": "Biografia.\n\u00c8 uno dei pi\u00f9 conosciuti maestri della chitarra classica. Il suo primo insegnante fu suo padre. All'et\u00e0 di dodici anni si rec\u00f2 in Italia per studiare con Andr\u00e9s Segovia. Pi\u00f9 tardi, frequent\u00f2 il Royal College of Music a Londra.\nWilliams \u00e8 conosciuto soprattutto come chitarrista classico, ma ha esplorato varie tradizioni musicali differenti. Ha collaborato con Julian Bream e Paco Pe\u00f1a ed \u00e8 stato uno dei membri del gruppo fusion Sky. \u00c8 anche compositore e arrangiatore.\nWilliams ha commissionato concerti a compositori come Stephen Dodgson, Andr\u00e9 Previn, Richard Harvey e Steve Gray. Ha lavorato anche con compositori nati in Australia come lui, inclusi Phillip Houghton, Peter Sculthorpe e Nigel Westlake, per creare opere chitarristiche che catturassero lo spirito della sua terra natale.\nHa conosciuto il successo mondiale grazie alla sua registrazione della \"Cavatina\" di Stanley Myers, usato come tema per il film \"Il cacciatore\", premiato con l'Oscar.\nNel 1993 la Sony Classical ha prodotto una registrazione video sul chitarrista, intitolata \"The Seville Concert and The Film Profile\", la prima parte propone la registrazione di alcuni brani effettuati all'interno dell'Alc\u00e1zar di Siviglia, la seconda \u00e8 invece una biografia di John Williams partendo dagli esordi giovanili, in cui egli racconta la propria vita, inframmezzando il video con numerosi proponimenti musicali di autori come Bach, Alb\u00e9niz, Agust\u00edn Barrios e Stanley Myers.\nUno dei nonni materni di Williams \u00e8 cinese."}
{"id": "42750", "revid": "767487", "url": "https://it.wikipedia.org/wiki?curid=42750", "title": "Palindromes", "text": "Palindromes \u00e8 un film del 2004 diretto da Todd Solondz, presentato in concorso alla 61\u00aa Mostra internazionale d'arte cinematografica di Venezia.\nTrama.\nAviva \u00e8 una ragazzina di tredici anni, dai tratti goffi che la rendono quantomai sensibile, che vuole a tutti i costi diventare madre. Ha un rapporto con un suo coetaneo e rimane incinta. I genitori, con molta bonariet\u00e0 (pi\u00f9 la madre Joyce che il padre Steve, per la verit\u00e0), cercano di dissuaderla e la convincono ad abortire, dopodich\u00e9 la ragazzina scappa da casa e ha un improvviso impatto col mondo. \nL'evolversi della vicenda coinvolge, oltre che i familiari di Aviva, anche amici e vicini di casa."}
{"id": "42758", "revid": "367445", "url": "https://it.wikipedia.org/wiki?curid=42758", "title": "Safari (browser)", "text": "Safari \u00e8 un browser web sviluppato da Apple Inc. basato su WebKit, disponibile per i sistemi operativi iOS, iPadOS e macOS. Fu presentato il 7 gennaio 2003. Tra il 2007 e il 2012 \u00e8 esistita una versione per Windows.\nSafari \u00e8 il browser di default nei dispositivi Apple.\nStoria e sviluppo.\nFino al 1997 i Macintosh erano forniti con due browser di serie, Netscape Navigator e Cyberdog. Nello stesso anno Apple strinse un accordo quinquennale con Microsoft, che prevedeva anche l'inclusione di Internet Explorer come browser predefinito nei Mac.\nNel frattempo a fine giugno del 2001 Apple assunse Don Melton per dirigere e iniziare lo sviluppo di un nuovo browser per i Macintosh, progetto dal nome in codice \"Alexander\".\nAnzich\u00e9 il pi\u00f9 gettonato Gecko di Mozilla, Don Melton come base di partenza scelse il motore di rendering KHTML e il motore JavaScript KJS di KDE. I fork di Apple dei due motori furono battezzati rispettivamente WebCore e JavaScriptCore: assieme formano WebKit. La scelta di KHTML e di KJS tuttora implica che il codice sorgente di WebKit sia pubblicato sotto licenza GNU Lesser General Public License. I miglioramenti introdotti dagli ingegneri Apple furono restituiti alla comunit\u00e0 di KDE, in modo che potessero essere integrati nel progetto originario. All'atto pratico il processo di collaborazione in entrambe le direzioni si \u00e8 rivelato pi\u00f9 difficoltoso di quanto previsto.\nIl nome definitivo \"Safari\" fu scelto solo poche settimane prima della presentazione ufficiale.\nLe prime versioni furono disponibili per Mac OS X Jaguar come un'applicazione separata. Il supporto a Jaguar fu abbandonato velocemente in autunno per l'allora nuovo Mac OS X Panther, dov'era incluso come browser di default.\nNel Gennaio 2007 Safari debutta in versione mobile negli iPhone, capace di visualizzare pagine web progettate per browser da PC.\nNell'estate 2007 Safari diventa disponibile anche per Windows XP e Vista in versione beta.\nDescrizione.\nSafari offre le tipiche caratteristiche di un browser moderno tra cui segnalibri, tab, navigazione privata, gestione password, salvataggio delle pagine web nel computer, una barra degli indirizzi che pu\u00f2 interrogare automaticamente i motori di ricerca se il testo inserito non viene riconosciuto come URL. I motori di ricerca supportati sono Google, Yahoo!, Bing, DuckDuckGo ed Ecosia.\nSafari include anche un menu Sviluppo che abilita numerose funzionalit\u00e0 per gli sviluppatori, tra cui un web inspector, la possibilit\u00e0 di cambiare lo \"user agent\", e l'attivazione di altre caratteristiche sperimentali.\nNel corso degli anni Safari si \u00e8 evoluto supportando i nuovi standard web come HTML5, WebGL, RSS, Canvas CSS e includendo nuove funzionalit\u00e0 per l'utente quali l'integrazione con i servizi iCloud, Elenco Lettura, compilazione moduli automatica, condivisione URL, estensioni, Apple Pay, blocco phishing, tecnologie anti tracciamento.\nIl tema dell'interfaccia grafica di Safari \u00e8 variato nel tempo seguendo lo stile di macOS e di iOS. Le prime versioni per Windows adottavano in toto il tema Aqua, mentre le ultime si son avvicinate al linguaggio dell'interfaccia di Windows.\nPrestazioni.\nApple ha dichiarato pi\u00f9 volte che Safari \u00e8 uno dei browser pi\u00f9 veloci al mondo, soprattutto nel motore JavaScript e che in un computer Mac consuma meno energia rispetto ai concorrenti.\nSicurezza e Privacy.\nPlugin.\nApple gestisce una lista nera dei plugin di Safari per evitare l'installazione di software vulnerabile o potenzialmente dannoso. Safari 12 ha tolto il supporto ai plugin NPAPI con l'eccezione di Adobe Flash. Il supporto a Flash \u00e8 stato rimosso completamente da Safari 14. \nEstensioni.\nDalla versione 5 Safari permette l'installazione di estensioni del browser, anche se dalla 12 in poi vengono accettate solo quelle che provengono dal Mac App Store o comunque approvate da Apple.\nPrivacy.\nA partire dalla versione 11 Apple ha cominciato ad avere un approccio pi\u00f9 incentrato alla privacy applicando politiche sempre pi\u00f9 aggressive contro la profilazione online dell'utente. La prevenzione Tracking Intelligente impedisce il tracciamento che si basa su cookie di terze parti. Safari li isola in modo che pi\u00f9 cookie non possano costruire un profilo identificativo dell'utente. Tendenzialmente dopo un giorno dall'ultimo utilizzo i cookie di terze parti son bloccati e automaticamente dopo un mese rimossi. Safari sfrutta il Machine learning per capire quali cookie deve segregare e quali mantenere. Inoltre Safari comunica le caratteristiche essenziali e generiche del computer per evitare il \"fingerprinting\". Tutto il sistema anti tracking \u00e8 attivo di default, ma l'utente pu\u00f2 disabilitarlo.\nSafari su Windows.\nSteve Jobs rese noto, durante il WWDC 2007, che sarebbe stata pubblicata una versione beta di Safari 3 anche per le piattaforme Windows XP e Windows Vista. L'accoglienza del programma sui sistemi Windows \u00e8 stata tiepida.\nCon la versione 3.0.2 pubblicata il 23 giugno Safari aggiunge il supporto multilingua, consentendo la localizzazione anche in lingue diverse dall'inglese, migliora la visualizzazione dei testi, aumenta la sicurezza e la stabilit\u00e0 e diminuisce il tempo di avvio. La versione 3.0.3 (distribuita ad agosto) risulta la prima versione che pu\u00f2 dirsi a un buon punto di sviluppo.\nIl 15 novembre 2007 Apple ha diffuso la versione 3.0.4. finalizzata al miglioramento della stabilit\u00e0 complessiva.\nIl 12 giugno 2008 \u00e8 stata distribuita la versione 3.1.2 che risolve diverse problematiche.\nIl 6 giugno 2008 \u00e8 stata distribuita solo agli sviluppatori la versione beta di Safari 4 sia per Mac che per Windows.\nIl 12 novembre 2008 \u00e8 stata distribuita la versione 3.2.0 di Safari, che introduce il supporto per la protezione dal \"phishing\" e risolve alcuni problemi di stabilit\u00e0. Nel febbraio 2009 \u00e8 stata distribuita al pubblico la versione beta 4.0.\nIl giorno 8 giugno 2009 \u00e8 stata distribuita la versione 4.0 ufficiale di Safari.\nIl 7 giugno 2010 \u00e8 stata distribuita la versione 5.0 con velocit\u00e0 aumentata e la funzione reader.\nIl 28 luglio 2010 \u00e8 stata distribuita la versione 5.0.1 che consente per la prima volta, di scaricare le estensioni preferite da un'ampia galleria e di poter consentire la localizzazione, se l'utente lo consente.\nIl 7 settembre 2010 \u00e8 stata distribuita la versione 5.0.2 con miglioramento della funzioni reader che permette di impaginare gli articoli eliminando la pubblicit\u00e0 con aumento della velocit\u00e0 grazie al motore Nitro e supporto di nuove funzionalit\u00e0 HTML5.\nL'ultima versione disponibile per Windows \u00e8 stata la 5.1.7; dalla versione 5.1.9, Safari \u00e8 disponibile soltanto per Mac.\nCritiche.\nEstensioni.\nLa nuova politica restrittiva sulle estensioni in vigore da Safari 12 \u00e8 stata criticata perch\u00e9 costringe gli utenti e gli sviluppatori a passare per Apple per la loro certificazione e installazione. Il vecchio formato delle estensioni che non prevedeva l'obbligo di essere approvato da Apple non \u00e8 pi\u00f9 supportato, rendendo inutilizzabili estensioni gi\u00e0 installate dagli utenti.\nDistribuzione tramite Aggiornamento Software.\nL'utility Aggiornamento Software su Windows proponeva di default il download e l'installazione di Safari anche se il browser non era presente nel computer dell'utente. Mozilla ha criticato tale scelta, sostenendo che \"rasenta la modalit\u00e0 di distribuzione di malware\". Apple ha successivamente modificato l'utility separando in due riquadri gli aggiornamenti e il nuovo software installabile, mantenendo per\u00f2 la scelta di installazione attiva di default.\nTecniche Anti tracciamento.\nL'inclusione di tecnologie anti tracciamento ha scatenato pareri negativi dagli operatori pubblicitari sul web, affermando che \"si va a sabotare il modello economico su cui si basa internet\". Le agenzie pubblicitarie sul web difatti tengono traccia della navigazione e degli interessi degli utenti per fornire pubblicit\u00e0 mirata e quindi pi\u00f9 remunerativa, ma le tecnologie implementate da Safari rendono pi\u00f9 difficile la profilazione. Ci\u00f2 ha comportato una svalutazione di Safari nel mercato pubblicitario, poich\u00e9 gli operatori possono fornire solo pubblicit\u00e0 generica e quindi di valore inferiore.\nSafari su Windows.\nLa versione di Safari per Windows \u00e8 stata ampiamente criticata perch\u00e9 sembrava non essere all'altezza di una fase beta. Safari \u00e8 apparso subito instabile e afflitto da diversi problemi su sistemi non in lingua inglese. I bug non erano presenti nella versione di macOS, quindi imputabili al processo di conversione per Windows. Oltre a ci\u00f2 sono emerse falle di sicurezza che per\u00f2 sono state risolte nel giro di pochi giorni dalla sua diffusione con la versione 3.0.1. Apple comunque ha iniziato a pubblicare degli opportuni aggiornamenti di sicurezza che indirizzano tali problemi. Safari su Windows offriva meno funzionalit\u00e0 di Firefox, quindi percepito poco appetibile.\nSicurezza.\nAl Pwn2Own del 2008 e del 2009 Safari \u00e8 stato il primo browser a essere violato, garantendo agli hacker l'accesso e il controllo del computer su cui era installato. Nel 2008 \u00e8 stata sfruttata una falla di sicurezza nota da almeno un anno, ma che allora Apple non aveva ancora chiuso. Le falle di sicurezza son state risolte in aggiornamenti minori di Safari."}
{"id": "42759", "revid": "1355461", "url": "https://it.wikipedia.org/wiki?curid=42759", "title": "Basalto", "text": "Il basalto \u00e8 una roccia effusiva di origine vulcanica, di colore scuro o nero con un contenuto di silice (SiO2) relativamente basso (dal 45 al 52% in peso). Il basalto \u00e8 formato principalmente da plagioclasio calcico e pirosseni; alcuni basalti possono essere anche ricchi in olivina. Il corrispondente intrusivo del basalto \u00e8 il gabbro. Il basalto pu\u00f2 presentarsi con aspetto che va da porfirico a microcristallino a vetroso. Esso proviene da un magma solidificatosi velocemente a contatto dell'aria o dell'acqua ed \u00e8 la principale roccia costituente la parte superiore della crosta oceanica. I magmi basaltici si formano per fusione da decompressione del mantello terrestre.\nEtimologia.\nLa parola \"basalto\" deriva dal latino tardo \"basaltes\", una riscrittura della parola latina \"basanites\", che significa \"roccia molto dura\". Quest'ultima deriva invece dal greco antico \u03b2\u03b1\u03c3\u03b1\u03bd\u03af\u03c4\u03b7\u03c2 (\"basan\u00ectes\"), da \u03b2\u03ac\u03c3\u03b1\u03bd\u03bf\u03c2 (\"b\u00e0sanos\") forse proveniente dall'egizio \"bauhun\", \"ardesia\". Il moderno termine petrologico \"basalto\" usato per descrivere un particolare composto di rocce laviche ha avuto origine nel 1556 con Georg Agricola nella sua famosa opera sull'estrazione e la mineralogia \"De re metallica, libri XII\". Agricola us\u00f2 la parola \"basalto\" per denotare la roccia nera vulcanica della collina del castello Schlo\u00dfberg presso Stolpen, credendo che si trattasse della stessa \"roccia molto dura\" descritta da Plinio il Vecchio nella sua \"Naturalis historia\".\nComposizione chimica e norma.\nI basalti sono normalmente ricchi in MgO, SiO2 e in CaO, mentre sono poveri in Na2O e K2O rispetto alle altre rocce magmatiche.\nClassificazione.\nLe varie tipologie di basalto possono essere rappresentate, con buona approssimazione, nel tetraedro basaltico. In questo grafico i basalti vengono classificati in base ai minerali normativi che contengono e la divisione fra le varie categorie viene operata dai piani di saturazione e sottosaturazione. Il piano di sottosaturazione, con vertici Di-Ab-Fo \u00e8 una barriera termica che, in qualunque condizione di pressione, suddivide i basalti in due gruppi che avranno evoluzione diverse, tendendo a differenziarsi sempre di pi\u00f9. Il piano di saturazione, con vertici Di-Ab-En invece \u00e8 una barriera termica solo a basse pressioni; \u00e8 quindi possibile che un olivinbasalto evolva trasformandosi in un basalto tholeiitico.\nLe tre tipologie di basalto sono quindi:\nMorfologia.\nLa forma, la struttura e la tessitura di un basalto possono indicarci come e dove \u00e8 stato eruttato.\nEruzioni subaeree.\n Il basalto eruttato in condizioni di aria aperta (condizioni subaeree) pu\u00f2 formare tre tipi di lava o depositi vulcanici: scorie, polveri o ceneri, brecce o colate laviche. Il basalto, nella maggior parte dei flussi lavici e dei coni di scorie, si presenta vescicolato, ossia con un aspetto \"schiumoso\" ed una densit\u00e0 ridotta. I coni basaltici si presentano, inoltre, di colore rosso, a causa dell'alterazione meteorica dei pirosseni, minerali ricchi in ferro la cui ossidazione causa il colore rosso. Le eruzioni basaltiche possono produrre colate laviche di tipo 'AA', e di tipo 'Pahoehoe', e possono formare laghi di lava e tunnel di lava. Tufo basaltico o rocce piroclastiche basaltiche sono pi\u00f9 rare, in quanto normalmente il basalto \u00e8 troppo caldo e fluido per consentire lo sviluppo di pressioni tali da causare eruzioni esplosive, anche se occasionalmente il basalto pu\u00f2 rimanere intrappolato nel condotto vulcanico ed accumulare pressione nei gas vulcanici. Nel XIX secolo il Mauna Loa ha eruttato in questo modo, cos\u00ec come il Monte Tarawera, nella sua violenta eruzione del 1886. Un altro esempio \u00e8 il Diamond Head Tuff, eruttato 200.000 anni fa.\nBasalto colonnare.\nDurante il raffreddamento di una colata lavica spessa si formano giunti e fratture. Se la colata tende a raffreddarsi rapidamente intervengono delle forze che tenderanno a farla contrarre in modo significativo. Mentre verticalmente il flusso pu\u00f2 abbassarsi dissipando le tensioni, orizzontalmente non riesce a smaltirle e tende a fratturarsi. Le fratture estensive che si sono cos\u00ec formate danno quell'aspetto colonnare, il cui diametro dipende principalmente dalla velocit\u00e0 di raffreddamento (maggiore velocit\u00e0 causa un minor diametro). La forma delle fratture tende ad essere esagonale e potr\u00e0 dare, come nel caso del Selciato del gigante nell'Irlanda del Nord, o a Vogurviti, a nord del paese di Blondu\u00f6s (Islanda), l'aspetto di un selciato costruito dall'uomo, o di cataste di pali disposti orizzontalmente.\nIn Italia sono presenti diversi affioramenti di basalti colonnari. In Sicilia se ne possono ammirare nel circondario dell'Etna, che a seconda del banco di potenza, possono raggiungere lunghezze notevoli. Un fascino particolare lo destano i basalti colonnari delle Gole dell'Alcantara tra le province di Catania e Messina, ove scorre l'omonimo fiume, levigati dall'acqua che vi scorre in strette e profonde gole in modo da aver formato nel tempo un incantevole scenario. Presenti le \"canne d'organo\", le \"colonne\", gli \"archi\". Altri notevoli affioramenti sono presso le forre del Simeto; nell\"'Antico scalo dei Malavoglia\" ad Aci Trezza e sulle Isole Ciclopi; presso Santa Maria la Scala e la Timpa di Acireale; presso la torre di Motta Sant'Anastasia. Singolari affioramenti anche presso gli Iblei dovuti al vulcanismo preistorico che interess\u00f2 quest'area, dei quali la maggior parte si possono ammirare presso le cascate del fiume Oxena, nel territorio di Militello in Val di Catania. In Sardegna sono molto interessanti le strutture a \"canne d'organo\" del \"Cuccur'e Zeppara\", situate nel centro urbano del comune di Guspini. In Sardegna altri affioramenti sono presenti nella costa ovest, sotto il Capo Nieddu, nel Comune di Cuglieri, con un bel selciato poco al di sopra del livello del mare e nel perimetro dell'Area Marina Protetta \"penisola del Sinis -Isola di Mal di Ventre\", nel Comune di Cabras, esattamente nella zona dello scoglio del Catalano. Qui in diverse secche, anche a buona profondit\u00e0, \u00e8 possibile osservare blocchi di roccia e ripide pareti sommerse con tale particolare fratturazione. Altri basalti colonnari si trovano in Veneto nell'area dei Colli Berici, a Gambellara e San Giovanni Ilarione.\nIl basalto Etneo viene utilizzato in svariati modi, sia per elementi architettonici che per pavimentazioni o rivestimenti vari. Non \u00e8 raro l'uso per sculture o monumenti.\nEruzioni sottomarine.\nQuando un basalto \u00e8 eruttato in condizioni subacquee (ad esempio nelle dorsali oceaniche) l'acqua raffredder\u00e0 rapidamente la superficie della lava e causer\u00e0 la formazione delle tipiche strutture a \"cuscino\" (\"pillow\"). I pillow tipicamente hanno un interno a grana molto fine e una crosta vetrificata, presentano inoltre una fratturazione radiale. Le loro dimensioni variano da circa 10 cm fino a qualche metro.\nDistribuzione.\nIl basalto \u00e8 la roccia tipica delle provincie magmatiche pi\u00f9 grandi, come i Trappi del Deccan in India, i Trappi del Paran\u00e1-Etendeka in Brasile, l'Altopiano del Columbia negli Stati Uniti. Nel nord dell'Irlanda abbiamo il The Giant's Causeway. In Italia, invece, possiamo visionare, ad Aci Trezza (CT), \"I Basalti Colonnari dell'Antico Scalo dei Malavoglia\". Il basalto \u00e8 presente anche in altri grandi accumuli, come in Islanda, Vogurviti, a nord di Blondu\u00f6s; nella provincia del Karoo in Sudafrica e nelle isole Hawaii.\nIl basalto si trova inoltre in tutti i fondali oceanici e nelle sequenze ofiolitiche.\nUsi.\nIl basalto viene usato per:"}
{"id": "42762", "revid": "37401", "url": "https://it.wikipedia.org/wiki?curid=42762", "title": "Guns n' Roses", "text": ""}
{"id": "42763", "revid": "114846748", "url": "https://it.wikipedia.org/wiki?curid=42763", "title": "Omomorfismo di gruppi", "text": "In matematica, e pi\u00f9 precisamente in algebra, un omomorfismo di gruppi \u00e8 un tipo di funzione fra gruppi che ne preserva le operazioni. Questo concetto identifica quindi quali sono le funzioni \"interessanti\" nella teoria dei gruppi.\nDefinizione.\nDati due gruppi formula_1 e formula_2, una funzione formula_3 \u00e8 un omomorfismo se \nper ogni formula_5 e formula_6 appartenenti a formula_7.\nLa funzione formula_8 \u00e8 inoltre detta monomorfismo se \u00e8 iniettiva, epimorfismo se \u00e8 suriettiva e \"isomorfismo\" se \u00e8 biiettiva.\nL'insieme degli omomorfismi da formula_7 ad formula_10 si indica con formula_11.\nEsempi.\nDati due gruppi qualsiasi formula_7 e formula_10, l\"'omomorfismo banale\" formula_3 \u00e8 l'omomorfismo che assegna ad ogni elemento formula_15 di formula_7 l'elemento neutro formula_17 di formula_10. L'identit\u00e0 formula_19 \u00e8 un altro esempio immediato; allo stesso modo, se formula_7 \u00e8 un sottogruppo di formula_10, l'inclusione formula_22 \u00e8 un omomorfismo.\nIl determinante di una matrice quadrata a coefficienti in un campo \u00e8, grazie al teorema di Binet, un esempio di omomorfismo tra il gruppo delle matrici quadrate invertibili con l'operazione di prodotto tra matrici e il gruppo moltiplicativo degli elementi non nulli del campo.\nNel campo dell'analisi matematica, la funzione esponenziale \u00e8 un omomorfismo tra i reali con l'addizione e i reali positivi con la moltiplicazione."}
{"id": "42767", "revid": "438678", "url": "https://it.wikipedia.org/wiki?curid=42767", "title": "Immagine (matematica)", "text": "In matematica, l'immagine di un sottoinsieme del dominio di una funzione \u00e8 l'insieme degli elementi ottenuti applicando la funzione a tale sottoinsieme. Si tratta quindi di un sottoinsieme del codominio della funzione. L'immagine degli elementi dell'intero dominio \u00e8 anche detta immagine della funzione, e se la funzione \u00e8 suriettiva essa coincide col codominio.\nTalvolta la nozione di immagine \u00e8 data per il singolo elemento del dominio. In tal caso, l'insieme contenente le immagini di un sottinsieme del dominio viene chiamato, per l'appunto, insieme delle immagini.\nDefinizione.\nSia formula_1 una funzione. Si definisce immagine di formula_2 tramite formula_3, o immagine di formula_3, il sottoinsieme di formula_5 cos\u00ec definito: \nove l'uguaglianza con formula_5 sussiste se e solo se la funzione formula_3 \u00e8 suriettiva.\nSi tratta, quindi, di quegli elementi formula_9 di formula_5 per i quali esiste un elemento di formula_2 che venga portato in formula_5 da formula_3.\nNotare che nello scrivere formula_14 si \u00e8 attuato un leggero abuso di notazione, in quanto formula_3 \u00e8 una trasformazione che agisce sugli elementi di formula_2, non su formula_2 stesso. Tale uso \u00e8 per\u00f2 talmente diffuso che sarebbe inutile provare a combatterlo. Altre notazioni, che non provocano alcun imbarazzo formale e che trovano comunque un certo seguito, sono: formula_18 e formula_19\nPi\u00f9 in generale, se formula_20 \u00e8 un sottoinsieme del dominio formula_2 si chiama \"immagine di formula_22 tramite formula_3\" l'insieme:\nSe formula_25, si chiama immagine di formula_26 tramite formula_3 l'unico elemento formula_28 associato ad formula_26 da formula_3.\nPropriet\u00e0.\nConsiderata una funzione formula_1, valgono le seguenti propriet\u00e0:\nMetodi di calcolo.\n\u00c8 un esercizio utile e proposto regolarmente nelle scuole quello, data una funzione, di identificare la sua immagine. Per fare questo, se non si \u00e8 in grado di farlo \"a priori\" (ad esempio, \u00e8 noto senza fare alcun calcolo che la funzione formula_42 ha come immagine tutta la semiretta positiva delle ordinate formula_43, compreso lo zero), ci sono due metodi: o, con gli strumenti dell'analisi matematica, si identificano gli intervalli di monotonia e i massimi e i minimi, o, con calcoli puramente algebrici, si esplicita la formula_44 in funzione della formula_43, trovando in pratica la funzione inversa; ad esempio, se\nallora la sua inversa si ottiene mediante:\nVisto che nei vari passaggi si \u00e8 applicato prima un logaritmo e poi una radice quadrata, si ottengono delle restrizioni, le uniche, per la formula_43, precisamente formula_49 \u00a0 e \u00a0 formula_50\nL'intersezione di queste due condizioni d\u00e0 l'immagine, poich\u00e9 i valori di formula_43 risultanti possiedono, per costruzione, un valore di partenza (dato dall'espressione trovata); in questo caso, dunque, l'immagine \u00e8 formula_52"}
{"id": "42768", "revid": "2184720", "url": "https://it.wikipedia.org/wiki?curid=42768", "title": "Alda Merini", "text": "Biografia.\nAlda Giuseppina Angela Merini nasce il 21 marzo 1931 a Milano in viale Papiniano, 57, all'angolo con via Fabio Mangone. Il padre, Nemo Merini, originario di Brunate, primogenito degli otto figli di un conte comasco diseredato per aver sposato una contadina, \u00e8 impiegato di concetto presso le assicurazioni \"Vecchia Mutua Grandine ed Eguaglianza\", precisamente nella societ\u00e0 affiliata denominata \"Il Duomo\"; la madre, Emilia Painelli, \u00e8 casalinga. Alda \u00e8 secondogenita di tre figli, tra Anna, nata il 26 novembre 1926, ed Ezio, nato il 23 gennaio 1943, che la scrittrice fa comparire, sia pure con un certo distacco, nelle sue poesie. Della sua infanzia si conosce quello che lei stessa scrisse in brevi note autobiografiche in occasione della seconda edizione dell'Antologia dello Spagnoletti: \"ragazza sensibile e dal carattere malinconico, piuttosto isolata e poco compresa dai suoi genitori ma molto brava ai corsi elementari: ... perch\u00e9 lo studio fu sempre una mia parte vitale\".\nAlda vive tra un padre colto, affettuoso, dolce ed attento che a cinque anni le regala un vocabolario e che le spiega le parole tenendola sulle ginocchia, e una madre severa, pragmatica, distante ed altera, che tenta invano di proibirle di leggere i libri della biblioteca paterna in quanto vede per lei un futuro esclusivamente di moglie e madre. Emilia Painelli inoltre, quando la figlia, studentessa elementare, ha una crisi mistica, porta il cilicio, partecipa continuamente alle messe presso la vicina basilica di San Vincenzo in Prato e vuole farsi monaca, inizialmente scambia il suo malessere interiore per esteriore, e la riempie di vitamine. Poi, per farle passare l\u2019impeto vocazionale, contatta la maestra per stabilire uno speciale ritiro scolastico. La figlia si vendica facendo dispetto all'alta considerazione dello status di famiglia che ha la madre: va a mendicare vestita di stracci, come se fosse di famiglia povera, per giunta dicendo di essere orfana. La madre la punisce con percosse.\nDopo aver terminato il ciclo elementare con voti molto alti, \u00e8 per\u00f2 il padre che le impone di frequentare i tre anni di avviamento al lavoro presso l'Istituto Professionale Femminile Mantegazza, in via Ariberto.\nNel 1943, dopo un coprifuoco trascorso nel rifugio antiaereo, la famiglia trova la casa distrutta da un bombardamento. Mentre il padre resta a Milano con la figlia maggiore, lei, la madre e il piccolo Ezio trovano un carro bestiame che va a Vercelli, dove vive una zia che li sistema in un cascinale, per ben tre anni; ricongiunta la famiglia e tornati a Milano a piedi, prendono il primo monolocale trovato vuoto, precedentemente abitato da uno straccivendolo, e lo abitano.\nAlda tenta in seguito di essere ammessa al Liceo - Ginnasio Alessandro Manzoni, ma non riesce in quanto non supera la prova di italiano. Nello stesso periodo si dedica allo studio del pianoforte, strumento da lei particolarmente amato. Esordisce come autrice giovanissima, a 15 anni. Attraverso una sua insegnante delle medie fu presentata ad Angelo Roman\u00f2 che, apprezzandone le doti letterarie, la mise in contatto con Giacinto Spagnoletti, il quale divenne la sua guida, valorizzandone il talento. La quindicenne, torna a casa con una recensione di una sua poesia scritta da Spagnoletti; emozionatissima la mostra all'amato padre, che per\u00f2 la prende e straccia in mille pezzi dicendo alla figlia \u201cAscoltami, cara, la poesia non d\u00e0 il pane\u201d.\nNel 1947, la Merini incontra \"le prime ombre della sua mente\" e viene internata per un mese nella clinica Villa Turro a Milano, dove le viene diagnosticato un disturbo bipolare. Quando ne esce alcuni amici le sono vicini e Giorgio Manganelli, conosciuto a casa di Spagnoletti insieme a Luciano Erba e David Maria Turoldo, la indirizza dagli psicoanalisti Fornari e Musatti.\nGiacinto Spagnoletti sar\u00e0 il primo a pubblicarla nel 1950, nell\"Antologia della poesia italiana contemporanea 1909-1949\", con le liriche \"Il gobbo\", datata 22 dicembre 1948, e \"Luce\", del 22 dicembre 1949, a lui dedicata. Nel 1951, su suggerimento di Eugenio Montale e di Maria Luisa Spaziani, l'editore Giovanni Scheiwiller pubblica due poesie inedite dell'autrice in \"Poetesse del Novecento\". Dal 1950 al 1953 frequenta per lavoro e per amicizia Salvatore Quasimodo. Terminata la difficile relazione con Giorgio Manganelli, il 9 agosto 1953 sposa Ettore Carniti, operaio e sindacalista, in seguito proprietario di alcune panetterie di Milano. Nello stesso anno esce, presso l'editore Schwarz, il primo volume di versi intitolato \"La presenza di Orfeo\". Nel 1955 esce la seconda raccolta di versi, intitolata \"Paura di Dio\", con le poesie scritte dal 1947 al '53, alla quale fa seguito \"Nozze romane\".\nNasce nel 1955, poco tempo dopo l'improvvisa morte per infarto del padre, la prima figlia, Emanuela. Al suo pediatra, Pietro De Pascale, dedicher\u00e0 la raccolta di versi \"Tu sei Pietro\", pubblicata nel 1962 dall'editore Scheiwiller. Nel '57 nasce la secondogenita Flavia. Dopo la pubblicazione di \"Tu sei Pietro\" inizia per lei un difficile periodo di silenzio e di isolamento, dovuto all'internamento nell'Ospedale Psichiatrico \"Paolo Pini\", che va dal 1964 fino al '72, con alcuni ritorni in famiglia, durante i quali nascono altre due figlie, Barbara e Simona, che saranno affidate ad altre famiglie. Si alterneranno in seguito periodi di salute e malattia, probabilmente dovuti al disturbo bipolare.\nLa Terra Santa.\nNel 1979 riprende a scrivere, dando il via ai suoi testi pi\u00f9 intensi sulla drammatica e sconvolgente esperienza dell'ospedale psichiatrico, testi contenuti in quello che pu\u00f2 essere inteso, come scrive Maria Corti \"il suo capolavoro\": \"La Terra Santa\" con la quale vincer\u00e0 nel 1993 il Premio Librex Montale. Ma le pene della scrittrice continuano: il 7 luglio 1983 muore il marito; rimasta sola e ignorata dal mondo letterario, cerca inutilmente di diffondere i propri versi. Racconta Maria Corti che lei stessa si era recata presso i maggiori editori italiani senza alcun successo fintanto che, nel 1982, dopo aver raccontato a Paolo Mauri la sua amarezza, quest'ultimo le offr\u00ec uno spazio sulla sua rivista per trenta poesie da pubblicare sul n\u00ba 4, inverno 1982 - primavera 1983, che, insieme a lei, aveva scelto da un dattiloscritto di un centinaio di testi; in seguito, insieme all'editore Vanni Scheiwiller, avrebbero aggiunto altre dieci liriche, e nel 1984 veniva dato alla stampa \"La Terra Santa\".\nIn quel periodo affitta una camera della propria abitazione ad un pittore di nome Charles, iniziando a comunicare telefonicamente con l'anziano poeta Michele Pierri, che, in quel difficile periodo di ritorno nel mondo letterario, aveva dimostrato di apprezzare le sue poesie. Nell'ottobre del 1984 sposa Michele e vanno a vivere a Taranto. \u00c8 curata e protetta dal marito, che prima di andare in pensione era un medico, ex primario di Cardiologia all'ospedale SS. Annunziata. In questo periodo, scrive venti poesie-ritratti de, \"La gazza ladra\", probabilmente risalenti al 1985, inedite fino al volume \"Vuoto d'amore\", oltre alcuni testi per Pierri. Sempre a Taranto porta a termine \"L'altra verit\u00e0. Diario di una diversa\".\n\"L'altra verit\u00e0. Diario di una diversa\".\nNel luglio del 1986 fa ricorso alle cure del reparto di neurologia dell'Ospedale di Taranto, i cui medici ben la conoscono poich\u00e9 il marito l'aveva fatta visitare in precedenza ottenendone un quadro ben soddisfacente. Avendo fatto ritorno a Milano in preda ad una forte crisi per la malattia terminale del marito, inizia una terapia con la dottoressa Marcella Rizzo, alla quale dedica pi\u00f9 di una poesia. Nello stesso anno riprende a scrivere e ad incontrare i vecchi amici, tra cui Vanni Scheiwiller, che le pubblica \"L'altra verit\u00e0. Diario di una diversa\", il suo primo libro in prosa che, come scrive Giorgio Manganelli nella prefazione al testo, \"..\". non \u00e8 un documento, n\u00e9 una testimonianza sui dieci anni trascorsi dalla scrittrice in manicomio. \u00c8 una ricognizione, per epifanie, deliri, nenie, canzoni, disvelamenti e apparizioni, di uno spazio - non un luogo - in cui, venendo meno ogni consuetudine e accortezza quotidiana, irrompe il naturale inferno e il naturale numinoso dell'essere umano\"\" al quale seguiranno \"Fogli bi\"anchi nel 1987, La volpe e il sipario (1997) e Testamento (1988). Nel 1987 \u00e8 finalista nel premio letterario Premio Bergamo.\nCaff\u00e8 sui Navigli.\nSono questi anni fecondi dal punto di vista letterario e di conquista di una certa serenit\u00e0. Nell'inverno del 1989 la poetessa frequenta il caff\u00e8-libreria \"Chimera\", situato poco lontano dalla sua abitazione sui Navigli, e offre agli amici del caff\u00e8 i suoi dattiloscritti. Sar\u00e0 in questo periodo che nasceranno libri come \"Delirio amoroso\" (1989) e \"Il tormento delle figure\" (1990). Negli anni seguenti diverse pubblicazioni consolidano il ritorno sulla scena letteraria. Nel 1991 escono \"Le parole di Alda Merini\" e \"Vuoto d'amore\" a cui fa seguito nel 1992 \"Ipotenusa d'amore\"; nel 1993 viene dato alle stampe \"La palude di Manganelli o il monarca del re\", il volumetto \"Aforismi\", con fotografie di Giuliano Grittini e \"Titano amori intorno\" . \u00c8 questo l'anno in cui le viene assegnato il Premio Librex Montale per la Poesia, premio che la consacra tra i grandi letterati contemporanei e la accosta a scrittori come Giorgio Caproni, Attilio Bertolucci, Mario Luzi, Andrea Zanzotto, Franco Fortini.\n\"Reato di vita\". \"Autobiografia e poesia\".\nNel 1994 vede la luce il volume \"Sogno e Poesia\", da \"L'incisione di Corbetta\", con venti incisioni di altrettanti artisti contemporanei. Nel 1995 viene pubblicato da Bompiani il volume, \"La pazza della porta accanto\" e da Einaudi \"Ballate non pagate\" (Premio Viareggio). Il musicista pugliese Vincenzo Mastropirro musica alcune liriche tratte da \"Ballate non pagate\" (Einaudi editore). Sempre nel 1994 esce nelle Edizioni Melusine \"Reato di vita, autobiografia e poesia\".\nNel luglio 1995 viene accettata la sua richiesta di poter usufruire del fondo destinato agli artisti che vivono in precarie condizioni economiche previsto dalla Legge Bacchelli, dati i debiti accumulati dall'autrice. Per cinque anni le era stato rifiutato a causa delle due pensioni che gi\u00e0 riceveva.\nNel 1996, esce il volume \"La vita facile\"; nel 1997, le viene assegnato il Premio Procida-Isola di Arturo-Elsa Morante, per \"L'altra verit\u00e0. Diario di una diversa\".\nRisale al 1996 anche la pubblicazione di un libretto edito da La Vita Felice intitolato \"Un'anima indocile\", composto da poesie vecchie e nuove, da un \"diario-confessione\", da brevi racconti e da un'intervista fatta all'autrice. Nello stesso anno conosce l'artista bergamasco Giovanni Bonaldi col quale stringe una forte e sincera amicizia e una stretta collaborazione per la pubblicazione di diversi libri d'artista. Nel 1997 viene pubblicata dall'editore Girardi la raccolta di poesie, \"La volpe e il sipario\", con illustrazioni di Gianni Casari, dove \u00e8 pi\u00f9 che mai evidente la tecnica della poesia spontanea in forma orale e che altri trascrivono.\nFenomeno, questo, che \u00ab\"pur essendo tipicamente contemporaneo, di una scelta dell'oralit\u00e0 a svantaggio della scrittura, \u00e8 per ora unico dentro all'universo della poesia contemporanea.\"..\u00bb. Si assiste pertanto, nell'autrice, al fenomeno di un'oralit\u00e0 che conduce sempre pi\u00f9 verso testi assai brevi e, infine, all'aforisma. Nel novembre dello stesso anno viene pubblicato, con le edizioni dell'Ariete, il libro, \"Curva di fuga\" e presentato da lei presso il Castello Sforzesco di Soncino, in occasione del conferimento della cittadinanza onoraria alla poetessa milanese. Sempre nel 1997 Bonaldi illustra con cinque disegni una raccolta di poesie ed epigrammi dal titolo, \"Salmi della gelosia\", stampata dalle edizioni dell'Ariete.\nUn altro libro d'artista con copertina in metallo, accompagna, nel giugno del 1997, i lavori di Giovanni Bonaldi, esposti alla Galleria ArsMedia di Bergamo, in occasione della prima mostra personale dal titolo, \"Certificazioni d'esistenza\", presentata da Riccardo Barletta, dalla stessa poetessa e Lucio Del Pezzo. Dal 1997 al 1999 \u00e8 ospite per tre edizioni consecutive al Premio Citt\u00e0 di Recanati in occasione del quale legge alcuni versi di Giacomo Leopardi da \"L'infinito\". Nel 1999 le edizioni \"Pulcinoelefante\" pubblicano \"21 febbraio\" contenente una sua poesia e un'incisione di Bonaldi con intervento tattile.\nAforismi e magie.\nSono questi gli anni in cui la sua produzione aforistica diventa molto ricca, come testimonia nel 1997 \"Il Catalogo Generale delle Edizioni Pulcinoelefante\", edito da Scheiwiller. I suoi minitesti risultano essere pi\u00f9 di cinquecento. Nel 1999 in \"Aforismi e magie\", pubblicato da Rizzoli, viene raccolto per la prima volta il meglio di quel genere. Il volume viene illustrato dai disegni di Alberto Casiraghi, suo amico, poeta ed editore che ha sollecitato, raccolto e accompagnato con i suoi piccoli libri \"Pulcinoelefante\", questa nuova vocazione. \u00c8 questo il periodo in cui viene insignita del titolo di vincitrice honoris causa del Concorso Nazionale Garzanti. La collaborazione con i piccoli editori - che comprendono, oltre Pulcinoelefante, lo Zanetto, La Vita Felice, il Melangolo e altri - ha portato ad altri \"minitesti\" come, tra gli ultimi pubblicati, \"Lettera ai figli\", edito da Michelangelo Camelliti per l'edizione Lietocollelibri e illustrato da otto disegni onirici e surreali di Alberto Casiraghi. Da ricordare il volume edito da l\"Incisione\", \"Alda Merini\", che contiene poesie inedite della poetessa e disegni dell'artista Aligi Sassu, opere stampate su torchio in litografia e serigrafia.\nLa sua vita, pi\u00f9 bella della poesia.\nNel 2000 esce nell'edizione Einaudi, \"Superba \u00e8 la notte\", un volume risultato di un lavoro minuzioso compiuto su numerose poesie inviate all'editore Einaudi e ad Ambrogio Borsani. I versi che compongono la raccolta sono stati scritti dal 1996 al 1999. Non essendo stato possibile dare al materiale un ordine cronologico i curatori si sono basati sull'omogeneit\u00e0 tematica e stilistica complessiva dell'opera. Per l'editore Gabriele Mazzotta, insieme con Alberto Fiz, cura il catalogo della mostra di Giovanni Bonaldi dal titolo \"Il peso non dorme\". Sempre in questo anno le edizioni Il dodecaedro di Leonardo di Milano pubblicano una sua poesia inedita con un'incisione di Bonaldi dal titolo \"Splenduisti et vocasti\". Tra il 2001 e il 2002 viene pubblicato in quaranta esemplari, dalle edizioni Lo Sciamano, un ulteriore libro d'artista dal titolo \"Amore di carta\" che raccoglie cinque incisioni di Giovanni Bonaldi e nove poesie inedite della poetessa. Nel 2001 posa seminuda (fotografia di Giuliano Grittini) per la copertina dell'album \"Canto di Spine\" \"- versi italiani del '900 in forma canzone\" degli \"Altera\", nel quale sono messe in musica composizioni sue (\"Il canto\", da \"Ballate non pagate\") e di altri grandi poeti del Novecento.\nNel 2002 viene stampato dall'editore Salani un volumetto dal titolo \"Folle, folle, folle d'amore per te\", con un pensiero di Roberto Vecchioni e nel 2003 la \"Einaudi Stile Libero\" pubblica un cofanetto con videocassetta e testo dal titolo \"Pi\u00f9 bella della poesia \u00e8 stata la mia vita\".\nNel 2007 l'autrice, con \"Alda e Io, Favole\", scritto a quattro mani con il favolista Sabatino Scia, vince il Premio Elsa Morante Ragazzi. Il 17 ottobre 2007 ottiene la laurea honoris causa in \"Teorie della comunicazione e dei linguaggi\" presso la Facolt\u00e0 di Scienze della Formazione dell'Universit\u00e0 degli Studi di Messina, tenendo una lectio magistralis sui meandri tortuosi del suo vissuto.\n\"Una donna sul palcoscenico\".\nNel 2009 esce il documentario, \"Alda Merini, una donna sul palcoscenico\", del regista Cosimo Damiano Damato, presentato alle Giornate degli Autori della 66\u00aa Mostra internazionale d'arte cinematografica di Venezia. Il film, prodotto da Angelo Tumminelli per la \"Star Dust International srl\" di Roma, vede la partecipazione di Mariangela Melato e le fotografie di Giuliano Grittini. Dall'incontro del regista con la poetessa nasce una grande amicizia e tante poesie inedite inserite nel documentario.\nLa fase mistica.\nMolto importante \u00e8 il carattere mistico della sua pi\u00f9 recente poetica, che \u00e8 connessa alla prima vena creativa con cui esord\u00ec e che aveva in s\u00e9 una forte componente di misticismo. Ambrogio Borsani, nel volume, \"Il suono dell'ombra\", edito da Mondadori e che rappresenta la raccolta pi\u00f9 completa della sua opera, cita una lettera indirizzata alla giovanissima Alda da una suora in cui quest'ultima risponde a una richiesta della poetessa di poter entrare in convento e prendere i voti. \u00c8 dall'incontro e dall'amicizia con Arnoldo Mosca Mondadori che questa \u00abvena\u00bb viene di nuovo stimolata, e nascono una serie di libri editi da Frassinelli che hanno come filo conduttore la mistica della poetessa. Mosca Mondadori le proponeva una serie di temi di carattere spirituale, ne raccoglie e cura i versi: il primo libro pubblicato \u00e8 \"L'anima innamorata\" (2000), cui seguono testi sempre di carattere religioso, tre dei quali (\"Corpo d'amore\", \"Poema della croce\", \"Francesco, canto di una creatura\"), introdotti da Monsignor Gianfranco Ravasi.\nNel 2002 viene pubblicato \"Magnificat, un incontro con Maria\", corredato da disegni di Ugo Nespolo e rappresentato nel 2006 con Valentina Cortese al Teatro Lauri Rossi di Macerata per lo \"Sferisterio Opera Festival\", nel 2003 \"La carne degli Angeli\", con venti opere inedite di Domenico Paladino; poi \"Corpo d'amore\" (2004) con le opere di Luca Pignatelli, \"Poema della Croce\" (2005), \"Cantico dei Vangeli\" (2006), \"Francesco, canto di una creatura\" (2007), \"Mistica d'amore \"(2008), \"Padre mio\" (2009). Di questo lavoro avvenuto tra il 1997 e il 2009 sono viva testimonianza le registrazioni, raccolte nel libro e nel documentario \"Eternamente vivo\" (Frassinelli editore, regia di Daniele Pignatelli, a cura di Arnoldo Mosca Mondadori), grazie a cui \u00e8 possibile ascoltare la sua voce dal vivo\nmentre crea i propri versi.\n\"Clinica dell'abbandono\".\nNel 2003 e 2004 viene pubblicato da Einaudi \"Clinica dell'abbandono\" con l'introduzione di Ambrogio Borsani e con uno scritto di Vincenzo Mollica. Il libro \u00e8 diviso in due sezioni: la prima, \"Poemi eroici\", che comprende versi scritti alla fine degli anni novanta, la seconda, \"Clinica dell'abbandono\", che raccoglie i versi degli ultimi anni. Questo volume riproduce, con alcune aggiunte, il testo del cofanetto con videocassetta \"Pi\u00f9 bella della poesia \u00e8 stata la mia vita\". Nel febbraio del 2004 viene ricoverata all'Ospedale San Paolo di Milano per problemi di salute. Da tutta Italia vengono inviate \"e-mail\" a sostegno di un appello lanciato da un amico della scrittrice che richiede aiuto economico. Sorgono numerosi \"blog\" telematici e siti internet nei quali viene richiesto l'intervento del sindaco di Milano Gabriele Albertini. La scrittrice ritorna successivamente nella propria casa di Porta Ticinese.\nNel marzo del 2004 esce l'album, intitolato \"Milva canta Merini\", che contiene undici motivi cantati da Milva tratti dalle sue poesie, pi\u00f9 una traccia cd rom. L'autore delle musiche \u00e8 Giovanni Nuti. Il 21 marzo, presente la stessa poetessa, in occasione del suo settantatreesimo compleanno, viene eseguito un \"recital\" al \"Teatro Strehler\" di Milano, in occasione della presentazione del disco; il disco venne riproposto poi con successo nello stesso teatro per un ciclo di serate musicali nel maggio 2005, sempre con la presenza della poetessa sul palco. Durante l'estate 2004 molte sono state le iniziative sorte per far conoscere in maniera pi\u00f9 diffusa la sua poesia.\nSi cita ad esempio l'incontro che si \u00e8 tenuto il 21 luglio al Teatro Romano dal titolo \"Ebrietudine, omaggio ad Alda Merini\", sei cantate composte da Federico Gozzelino su sue poesie. Nel 2005 pubblica con Giovanni Nuti l'album \"Poema della croce\", opera sacra tratta dall'omonimo testo religioso (Frassinelli 2004). Il 13 ottobre 2006 l'opera viene rappresentata nel Duomo di Milano con Giovanni Nuti voce solista e Alda recitante nel ruolo di Maria. Insieme con Nuti porta in scena il \"Poema della croce\" altre 16 volte in tutta Italia. Nel 2007 esce l'album \"Rasoi di seta\", che contiene ventuno poesie-canzoni musicate e interpretate da Nuti, tra cui nove poesie inedite e otto brani con la voce recitante della poetessa.\nAlla fine del 2005 esce per Crocetti Editore \"Nel cerchio di un pensiero (teatro per voce sola)\" raccolta nata dalle sue dettature telefoniche a Marco Campedelli. Vengono riportate 53 poesie, quasi tutte inedite e curate nella edizione da Roberto Fattore, Luca Bragaja, lo stesso Marco Campedelli e Massimo Natale. Per sottolineare la natura orale e \"orfica\" dei componimenti \u00e8 stato scelto di non inserire segni di interpunzione tra e nei versi. Del 2005 \u00e8 anche la raccolta \"Le briglie d'oro. Poesie per Marina 1984-2004\", edita da Scheiwiller. Nel 2006 si avvicina al genere \"noir\" con \"La nera novella\", edita da Rizzoli. Del 2008 \u00e8 la pubblicazione del libro in prosa sotto forma epistolare intitolato \"Lettere al dottor G\" edito da Frassinelli, a cura di Arnoldo Mosca Mondadori.\nMuore il 1\u00ba novembre 2009, all'et\u00e0 di 78 anni, a causa di un tumore osseo (sarcoma) all'Ospedale San Paolo di Milano, quella sera sotto l'ospedale le fanno idealmente compagnia un piccolissimo gruppo di artisti milanesi, tra cui Ezio Pedroni. Dopo l'allestimento della camera ardente, aperta il 2 e il 3 del mese, i funerali di Stato sono stati celebrati nel pomeriggio del 4 novembre nel Duomo di Milano. Nel 2010 esce postumo l'album \"Una piccola ape furibonda \u2013 Giovanni Nuti canta Alda Merini\", contenente undici brani (otto poesie inedite) e una \"traccia fantasma\" con Alda Merini che canta con Giovanni Nuti \"Prima di venire\". Nel marzo 2010 il Comune di Milano appone una targa sul muro dell'abitazione della poetessa sui Navigli. Nel 2013 \u00e8 omaggiata da Norman Zoia (con lei a Milano nel 1990 alla sesta rassegna internazionale di poesia) a pagina 19 di \"passi perversi\": \"Nobile grazia di Venere e coraggio di Madre / dolcezza dell'umano genere / diangelo di stile\". Il 27 novembre dello stesso anno, viene organizzata una conferenza in onore della poetessa, al Museo della mente - Santa Maria della Piet\u00e0 in Roma. Condotto da Niccol\u00f2 Carosi e ideato da Marco Della Porta. L'iniziativa viene poi ripresa dalla Universit\u00e0 degli Studi di Roma \"La Sapienza\" nel progetto \"I Folli\".\nOggi Alda Merini \u00e8 tumulata al Cimitero Monumentale di Milano, nella Cripta del Famedio. \nOnorificenze.\nIl 18 marzo 2002 \u00e8 stata insignita del \"Sigillo longobardo\", onorificenza assegnata ogni anno dal Consiglio regionale della Lombardia nell'ambito della tradizionale Festa dello Statuto.\nIn pi\u00f9 occasioni \u00e8 stata avanzata la sua candidatura al premio Nobel per la letteratura."}
{"id": "42769", "revid": "1305772", "url": "https://it.wikipedia.org/wiki?curid=42769", "title": "Use Your Illusion I", "text": "Use Your Illusion I \u00e8 il terzo album in studio del gruppo musicale statunitense Guns N' Roses, pubblicato 17 settembre 1991 dalla Geffen Records.\nFu il primo di due dischi commercializzati parallelamente allo Use Your Illusion Tour, insieme ad \"Use Your Illusion II\". Negli Stati Uniti fu premiato con 7 dischi di platino.\nDescrizione.\nQuesto disco, cos\u00ec come il concomitante volume II, segna una grande svolta nel percorso stilistico della band. Il sound subisce un cambiamento, dato che l'album in studio precedente, \"Appetite for Destruction\", risulta essere pi\u00f9 veloce e massiccio. Se questo \u00e8 un album molto legato ai canoni dell'hard rock o dello sleaze rock, \"Use Your Illusion\" presenta pezzi articolati ed eterogenei.\nAccanto a canzoni dallo stile hard rock gi\u00e0 riscontrato in \"Appetite for Destruction\", come \"Back Off Bitch\" o \"Perfect Crime\", si trova la ballata \"Don't Cry\", passaggi acustici (\"You Ain't the First\", \"Dead Horse\") composizioni lunghe e intricate (\"Coma\") o orchestrali (\"November Rain\") e pezzi in cui partecipano cantanti diversi (il chitarrista Izzy Stradlin in \"Dust N' Bones\", Alice Cooper in \"The Garden\"). L'album comprende inoltre la reinterpretazione di un vecchio pezzo di Paul McCartney, \"Live and Let Die\", usato per l'omonimo film di James Bond (il cui titolo italiano \u00e8 \"Agente 007 - Vivi e lascia morire\", 1973).\nAnche il numero delle canzoni, 16, \u00e8 decisamente superiore alla media dei dischi rock. Per \"November Rain\" fu girato uno dei video pi\u00f9 costosi della storia della musica.\nCopertina.\nLa copertina (cos\u00ec come quella del successivo \"Use Your Illusion II\") illustra due personaggi tratti dal dipinto \"Scuola di Atene\" di Raffaello Sanzio. Entrambe le copertine sono opera dell'artista estone-americano Mark Kostabi.\nAccoglienza.\nPubblicati la mezzanotte del 17 settembre 1991, i due \"Illusion\" erano tra gli album pi\u00f9 attesi nella storia del rock. Le previsioni del settore parlavano di vendite paragonabili a \"Thriller\" di Michael Jackson e \"Born in the U.S.A.\" di Bruce Springsteen, questo nonostante grandi catene come Kmart e Walmart si fossero rifiutate di mettere in vendita i Guns N' Roses per via della loro profanit\u00e0. Le stime suggerirono la vendita di oltre 500.000 copie dei due album in sole due ore. Le vendite di entrambi gli album si rivelarono alla fine inferiori rispetto alle aspettative, ma furono comunque un grande successo. \"Use Your Illusion I\" debutt\u00f2 una posizione sotto \"Use Your Illusion II\", principalmente perch\u00e9 il secondo conteneva il primo singolo estratto dai due album, \"You Could Be Mine\", canzone utilizzata nella colonna sonora di \"Terminator 2 - Il giorno del giudizio\".\nLe recensioni di \"Use Your Illusion I\" furono in gran parte positive, ed \u00e8 considerato come l'album pi\u00f9 duro tra i due a causa in parte dell'influenza di Izzy Stradlin. I critici lodarono soprattutto i brani pi\u00f9 strutturati come \"November Rain\" e \"Coma\", ma sottolinearono in maniera negativa la quantit\u00e0 di filler presenti all'interno dell'album."}
{"id": "42770", "revid": "1305772", "url": "https://it.wikipedia.org/wiki?curid=42770", "title": "Use Your Illusion II", "text": "Use Your Illusion II \u00e8 il quarto album in studio del gruppo musicale statunitense Guns N' Roses, pubblicato 17 settembre 1991 dalla Geffen Records.\nFu il secondo di due dischi pubblicati parallelamente allo Use Your Illusion Tour, insieme ad \"Use Your Illusion I\". Ha venduto 14 milioni di copie ed \u00e8 rimasto in classifica per tre anni.\nDescrizione.\nCon questo album ci fu una grande svolta. Il sound sub\u00ec un cambiamento, dato che l'album in studio precedente, \"Appetite for Destruction\", era pi\u00f9 veloce e massiccio. Se questo era un album molto legato ai canoni dell'hard rock o dello sleaze rock, \"Use Your Illusion\" presenta pezzi articolati ed eterogenei.\nIl brano apripista, \"Civil War\", vede alla batteria il primo batterista, Steven Adler, allontanato poi dalla formazione durante la registrazione dei due \"Illusion\". Il brano \"You Could Be Mine\" fu inserito nella colonna sonora del film \"Terminator 2 - Il giorno del giudizio\" di James Cameron, girato nello stesso anno, e fu il primo singolo estratto dai due album. \u00c8 presente anche la cover di \"Knockin' on Heaven's Door\", celebre pezzo di Bob Dylan. Gli stessi Guns la suonarono dal vivo durante il Freddie Mercury Tribute Concert, il 20 aprile 1992.\nAxl Rose dichiar\u00f2 che la fine della traccia \"Breakdown\" \u00e8 l'unica cosa che non lo soddisf\u00f2 pienamente delle intere sessioni di registrazione di \"Use Your Illusion\". Slash disse che fu una delle canzoni pi\u00f9 difficili da registrare di tutto album, infatti Matt Sorum dovette provare molte volte prima di riuscire ad ottenere un drumming perfetto sulla traccia. \u00c8 l'ultimo album del gruppo in cui appare il chitarrista ritmico Izzy Stradlin. Il missaggio fu affidato a Bill Price, che aveva lavorato con i Sex Pistols in Never Mind the Bollocks, Here's the Sex Pistols.\nTra i due album, \"Use Your Illusion II\" fu quello che ottenne il maggior successo commerciale; raggiunse il primo posto della classifica Billboard 200 con 700.000 copie vendute durante la settimana di debutto, sopra \"Use Your Illusion I\" in seconda posizione con 685.000 copie. Negli Stati Uniti entrambi gli album furono premiati con 7 dischi di platino.\nCopertina.\nLa copertina dell'album riprende quella del precedente \"Use Your Illusion I\", che illustrava un personaggio da \"Scuola di Atene\" di Raffaello Sanzio. La differenza \u00e8 nello sfondo, di colore blu anzich\u00e9 giallo ed arancione. Entrambe le copertine sono opera dell'artista estone-americano Mark Kostabi."}
{"id": "42771", "revid": "1305772", "url": "https://it.wikipedia.org/wiki?curid=42771", "title": "G N' R Lies", "text": "G N' R Lies \u00e8 il secondo album in studio del gruppo musicale statunitense Guns N' Roses, pubblicato il 29 novembre 1988 dalla Geffen Records.\nIl disco.\nLe prime quattro tracce appartengono all'EP \"Live ?!*@ Like a Suicide\", gi\u00e0 pubblicato in precedenza dalla band. Le altre quattro canzoni, tutte registrate con chitarre folk, sono invece inedite, ad eccezione di \"You're Crazy\" che era gi\u00e0 uscita con l'album di debutto della band \"Appetite for Destruction\", e compare ora registrata nella sua versione originale.\nL'ultima traccia \"One in a Million\" fu fortemente criticata, per via dei riferimenti in tono spregiativo a \"niggers\" (negri), \"faggots\" (froci) e \"immigrants\" (immigrati). Bench\u00e9 il contenuto problematico di questa canzone sia piuttosto chiaro, il presunto intento xenofobo del testo \u00e8 messo in discussione dal fatto che la madre di Slash sia di colore e che Axl Rose abbia sempre dichiarato di essere fan di Elton John e Freddie Mercury (dichiaratamente gay e bisessuale, rispettivamente). Il cantante ha inoltre difeso l'uso della parola \"nigger\" citando come riferimento il brano \"Woman Is the Nigger of the World\" di John Lennon.\nLa copertina presenta una rivisitazione ironica della prima pagina di un giornale con i titoli dei brani contenuti nell'album.\nLies, the Drugs, the Sex.\nIl 28 gennaio 1991 la Geffen pubblic\u00f2 \"Lies, the Drugs, the Sex\", una versione di \"G N R' Lies\" con diverso missaggio e con una lista tracce differente da quella originale."}
{"id": "42772", "revid": "436907", "url": "https://it.wikipedia.org/wiki?curid=42772", "title": "Appetite for Destruction", "text": "Appetite for Destruction \u00e8 il primo album in studio del gruppo statunitense Guns N' Roses, pubblicato il 21 luglio 1987 dalla Geffen Records.\nAnnoverato tra i lavori pi\u00f9 importanti della storia del rock, ha venduto 30 milioni di copie in tutto il mondo di cui 18 nei soli Stati Uniti. \nAd oggi \u00e8 ancora il maggior successo del gruppo nonch\u00e9 uno dei migliori album di debutto di sempre: la rivista \"Rolling Stone\" lo ha infatti inserito al quarto posto nella sua classifica dei cento migliori album di debutto di tutti i tempi.\nAntefatti.\nAxl Rose ha dichiarato che molte delle canzoni presenti nell'album sono state scritte nel periodo in cui la band suonava nel circuito dei club di Los Angeles, e che un certo numero di pezzi che saranno poi inseriti negli album successivi erano stati gi\u00e0 considerati per \"Appetite for Destruction\", come \"Back Off Bitch\", \"You Could Be Mine\", \"November Rain\" e \"Don't Cry\". Pare che il motivo per cui siano state escluse queste ultime due canzoni \u00e8 da imputare al fatto che si era gi\u00e0 deciso di inserire \"Sweet Child o' Mine\" e, dunque, era gi\u00e0 presente una ballad all'interno dell'album (nonostante ci\u00f2, i due successivi dischi \"Use Your Illusion I\" e \"Use Your Illusion II\" conterranno pi\u00f9 di una ballad a testa).\nSuccessivamente all'uscita del loro primo EP \"Live ?!*@ Like a Suicide\", pubblicato in tiratura limitata di sole 10.000 copie, la Geffen Records decise di dare il via libera al gruppo per la pubblicazione del suo primo vero album. Inizialmente, per la produzione venne preso in considerazione Paul Stanley dei Kiss, ma fu poi respinto a causa della sua richiesta di porre modifiche alle canzoni. Alla fine, si decise di far ricoprire il ruolo al giovane produttore Mike Clink. Dopo alcune settimane di prove, la band si rec\u00f2 in California per le sessioni di registrazione, nel gennaio del 1987, e qui vi rimase per circa un mese. La band decise di registrare le proprie parti separatamente, con Slash che suonava soprattutto il pomeriggio e la sera, e con Axl che cantava fino a tarda notte; ci\u00f2 richiedeva a Clink circa diciotto ore di lavoro al giorno. L'unico vero problema presentatosi durante le registrazioni fu il fatto che Slash non riusciva a trovare un suono di chitarra adatto, e risolse il problema solo dopo aver collegato una Gibson Les Paul a un amplificatore Marshall e con la collaborazione di Clink nella strutturazione delle parti di chitarra. Nell'assolo di chitarra del brano \"Anything Goes\" Slash fece utilizzo del talk box. Il bilancio totale per la realizzazione dell'album fu di circa 370.000 dollari.\nNonostante le canzoni siano state accreditate a tutti i cinque membri della band, molte furono effettivamente scritte solo da alcuni dei singoli membri, per poi essere completate pi\u00f9 tardi insieme al resto del gruppo. Esempi sono \"It's So Easy\" di Duff McKagan e \"Think About You\" di Izzy Stradlin. \"Rocket Queen\" era un pezzo incompiuto di Slash, McKagan e Steven Adler ai tempi della loro militanza nei Road Crew, mentre \"Anything Goes\", composta originariamente dagli Hollywood Rose e poi inclusa nel loro disco \"The Roots of Guns N' Roses\", venne ri-scritta per \"Appetite for Destruction\".\nAltre canzoni dell'album riflettono la reazione del gruppo alla dissolutezza della vita nei bassifondi di Los Angeles, come \"Welcome to the Jungle\", il cui testo venne scritto da Rose dopo un suo incontro con un barbone vicino alle autostrade di Manhattan nel 1980, poco dopo l'arrivo dall'Indiana. I testi di alcune canzoni si concentrano sugli eccessi giovanili dei componenti della band, come \"Out Ta Get Me\", che si concentra sui diversi problemi avuti da Axl Rose con la legge in Indiana. C'\u00e8 spazio anche per temi sentimentali e varie dediche a compagne femminili, che si riflettono nelle canzoni \"Sweet Child o' Mine\", \"My Michelle\", \"You're Crazy\" e \"Rocket Queen\".\nPubblicazione.\nL'album usc\u00ec il 21 luglio 1987, ma fu ben presto ritirato dal commercio a causa della copertina che raffigurava un quadro di Robert Williams censurato (e intitolato appunto \"Appetite for Destruction\", da cui il titolo dell'album); esso raffigurava un mostro volante, che difende una ragazza svenuta da un robot che intende probabilmente stuprarla; inoltre, il pittore afferm\u00f2 che il gruppo non aveva pagato il quadro e che ne aveva quindi violato il copyright. Il disco fu rimesso in commercio con una nuova copertina, sulla quale \u00e8 raffigurato un famoso tatuaggio di Axl Rose, rappresentante le teste dei componenti della band come teschi incastonati su una croce: Izzy Stradlin \u00e8 il cranio in alto, Steven Adler \u00e8 il cranio a sinistra, Axl Rose \u00e8 il cranio al centro, Duff McKagan \u00e8 il cranio a destra e Slash \u00e8 il cranio in basso.\nNelle versioni originali dell'album a doppio lato (LP, MC), i due lati vennero denominati \"G\" e \"R\", invece dell'indicazione canonica \"A\" e \"B\". Le prime 6 tracce facevano parte del lato \"G\", ed erano quelle che si occupavano degli eccessi del gruppo e della loro vita difficile (lato \"Guns\"). Le altre e ultime 6 tracce facevano parte del lato \"R\", ed erano quelle dedicate a temi sentimentali e al sesso (lato \"Roses\").\nIn un'intervista del 2011, Axl ha dichiarato che la sua idea originale per la copertina dell'album era una foto del disastro dello Space Shuttle Challenger, presente su \"Time\" nel 1986, ma la Geffen rifiut\u00f2 dicendo che era \"di cattivo gusto\".\nEdizione rimasterizzata.\nIl 2 maggio 2018 \u00e8 apparso sul sito ufficiale del gruppo un estratto del brano \"Shadow of Your Love\" degli Hollywood Rose. Successivamente \u00e8 stata annunciata per il 29 giugno l'uscita del cofanetto \"Appetite for Destruction: Locked N' Loaded\", contenente 73 canzoni in quattro CD (49 delle quali inedite), sette LP, una versione rimasterizzata dell'album, \"Live ?!*@ Like a Suicide\", un EP di lati B, 25 registrazioni delle sessioni tenute ai Sound City Studios nel 1986, e due inediti registrati con Mike Clink. Sono inoltre stati inclusi tutti i brani di \"G N' R Lies\" eccetto \"One in a Million\".\nIn aggiunta alle canzoni, il cofanetto include un libro di 96 pagine con foto inedite proveniente dall'archivio personale di Axl Rose, dodici litografie che visualizzano ogni brano dell'album e le repliche di vari cimeli. \"Shadow of Your Love\" \u00e8 stato pubblicato come singolo il 4 maggio 2018, il primo della band in quasi un decennio. Il 21 maggio il gruppo ha invece pubblicato un video inedito di \"It's So Easy\" su Apple Music.\nIn occasione del giorno di lancio del cofanetto, \u00e8 stato aperto a Londra un pop-up shop comprendente bevande a tema Guns N' Roses, tatuaggi artistici, prodotti ufficiali, e un grosso schermo con le immagini dello show tenuto dalla band al The Ritz nel 1988.\nPromozione.\nGi\u00e0 prima dell'uscita dell'album, nel marzo del 1987, la band aveva avviato una serie di concerti in piccoli club di Los Angeles e Londra. Successivamente, intraprese un tour di apertura lungo la costa occidentale americana per i The Cult, con il primo spettacolo a Halifax in Canada il 14 agosto 1987 e l'ultimo a New Orleans, Louisiana il 19 settembre. Nel mese di ottobre, la band si spost\u00f2 per la prima volta in Europa, per una breve serie di concerti in Germania, Paesi Bassi e Regno Unito.\nDa novembre, la band torn\u00f2 a suonare spettacoli a sostegno, aprendo concerti per M\u00f6tley Cr\u00fce, Alice Cooper, Great White e Iron Maiden; la collaborazione con questi ultimi si concluse in malo modo il 9 giugno 1988 a Irvine, California, quando Axl Rose decise di non presentarsi al concerto, costringendo Duff McKagan a sostituirlo alla voce. Conclusa l'esperienza con i Maiden, i Guns si aggregarono agli Aerosmith in una serie di concerti negli Stati Uniti, fra cui tre al Giants Stadium di East Rutherford, New Jersey, durante i quali la band registr\u00f2 parte del video di \"Paradise City\"; altro materiale per il video venne girato al festival Monsters of Rock di Londra il 20 agosto 1988, durante uno spettacolo tristemente famoso per la morte di due persone calpestate dalla folla durante l'esecuzione di \"It's So Easy\".\nPer l'ultima parte del tour, il gruppo approd\u00f2 per la prima volta in Asia e in Oceania. Venne toccato il Giappone, con una serie di cinque date tra Osaka e Tokyo, e l'Australia, con due date a Melbourne e Sydney. Il 19 dicembre si tenne la data conclusiva del tour ad Auckland, in Nuova Zelanda.\nAccoglienza.\n\"Appetite for Destruction\" debutt\u00f2 alla posizione numero 182 della Billboard 200 negli Stati Uniti il 29 agosto 1987. Non scaler\u00e0 la classifica fino al 6 agosto 1988, a pi\u00f9 di un anno dalla data di pubblicazione, dopo che la band and\u00f2 in tour e ricevette massiccio airplay radiofonico e su MTV per i singoli \"Welcome to the Jungle\" e \"Paradise City\". L'album trascorse quattro settimane non consecutive al primo posto sul finire del 1988, e un totale di 147 settimane nella Billboard 200. Il 25 marzo 1993 \u00e8 stato certificato disco di diamante dalla RIAA per aver venduto oltre dieci milioni di copie solo negli Stati Uniti, diventate poi diciotto milioni secondo dati aggiornati al settembre 2008, il che ne fa l'album di debutto pi\u00f9 venduto di sempre. Quello stesso anno, Sky News ha riportato che le vendite globali di \"Appetite for Destruction\" ammontano all'incirca a 28 milioni di copie, facendone uno degli album pi\u00f9 venduti nel mondo. L'edizione rimasterizzata del 2018 ha permesso all'album di rientrare nella top 10 delle classifiche dopo oltre 29 anni dall'ultima volta.\nQuando venne immesso sul mercato, l'album ricevette recensioni negative da parte di diversi critici musicali che sottolinearono come l'enorme successo dello stesso verso i consumatori fosse stato favorito dal clich\u00e9 \"sesso, droga e rock &amp; roll\" popolare negli anni ottanta, quando gran parte dell'atmosfera culturale statunitense era presa dalle vicende legate alla presidenza di Ronald Reagan, l'allerta AIDS, e la crescente popolarit\u00e0 di MTV. Gli stessi Guns N' Roses furono pi\u00f9 volte etichettati come \u00abfigli scarsi\u00bb di band quali Aerosmith e AC/DC. Tuttavia con l'accrescere della popolarit\u00e0 del gruppo, anche i critici hanno cominciato a rivalutare la band: \"Rolling Stone\" ha inserito il disco al 27\u00ba posto nella lista dei 100 migliori album degli anni ottanta nel 1989, mentre nel 2012 lo ha classificato al 62\u00ba posto nella lista dei 500 migliori album di tutti i tempi.\nIn una recensione retrospettiva, Stephen Thomas Erlewine di AllMusic ha definito l'album \u00abun punto di svolta per l'hard rock\u00bb e \u00abil miglior disco metal dei tardi anni ottanta\u00bb. \"Appetite for Destruction\" presentava una grezza qualit\u00e0 punk rock che si contrapponeva al sound pi\u00f9 patinato delle band hair metal che dominavano allora su MTV. L'album fu uno dei primi a lanciare il genere sleaze metal, una variante indurita dell'hair/pop metal; i Guns N' Roses vennero annoverati tra gli esponenti pi\u00f9 importanti di questo genere, assieme a Faster Pussycat, L.A. Guns e Dangerous Toys.\nTracce.\nTesti e musiche dei Guns N' Roses, eccetto dove indicato"}
{"id": "42773", "revid": "1048", "url": "https://it.wikipedia.org/wiki?curid=42773", "title": "Banda (elettronica)", "text": ""}
{"id": "42774", "revid": "1305772", "url": "https://it.wikipedia.org/wiki?curid=42774", "title": "Chinese Democracy", "text": "Chinese Democracy \u00e8 il sesto album in studio del gruppo musicale statunitense Guns N' Roses, pubblicato tra il 21 e il 23 novembre 2008 dalla Geffen Records.\nDescrizione.\nData di pubblicazione.\nAlcune fonti avevano supposto la pubblicazione dell'album in un periodo che andava da marzo a maggio 2006, ipotesi confermata anche dall'ex chitarrista dei Guns N' Roses Slash. Successivamente la pubblicazione \u00e8 slittata per l'ennesima volta e il gruppo, nella seconda parte dell'anno, ha organizzato un tour tra Stati Uniti d'America e Canada.\nNel dicembre 2006 \u00e8 apparso sul sito ufficiale del gruppo l'annuncio da parte di Axl Rose dell'annullamento delle ultime date del tour 2006, giustificando ci\u00f2 con l'imminente conclusione dei lavori per la realizzazione di \"Chinese Democracy\". Il 15 dicembre 2006 Rose ha dichiarato la pubblicazione per il 6 marzo 2007, ma nei giorni dell'ipotetica pubblicazione un portavoce del gruppo annunci\u00f2 la posticipazione dell'album a data da definire.\nL'album \u00e8 stato infine commercializzato tra il 21 e il 23 novembre 2008 (in esclusiva di vendita di Best Buy nei soli USA) e da cui sono stati tratti i singoli \"Chinese Democracy\", \"Better\" e \"Street of Dreams\", usciti solo su supporto digitale.\nContenuto.\nDi fatto \u00e8 il primo album contenente materiale originale a nome Guns N' Roses ad essere diffuso dal 1991, anno di pubblicazione di \"Use Your Illusion I\" &amp; \"II\", dato che il loro ultimo album \"The Spaghetti Incident?\", uscito nel 1993, era una raccolta di cover principalmente punk rock.\nNegli anni di preparazione dell'album, la formazione dei Guns N' Roses \u00e8 drasticamente mutata pi\u00f9 volte, e dei membri originali della band \u00e8 rimasto solo il cantante Axl Rose. La lista tracce ufficiale del disco \u00e8 stata pubblicata per\u00f2 solo nell'ottobre 2008.\nAlcuni di questi pezzi sono gi\u00e0 stati suonati pi\u00f9 volte dal vivo dai Guns N' Roses negli anni precedenti alla loro pubblicazione e sono apparsi anche in versione demo su Internet nel 2006.\nLo stile musicale del disco, per stessa ammissione di Axl Rose, \u00e8 diverso da quello classico dei Guns N' Roses e prende spunto in alcuni casi al sound dei Queen (band per la quale Axl Rose ha una vera e propria venerazione) e da quello dei Nine Inch Nails (band di cui faceva parte l'ex- chitarrista dei Guns, Robin Finck). Risulta un misto di industrial e rock classico.\nVendite.\nIl disco ha venduto poco pi\u00f9 di 500.000 copie negli Stati Uniti nelle prime settimane dalla pubblicazione (vendute in buona parte per esclusiva di Best Buy) ottenendo cos\u00ec il disco d'oro, mentre in tutto il mondo le copie vendute hanno raggiunto i 5 milioni. Le vendite non alte sono da imputare alla scarsa pubblicit\u00e0 ed alla scarsa promozione fatta alla band (nessun videoclip \u00e8 mai uscito) e da parte dello stesso Axl Rose. L'album, pur avendo registrato un ottimo interesse iniziale facendo registrare un alto numero di visite sulla pagina Myspace della band, transitando fra i primi posti di vendita di iTunes e fra i primi nelle classifiche di molti paesi nelle prime settimane, si \u00e8 poi infossato nel limbo delle classifiche a solo 2 mesi dalla data di uscita.\nControversie.\nTra le principali cause del ritardo dell'album ci sono i continui cambiamenti nella formazione dei Guns N' Roses negli ultimi vent'anni, sin dall'abbandono di Slash, Duff McKagan e Matt Sorum, sostituiti da musicisti per lo pi\u00f9 sconosciuti al grande pubblico e il continuo tergiversare dello stesso Axl Rose nel rimandarne continuamente l'uscita per motivi ancora oscuri. I continui sprechi di denaro di Rose per le registrazioni di tale album l'hanno portato al triste primato di essere l'album pi\u00f9 costoso e rimandato della storia della musica con una spesa di produzione che si aggira sui 13 milioni di dollari.\nIn particolare gli Offspring, nel 2002, annunciarono che il loro nuovo album si sarebbe intitolato \"Chinese Democracy - You Snooze, You Lose\", che in inglese significa all'incirca \"chi dorme non piglia pesci\". Dexter Holland, critico verso un'esibizione di Rose ad MTV nel 2002, dichiar\u00f2 il motivo della scelta: \u00abLui mi frega le trecce? Ed io gli frego il titolo!\u00bb. Tuttavia gli Offspring stessi, sotto minaccia di azioni legali da parte di Rose, alcuni mesi dopo, per il timore di ritardi nella pubblicazione del disco, cambiarono il titolo in \"Splinter\". Nel 2009 Dexter Holland ha per\u00f2 successivamente rivelato che la band non intendeva seriamente \"rubare\" il titolo ai Guns N' Roses ma semplicemente far loro uno scherzo, il quale \u00e8 andato oltre a quello che ci si aspettava.\nOltre a ci\u00f2, ulteriore controversia \u00e8 data dal pezzo \"I.R.S.\", che fu trasmesso in uno show radiofonico americano nel settembre 2003, dietro insistenza di Mike Piazza, un giocatore di baseball ospite della trasmissione, che era venuto in qualche modo in possesso del CD contenente il pezzo, ancora in versione demo. Alla stazione radiofonica fu immediatamente richiesto di non ritrasmettere quel pezzo, dietro richiesta della casa discografica dei Guns N' Roses. Un clip di 3:39 della stessa \"I.R.S.\", in versione non ancora definitiva, nell'aprile 2005 tuttavia inizi\u00f2 a circolare su Internet.\nLe voci sull'imminente uscita sono ulteriormente aumentate, dopo la pubblicazione illegale su alcuni siti Internet dei pezzi completi \"TWAT (There Was a Time)\", \"Better\" e \"I.R.S.\" (in versione differente da quella gi\u00e0 circolata sul Web), durante il mese di febbraio del 2006.\nL'ultimo \"leak\" risale al 25 febbraio 2006, ed \u00e8 un clip di 9 secondi della canzone \"Catcher in the Rye\". La stessa canzone \u00e8 apparsa, in versione demo, in un \"leak\" uscito il 1\u00ba marzo 2006.\nIl 19 giugno 2008, nove brani definiti come appartenenti a \"Chinese Democracy\", sono apparsi sul sito Antiquiet.com. Nel giro di poche ore i gestori del sito sono stati raggiunti dal team di avvocati di Axl Rose ed hanno provveduto a togliere i link ai pezzi. Si trattava di \"There Was A Time\", \"Chinese Democracy\", \"Better\", \"Street Of Dreams\", \"I.R.S.\" e \"Madagascar\". Tre invece gli \"inediti\", e cio\u00e8 \"If the World\", \"Rhiad And the Bedouins\" e \"Prostitute\".\nL'album \u00e8 stato poi pubblicato il 23 novembre 2008."}
{"id": "42775", "revid": "1305772", "url": "https://it.wikipedia.org/wiki?curid=42775", "title": "The Spaghetti Incident?", "text": "The Spaghetti Incident? \u00e8 il quinto album in studio del gruppo musicale statunitense Guns N' Roses, pubblicato il 23 novembre 1993 dalla Geffen Records.\nContiene esclusivamente cover, per la maggior parte di brani punk rock e hard rock realizzati negli anni settanta. Negli Stati Uniti l'album \u00e8 stato certificato disco di platino per aver venduto un milione di copie.\nIl disco.\nMolte tracce del disco furono registrate con il chitarrista ritmico Izzy Stradlin, durante le sessioni per \"Use Your Illusion I\" ed \"Use Your Illusion II\" (pubblicati entrambi nel 1991).\nIn origine dovevano far parte di un triplo album, intitolato appunto \"Use Your Illusion\" e poi scorporato. Nel 1992 il gruppo era in procinto di registrare le tracce scartate su un EP, con Gilby Clarke al posto di Izzy Stradlin. In seguito decisero di commercializzare un LP per l'anno successivo, e cos\u00ec registrarono altre cover.\nIl bassista Duff McKagan cant\u00f2 in molti brani dell'album, mentre Michael Monroe degli Hanoi Rocks collabor\u00f2 ad \"Ain't It Fun\"."}
{"id": "42777", "revid": "112778051", "url": "https://it.wikipedia.org/wiki?curid=42777", "title": "Dominio di collisione", "text": "In una rete di calcolatori, un dominio di collisione \u00e8 un insieme di nodi che concorrono per accedere allo stesso mezzo trasmissivo e successivamente trasmettere. Facendo riferimento al modello ISO/OSI, questo concetto si colloca nel livello datalink e, in particolare, al sottolivello di accesso al mezzo trasmissivo (MAC, Media Access Control).\nDescrizione.\nL'espressione ha origine nelle reti in cui l'accesso al mezzo trasmissivo \u00e8 regolato in modo non deterministico: un nodo (pi\u00f9 precisamente l'hardware di rete di cui esso \u00e8 munito) pu\u00f2 cercare di accedere al mezzo in qualunque momento ma, se questo risulta gi\u00e0 occupato da una trasmissione in corso, si ha una \"collisione\" e il nodo attende per un tempo \"casuale\" prima di ritentare. Il tempo casuale viene incrementato ad ogni nuovo tentativo fallito, per cui si pu\u00f2 avere un rapido decadimento delle prestazioni della rete in situazione di traffico intenso. Vedi anche IEEE 802.3.\nNaturalmente, quanto pi\u00f9 \u00e8 ampio un dominio di collisione, tanto pi\u00f9 probabili sono le collisioni e quindi anche il decadimento della velocit\u00e0 di trasmissione all'interno del dominio. \u00c8 dunque importante limitare la proliferazione dei nodi all'interno di uno stesso dominio di collisione. Poich\u00e9 dispositivi come repeater e hub si limitano a inoltrare ogni trasmissione ricevuta a tutti i nodi cui sono collegati, espandere una rete tramite simili dispositivi pu\u00f2 portare a creare domini di collisione sempre pi\u00f9 ampi e quindi meno efficienti.\nDispositivi come switch e bridge, invece, possono essere usati per suddividere un dominio di collisione in parti pi\u00f9 piccole, riducendo le collisioni possibili e quindi aumentando l'efficienza di utilizzazione del mezzo trasmissivo condiviso. Infatti, quando due nodi comunicano attraverso uno switch, questo crea una sorta di \"mezzo trasmissivo dedicato\" fra i due nodi, su cui essi possono trasmettere senza disturbare le trasmissioni fra gli altri nodi, n\u00e9 esserne disturbati. Si avranno collisioni solo nel caso in cui, mentre lo switch mette in comunicazione due nodi, altri nodi vogliano comunicare proprio con questi.\nIn generale il concetto di dominio di collisione \u00e8 in qualche modo legato a quello di dominio di broadcast: un dominio di collisione \u00e8 anche un dominio di broadcast, ma non vale il viceversa ovvero un dominio di broadcast non \u00e8 detto che sia anche un dominio di collisione dipendendo strettamente dalla topologia fisica della rete. In una LAN con topologia a bus condiviso o a stella con Hub, i due domini coincidono sempre; in una LAN con topologia a stella con Switch il dominio di broadcast \u00e8 l'insieme di tutti i dispositivi connessi alla LAN, mentre esiste un dominio di collisione separato su ciascuna porta dello switch."}
{"id": "42778", "revid": "1748", "url": "https://it.wikipedia.org/wiki?curid=42778", "title": "Centro (matematica)", "text": ""}
{"id": "42779", "revid": "1226", "url": "https://it.wikipedia.org/wiki?curid=42779", "title": "Cosa Nostra", "text": ""}
{"id": "42780", "revid": "1632387", "url": "https://it.wikipedia.org/wiki?curid=42780", "title": "Cosa nostra", "text": "\u00abCosa nostra\u00bb (nel linguaggio comune genericamente detta mafia siciliana o semplicemente \"mafia\") \u00e8 un'organizzazione criminale di tipo mafioso-terroristico presente in Italia, soprattutto in Sicilia e in pi\u00f9 parti del mondo.\nQuesto termine viene oggi utilizzato per riferirsi esclusivamente alla mafia di origine siciliana (anche per indicare le sue ramificazioni internazionali, specie negli Stati Uniti d'America, dove viene identificata come Cosa nostra statunitense, sebbene oggi entrambe abbiano diffusione a carattere internazionale), per distinguerla dalle altre associazioni ed organizzazioni mafiose.\nGli interventi di contrasto da parte dello Stato italiano si sono fatti pi\u00f9 decisi a partire dagli anni ottanta del XX secolo, attraverso le indagini del cosiddetto \"pool antimafia\" creato dal giudice Rocco Chinnici e in seguito diretto da Antonino Caponnetto. Facevano parte del pool anche i magistrati Giuseppe Di Lello, Leonardo Guarnotta, Giovanni Falcone e Paolo Borsellino.\nStoria.\nDalle origini al Regno delle Due Sicilie.\nLe reali origini del fenomeno mafioso non sono note con precisione e alcuni autori hanno cercato di risalire alle origini finendo per\u00f2 spesso col fornire delle ricostruzioni prive di fondamento. Secondo alcuni sarebbe dovuta all'immigrazione in Italia di tre cavalieri spagnoli fratelli tra di loro di nome Osso, Mastrosso e Carcagnosso, appartenenti alla setta segreta della Garduna, fuggiti da Toledo nel XV secolo dopo aver vendicato col sangue l'onore di una sorella, che sbarcarono nell'isola di Favignana e che si rifugiarono nelle grotte di tufo dell'isola. Molto probabilmente invece \u00ab\"Cosa nostra\"\u00bb nacque nei primi anni del XIX secolo dal ceto sociale dei \"massari\", dei 'fattori' e dei \"gabellotti\", che gestivano i terreni della nobilt\u00e0 siciliana, avvalendosi dei braccianti che vi lavoravano, anche se in verit\u00e0 potrebbe essere molto pi\u00f9 antica, dato che il feudo con tutto ci\u00f2 che ne consegue, esiste in Sicilia fin dall'epoca normanna. Cosa nostra nacque perch\u00e9 fu da sempre sistema di potere che venne poi integrato con il potere politico-economico ufficiale vigente, iniziando cos\u00ec ad assumerne per suo conto le funzioni e le veci. Secondo lo storico ed accademico John Dickie (autore di diversi saggi sulla storia della mafia), Cosa nostra fu \"il risultato di quell\u2019insieme di cospirazionismo, violenza rivoluzionaria e societ\u00e0 segrete para-massoniche che caratterizz\u00f2 il Risorgimento nel Regno delle Due Sicilie\". Una delle prime descrizioni (la prima di un certo rilievo) del fenomeno fu nel 1838 in un documento redatto in Sicilia dal funzionario del Regno delle Due Sicilie, Pietro Cal\u00e0 Ulloa, che a proposito del fenomeno scrisse:\nI gabellotti rappresentavano il gruppo sociale nuovo nelle campagne siciliane del primo Ottocento. Essi erano i discendenti dei \"servi\" del feudatario e provenivano dalla corte dei signori; alcuni - pochi - fra essi guadagnavano tanto da arrivare a comprare interi feudi o parti di cui il signore si liberava; fra di loro nacquero i \"baroni\", che, con la terra, compravano il titolo dai feudatari in difficolt\u00e0 economiche. Erano in stragrande maggioranza \"capitalisti\" ma non proprietari, perch\u00e9 la terra era ancora in mano ai nobili; i gabellotti possedevano il denaro contante, le sementi, le macchine agricole, il bestiame; soprattutto dalle loro file uscivano i preti, gli avvocati, i medici. Erano in prima linea, insieme coi nobili, in quella usurpazione e occupazione delle terre demaniali e degli usi civici che i contadini patiranno senza avere le armi per opporsi. Era loro necessaria una violenza privata: qualcuno che sorvegliava l'andamento dei lavori, qualcuno che riscuoteva gli affitti anche con la forza, qualcuno che proteggeva fisicamente la terra; le guardie dei gabellotti, anche dai titoli, richiamavano funzioni della vecchia feudalit\u00e0: curatoli, campieri e via dicendo. \nGabellotti e loro dipendenti erano gli unici a cavallo ed armati nelle campagne siciliane. I gabellotti segnarono il passare del tempo nelle arcaiche comunit\u00e0 agrarie della Sicilia: avevano un potere enorme, fare e disfare matrimoni, dare e togliere lavoro. Dentro il feudo, ma sotto tutti - e proprio quasi dentro gli inferi - stavano i braccianti \"senza fuoco, n\u00e9 tetto\", figli dell'abolizione della servit\u00f9 della gleba iniziata nel 1781, o, nella sola Palermo, \"40.000 proletari la cui sussistenza dipendeva dal caso o dal capriccio dei Grandi\": una plebe cio\u00e8 dalla miseria infinita quanto infinito \u00e8 lo sfruttamento che le classi superiori esercitavano. In citt\u00e0, l'ordine pubblico era assicurato dai gendarmi del re; tradizionale diventer\u00e0 per i Borboni anche l'impiego e l'arruolamento di \"malandrini\" dentro la polizia, in quanto essi - cosa non sconosciuta alla Francia di Luigi Filippo \u2013 erano considerati i pi\u00f9 adatti per arrestare i malandrini ufficiali: si tratta di una polizia molto violenta e odiata, che non usava mezze misure e che aveva rapporti \"diretti\" con la malavita; essa diventer\u00e0 ancora pi\u00f9 occhiuta quando i Borboni le chiederanno di sorvegliare \"i politici\". In campagna imperversavano \"i briganti\", nei cui ranghi confluivano i contadini inferociti dalla fame e ribelli alla loro miseria. Contro i briganti, i signori usavano \"i bravi\", cio\u00e8 quei loro servi bravi e addestrati nell'uso delle armi. \nNel 1812 i Borboni abolirono la feudalit\u00e0 in Sicilia, ma stabilirono - sicuramente su imposizione dei nobili siciliani \u2013 che \"tutte le propriet\u00e0, diritti e pertinenze in avanti feudali\" rimanessero \"giuste le rispettive concessioni\" in propriet\u00e0 \"allodiali\", cio\u00e8 in propriet\u00e0 economiche individuali. Quindi il feudo, nonostante altre misure legislative del 1838, rester\u00e0 in vita fino al 1860, quando nel nuovo Regno d'Italia la terra della Sicilia occidentale (Palermo, Trapani, Agrigento) per il 90 per cento risulter\u00e0 ancora in mani feudali. Fino al 1860, dunque, i gabellotti furono il perno dell'economia quasi esclusivamente agricola della Sicilia occidentale. In tutti questi anni, anche all'interno di una dipendenza \"personale\" dal signore feudale, i gabellotti seppero consolidare la loro posizione sociale, perch\u00e9 provvidero a tramandare all'interno delle loro famiglie e i redditi e lo stesso mestiere di gabellotto. Sempre nel 1812 i feudatari siciliani imposero al Borbone di Napoli di istituire \"Compagnie d'armi\" per stanare i briganti nelle campagne. Le Compagnie erano gruppi, armati e a cavallo, di privati che non facevano parte di una polizia ufficiale; essi venivano reclutati sul posto e quindi provenivano o dai bravi o dalle guardie dei gabellotti, conservandosi sotto le personali influenze dei nobili e dei gabellotti stessi. Nelle campagne siciliane sotto i Borboni si fronteggiavano tre \"eserciti\": i briganti, le Compagnie d'armi, i gabellotti e i loro uomini che pi\u00f9 direttamente proteggevano \"i burgesi\", cio\u00e8 gli abitanti del borgo. I rapporti fra questi tre gruppi armati furono contemporaneamente di conflitto e di comunione d'interessi; agli ammazzamenti generali si alternavano l'acquisto di bestiame e di merce rubata che il gruppo dei gabellotti faceva dai banditi; la non aggressione che i compagni d'arme garantivano ad alcune comunit\u00e0 previo pagamento anticipato di una congrua somma; l'incarico che poteva essere contratto con i briganti di andare a fare razzie e atti di terrorismo in altre zone e magari specificamente contro quel feudo o quel proprietario, in maniera che da quella aggressione il mandante occulto avesse i suoi vantaggi; i sequestri di persona che ai briganti fornivano lauti riscatti in denaro contante. E questa situazione generale fu tanto forte e radicata che anche i feudatari la subirono sulla propria pelle e sui propri beni. Gi\u00e0 prima del 1840 i Borboni - signori di una \"monarchia amministrativa\" simile al regime asburgico - furono apertamente e specificamente informati di situazioni ormai cronicizzate. Lodovico Bianchini - alto e colto funzionario borbonico - avvert\u00ec Napoli che nelle campagne siciliane quasi tutti i proprietari pagavano \"le componende\", una cifra annuale per tenere calmi i banditi.\nL'unit\u00e0 d'Italia.\nNel 1863 Giuseppe Rizzotto scrive, con la collaborazione del maestro elementare Gaspare Mosca, \"I mafiusi de la Vicaria\", un'opera teatrale in siciliano ambientata nelle Grandi Prigioni di Palermo che aveva come protagonisti un gruppo di detenuti che godevano \u00ab\"di uno speciale rispetto da parte dei compagni di prigione perch\u00e9 mafiosi, membri come tali di un'associazione a delinquere, con gerarchie e con specifiche usanze, tra le quali veri e propri riti di iniziazione\"\u00bb. \u00c8 a partire da questo dramma, che ebbe grande successo e venne tradotto in italiano, napoletano e meneghino, che il termine \"mafia\" si diffonde su tutto il territorio nazionale.\nLo sviluppo della criminalit\u00e0 organizzata in Sicilia si ha anche dopo l'Unit\u00e0 d'Italia. Lo Stato italiano non riusciva a garantire un controllo diretto e stabile del governo dell'isola (la cui organizzazione sociale era molto diversa da quella settentrionale); funzionari statali cominciarono a fare affidamento sulle cosche mafiose che, ben conoscendo i meccanismi locali, facilmente presero le veci del governo centrale.\nTuttavia, con il pretesto di proteggere gli agricoltori e contadini dal malgoverno feudale e dalla nobilt\u00e0 i mafiosi costrinsero gli agricoltori a pagare gli interessi per il contratto di locazione e a mantenere l'omert\u00e0. La prima analisi esaustiva in cui venne espressamente usato il termine \"mafia\" fu compiuta nel 1876 da Leopoldo Franchetti, dopo la celebre inchiesta compiuta insieme a Sidney Sonnino, che venne pubblicata con il titolo .\nUno dei pi\u00f9 clamorosi processi di quegli anni fu quello tenutosi nel 1885 contro gli affiliati alla \"Fratellanza di Favara\", una \"cosca\" mafiosa operante nella provincia di Agrigento che aveva un rituale di iniziazione, il quale avveniva pungendo l'indice dei nuovi membri per poi tingere con il sangue un'immagine sacra, che veniva bruciata mentre l'iniziato recitava una formula di giuramento: tale cerimonia di affiliazione era tipica delle \"cosche\" mafiose di Palermo, a cui numerosi membri della \"Fratellanza\" erano stati affiliati nel 1879, durante la prigionia con mafiosi palermitani nel carcere di Ustica.\nNel 1893, in seguito al clamoroso delitto Notarbartolo e al processo che ne segu\u00ec (che vedeva imputati il deputato nazionale Raffaele Palizzolo come mandante e un mafioso di Villabate come esecutore materiale), l'esistenza di Cosa nostra (e dei suoi rapporti con la politica) divenne nota in tutta Italia.\nLe rivendicazioni agricole.\nAnche se non pi\u00f9 con un regime feudale, nelle campagne siciliane gli agricoltori erano ancora sfruttati. I grandi proprietari terrieri risiedevano a Palermo o in altre grandi citt\u00e0 e affittavano i loro terreni a gabellotti con contratti a breve termine, che, per essere redditizi, costringevano il gabellotto a sfruttare i contadini. Per evitare rivolte e lavorare meglio, al gabellotto conveniva allearsi con i mafiosi, che da un lato offrivano il loro potere coercitivo contro i contadini, dall'altro le loro conoscenze a Palermo, dove si siglavano la maggioranza dei contratti agricoli.\nA partire dal 1891 in tutta la Sicilia gli agricoltori si unirono in fasci, sorta di sindacati agricoli guidati dai socialisti locali, chiedendo contratti pi\u00f9 equi e una distribuzione pi\u00f9 adeguata della ricchezza. Non si trattava di movimenti rivoluzionari in senso stretto ma essi furono comunque condannati dal governo di Roma che, nella persona di Crispi, nel 1893 invi\u00f2 l'esercito per scioglierli con l'uso della forza. Giuseppe de Felice Giuffrida, considerato il fondatore dei fasci siciliani, venne processato e imprigionato. Poco prima che fossero sciolti, la mafia aveva cercato di infilare alcuni suoi uomini in queste organizzazioni in modo che, se mai avessero avuto successo, essa non avrebbe perso i suoi privilegi; continu\u00f2 per\u00f2 anche ad aiutare i gabellotti cosicch\u00e9, chiunque fosse uscito vincitore, essa ci avrebbe guadagnato fungendo da mediatrice tra le parti.\nQuando fu chiaro che lo Stato sarebbe intervenuto con la legge marziale, la \"\"Fratellanza\", detta anche \"Onorata Societ\u00e0\"\" (due dei termini usati all'epoca per identificare Cosa nostra), si distacc\u00f2 dai fasci (che avevano tentato in tutti i modi di evitare la penetrazione di mafiosi nelle loro file, spesso riuscendoci) e anzi aiut\u00f2 il governo nella sua repressione. Come \"vendetta\" per l'azione dei Fasci, che voleva mettere in discussione il potere dei latifondisti, nel 1915 a Corleone i mafiosi uccisero Bernardino Verro, che era stato tra i pi\u00f9 accesi animatori del movimento dei Fasci siciliani negli anni novanta del XIX secolo. Lo stesso Verro, per dare forza agli scioperi e per proteggere se stesso, divenne un membro della cosca di Corleone, chiamata dai suoi stessi membri i \"Fratuzzi\" (i \"Piccoli Fratelli\"). In un libro di memorie scritto molti anni pi\u00f9 tardi, il sindacalista descrisse il rituale di iniziazione a cui fu sottoposto nella primavera del 1893 (che somigliava molto alla \"punciuta\" descritta tanti anni dopo dai \"pentiti\" di mafia):\nDurante la presidenza di Giovanni Giolitti si permise alle cooperative di chiedere prestiti alle banche e di intraprendere da sole, senza gabellotti, contratti diretti coi proprietari terrieri. Questo, insieme alla nuova legge elettorale del suffragio universale maschile, port\u00f2 non solo alla vittoria di diversi sindaci socialisti in varie citt\u00e0 siciliane, ma anche all'eliminazione del ruolo mafioso nella mediazione per i contratti. Tuttavia \"con Giolitti la mafia, assieme ai poteri forti (massoneria deviata, vecchia aristocrazia, borghesia \"eroica\"), monopolizz\u00f2 tutta la vita economica e politica dell'isola, infatti gli appalti ed i finanziamenti alle imprese industriali e agrarie erano pilotati, cos\u00ec come le elezioni politiche ed amministrative\".\nPer stroncare il pericolo \"rosso\", la mafia dovette allearsi con la Chiesa cattolica siciliana, anch'essa preoccupata per gli sviluppi dell'ideologia marxista materialista nelle campagne. Le cooperative cattoliche quindi non si chiusero ad infiltrazioni mafiose, a patto che questi ultimi scoraggiassero in tutti i modi i socialisti. Nel primo quindicennio del Novecento si iniziarono a contare le prime vittime socialiste ad opera della mafia, che assassinava sindaci, sindacalisti, preti, attivisti e agricoltori indisturbatamente. Il tema delle terre negate ai contadini rester\u00e0 uno dei principali motivi di scontro sociale in Sicilia fino al secondo dopoguerra.\nIl rapporto Sangiorgi.\nAl fine di contrastare il fenomeno, venne inviato in Sicilia Ermanno Sangiorgi, in veste di questore a Palermo nel 1898 mentre era in corso una guerra di mafia, iniziata due anni prima, nel 1896. Indagando sui delitti commessi dalle cosche della Conca d'Oro, Sangiorgi cap\u00ec che gli omicidi non erano il prodotto di iniziative individuali, ma implicavano leggi, decisioni collegiali, e un sistema di controllo territoriale. Sangiorgi scopr\u00ec inoltre che le due famiglie pi\u00f9 ricche di Palermo, i Florio e i Whitaker, vivevano fianco a fianco con i mafiosi della Conca d'Oro, che venivano assunti come guardiani e fattori nelle loro tenute e pagati per ricevere \"protezione\".\nNell'ottobre 1899 Francesco Siino, capo della \"cosca\" di Malaspina sfuggito miracolosamente a una sparatoria tesagli dagli uomini di Antonino Giammona, capo della \"cosca\" dell'Uditore, nel contesto dalla guerra di mafia, venne messo alle strette da Sangiorgi e confess\u00f2 che il suo avversario Giammona gli contendeva i racket del commercio di limoni, delle rapine, delle estorsioni e della falsificazione delle banconote. Inoltre dichiar\u00f2 che la Conca d'Oro era divisa in otto cosche mafiose:\nSangiorgi, in base a queste dichiarazioni, firm\u00f2 molti mandati di cattura. La notte tra il 27 e il 28 aprile 1900 la Questura fece arrestare diversi mafiosi, tra cui Antonino Giammona. Alla procura di Palermo, Sangiorgi invi\u00f2 un rapporto di 485 pagine che conteneva una mappa dell'organizzazione della mafia palermitana con un totale di 280 \"uomini d'onore\". Il processo cominci\u00f2 nel maggio 1901 ma Siino ritratt\u00f2 completamente le sue dichiarazioni. Dopo solo un mese, giunsero le condanne di primo grado: soltanto 32 imputati furono giudicati colpevoli di aver dato vita a un'associazione criminale e, tenuto conto del tempo gi\u00e0 trascorso in carcere, molti furono rilasciati il giorno dopo.\nLa prima guerra mondiale e le sue conseguenze.\nNel 1915 l'Italia entr\u00f2 nella prima guerra mondiale; vennero chiamati alle armi centinaia di migliaia di giovani da tutto il paese. In Sicilia i disertori furono numerosi: essi abbandonarono le citt\u00e0 e si dettero alla macchia all'interno dell'isola, vivendo per lo pi\u00f9 di rapine. A causa della mancanza di braccia per l'agricoltura e della sempre maggiore richiesta di soldati dal fronte, moltissimi terreni vennero adibiti al pascolo.\nQueste due condizioni fecero aumentare enormemente l'influenza di Cosa nostra in tutta l'isola. Aumentati i furti di bestiame, i proprietari terrieri si rivolsero sempre pi\u00f9 spesso ai mafiosi, piuttosto che alle impotenti autorit\u00e0 statali, per farsi restituire almeno in parte le mandrie. I \"boss\", nei loro abituali panni, si prestavano a mediare tra i banditi e le vittime, prendendo una percentuale per il loro lavoro.\nAlla fine della prima guerra mondiale, l'Italia dovette affrontare un momento di crisi, che rischi\u00f2 di sfociare in una vera e propria rivolta popolare, ad imitazione della recente rivoluzione russa. Al nord gli operai scioperarono chiedendo migliori condizioni di lavoro, al sud sono i giovani appena tornati a casa a lamentarsi per le promesse non mantenute dal governo (in particolar modo quelle relative alla terra). Moltissimi quindi andarono ad ingrossare le file dei banditi, altri entrarono direttamente nella mafia e altri ancora cercarono di riformare i fasci o comunque parteciparono ai consigli socialisti siciliani. Fu in questo clima di tensione che il fascismo fece la sua comparsa.\nIl ventennio fascista.\nIl fascismo inizi\u00f2 una campagna contro i mafiosi siciliani, subito dopo la prima visita di Benito Mussolini in Sicilia nel maggio del 1924. Il 2 giugno dello stesso anno venne inviato in Sicilia Cesare Mori, prima come prefetto di Trapani, poi a Palermo dal 22 ottobre 1925, soprannominato il \"Prefetto di ferro\", con l'incarico di sradicare la mafia con qualsiasi mezzo. L'azione del Mori fu dura. Centinaia e centinaia furono gli uomini arrestati e finalmente condannati. Celebre \u00e8 l'assedio di Gangi in cui Mori assedi\u00f2 per quattro mesi il centro cittadino, in quanto esso era considerato una delle roccaforti mafiose.\nIn questo periodo venne arrestato il boss Vito Cascio Ferro. Dopo alcuni arresti eclatanti di capimafia, anche i vertici di Cosa nostra non si sentivano pi\u00f9 al sicuro e scelsero due vie per salvarsi: una parte emigr\u00f2 negli USA, andando ad ingrossare le file di Cosa nostra statunitense, mentre un'altra rest\u00f2 in disparte. Il \"prefetto di ferro\" scopr\u00ec anche collegamenti con personalit\u00e0 di spicco del fascismo come Alfredo Cucco, che fu espulso dal PNF.\nNel 1929 Mori fu nominato senatore e collocato a riposo. I limiti della sua azione fu lui stesso a riconoscerli in tempi successivi: l'accusa di mafia veniva spesso avanzata per compiere vendette o colpire individui che nulla c'entravano con la mafia stessa, come fu con Cucco e con il generale Antonino Di Giorgio. Il carabiniere Francesco Cardenti cos\u00ec riferisce: \"Il barone Li Destri al tempo della maffia era appoggiato forte ai briganti che adesso si trovano carcerati a Portolongone (Elba) se qualcuno passava dalla sua propriet\u00e0 che \u00e8 gelosissimo diceva: Non passare pi\u00f9 dal mio terreno altrimenti ti faccio levare dalla circolazione, adesso che i tempi sono cambiati e che \u00e8 amico della autorit\u00e0 [...] Non passare pi\u00f9 dal mio terreno altrimenti ti mando al confino.\" I mezzi usati dalla Polizia nelle numerose azioni condotte per sgominare il fenomeno mafioso portarono ad un aumento della sfiducia della popolazione nei confronti dello Stato. Mori fu comunque il primo investigatore italiano a dimostrare che la mafia pu\u00f2 essere sconfitta con una lotta senza quartiere, come sosterr\u00e0 successivamente anche Giovanni Falcone.\nLa mafia non appare tuttavia sconfitta dall\u2019azione di Mori. Nel 1932, nel centro di Canicatt\u00ec, vengono consumati tre omicidi (le cui modalit\u00e0 di esecuzione ed il mistero profondo in cui rimangono tuttora avvolti rimandano a delitti tipici di organizzazioni mafiose); intorno a Partinico, alla met\u00e0 degli anni trenta, \"si verificarono incendi, danneggiamenti, omicidi [...] a sfondo eminentemente associativo; ma si potrebbero citare molti altri episodi dei quali la stampa non parla, cui il regime risponde con qualche condanna alla fucilazione e con una nuova ondata di invii al confino.\" Alcuni mafiosi erano membri del PNF, a conoscenza e con il favore di Benito Mussolini.\nIl principe Lanza di Scalea fu uno dei candidati nelle liste del PNF per le amministrative di Palermo mentre a Gangi il barone Antonio Li Destri, pure candidato del PNF, era protettore di banditi e delinquenti. Mori non ha sconfitto la mafia. Altri mafiosi iscritti al PNF erano Sgadari e Mocciano.\nNel 1937 Genovese venne accusato di aver ordinato l'omicidio del gangster Ferdinando \"Fred\" Boccia, che era stato assassinato perch\u00e9 aveva preteso per s\u00e9 una grossa somma che lui e Genovese, barando al gioco, avevano sottratto ad un commerciante; per evitare il processo, Genovese fugg\u00ec in Italia, dove si stabil\u00ec a Nola. Tramite le sue frequentazioni, conobbe alcuni gerarchi fascisti, finanziando anche la costruzione di una \"Casa del Fascio\" a Nola, inoltre si presume che Genovese fosse il rifornitore di cocaina di Galeazzo Ciano, il genero di Mussolini.\nLa seconda guerra mondiale, il separatismo e i moti contadini.\nEsistono teorie che affermano che il mafioso statunitense Lucky Luciano venne arruolato per facilitare lo sbarco alleato in Sicilia (luglio 1943) e su questo indag\u00f2 pure la Commissione d'inchiesta statunitense sul crimine organizzato presieduta dal senatore Estes Kefauver (1951), la quale giunse a queste conclusioni:\nInfatti la Commissione Kefauver accert\u00f2 che nel 1942 Luciano (all'epoca detenuto) offr\u00ec il suo aiuto al Naval Intelligence per indagare sul sabotaggio di diverse navi nel porto di Manhattan, di cui furono sospettate alcune spie naziste infiltrate tra i portuali; in cambio della sua collaborazione, Luciano venne trasferito in un altro carcere, dove venne interrogato dagli agenti del Naval Intelligence e si offr\u00ec anche di recarsi in Sicilia per prendere contatti in vista dello sbarco, progetto comunque non andato in porto. \u00c8 quasi certo che la collaborazione di Luciano con il governo statunitense sia finita qui, anche se lo storico Michele Pantaleone sostenne di oscuri accordi con il boss mafioso Calogero Vizzini per il tramite di Luciano al fine di facilitare l'avanzata americana, smentito per\u00f2 da altre testimonianze: infatti numerosi storici liquidano l'aiuto della mafia allo sbarco alleato come un mito perch\u00e9 avvenne in zone dove la presenza mafiosa era tradizionalmente assente ed inoltre gli angloamericani avevano mezzi militari superiori agli italo-tedeschi da non aver bisogno dell'aiuto della mafia per sconfiggerli.\nIn un rapporto del 29 ottobre 1943, firmato dal capitano americano W.E. Scotten, si legge che in quel periodo l'organizzazione mafiosa \u00ab\"\u00e8 pi\u00f9 orizzontale [...] che verticale [...] in una certa misura disaggregata e ridotta a una dimensione locale\"\u00bb in seguito alla repressione del periodo fascista. Tuttavia, dopo la liberazione della Sicilia, l'AMGOT, il governo militare alleato dei territori occupati, era alla ricerca di antifascisti da sostituire alle autorit\u00e0 locali fasciste e decise di privilegiare i grandi proprietari terrieri e i loro gabellotti mafiosi, che si presentavano come vittime della repressione fascista: ad esempio il barone Lucio Tasca Bordonaro venne nominato sindaco di Palermo, il mafioso Calogero Vizzini sindaco di Villalba, Giuseppe Genco Russo sovrintendente all'assistenza pubblica di Mussomeli e Vincenzo Di Carlo (capo della \"cosca\" di Raffadali) responsabile dell'ufficio locale per la requisizione dei cereali.\nNello stesso periodo emergeva il Movimento per l'Indipendenza della Sicilia, la prima organizzazione politica a mobilitarsi attivamente durante l'AMGOT, i cui leader furono soprattutto i grandi proprietari terrieri, tra cui spicc\u00f2 il barone Lucio Tasca Bordonaro (in seguito indicato come un capomafia in un rapporto dei Carabinieri). Infatti numerosi \"boss\" mafiosi, fra cui Calogero Vizzini, Giuseppe Genco Russo, Michele Navarra e Francesco Paolo Bontate, confluirono nel MIS come esponenti agrari e da questa posizione ottennero numerosi incarichi pubblici e vantaggi, da cui poterono esercitare con facilit\u00e0 le attivit\u00e0 illecite del furto di bestiame, delle rapine e del contrabbando di generi alimentari.\nNell'autunno 1944 il decreto del ministro dell'agricoltura Fausto Gullo (che faceva parte del provvisorio governo italiano subentrato all'AMGOT) stabiliva che i contadini avrebbero ottenuto una quota pi\u00f9 grande dei prodotti della terra che coltivavano come affittuari e venivano autorizzati a costituire cooperative e a rilevare la terra lasciata improduttiva. L'applicazione di tale normativa produsse uno scontro sociale tra i proprietari terrieri conservatori (spalleggiati dai loro gabellotti mafiosi) e i movimenti contadini guidati dai leader sindacali, tra i quali spiccarono Accursio Miraglia, Placido Rizzotto e Calogero Cangelosi, che vennero barbaramente assassinati dai mafiosi insieme a molti altri capi del movimento contadino che in quegli anni lottarono per la terra negata.\nIntanto nella primavera 1945 l'EVIS, il progettato braccio armato del MIS, assold\u00f2 il bandito Salvatore Giuliano (capo di una banda di banditi associata al \"boss\" mafioso Ignazio Miceli, capomafia di Monreale), che comp\u00ec imboscate e assalti alle caserme dei carabinieri di Bellolampo, Pioppo, Montelepre e Borgetto per dare inizio all'insurrezione separatista; anche il \"boss\" Calogero Vizzini (che all'epoca era il rappresentante mafioso della provincia di Caltanissetta) assold\u00f2 la banda dei \"Niscemesi\", guidata dal bandito Rosario Avila, che inizi\u00f2 azioni di guerriglia compiendo imboscate contro le locali pattuglie dei Carabinieri.\nNel 1946 il MIS decise di entrare nella legalit\u00e0 ma ci\u00f2 non ferm\u00f2 il bandito Giuliano e la sua banda, che continuarono gli attacchi contro le caserme dei Carabinieri e le leghe dei movimenti contadini, che culminarono nella strage di Portella della Ginestra (1\u00ba maggio 1947), contro i manifestanti socialisti e comunisti a Piana degli Albanesi (provincia di Palermo), in cui moriranno 11 persone e altre 27 rimarranno ferite.\nInfine la banda Giuliano sar\u00e0 smantellata dagli arresti operati dal Comando forze repressione banditismo, guidato dal colonnello Ugo Luca, che si serv\u00ec delle soffiate di elementi mafiosi per catturare i banditi: lo stesso Giuliano verr\u00e0 ucciso nel 1950 dal suo luogotenente Gaspare Pisciotta, il quale era segretamente diventato anch'egli un informatore del colonnello Luca. In seguito Pisciotta venne arrestato ed accus\u00f2 apertamente i deputati Bernardo Mattarella, Gianfranco Alliata di Montereale, Tommaso Leone Marchesano e Mario Scelba di essere i mandanti della strage di Portella della Ginestra ma mor\u00ec avvelenato nel carcere dell'Ucciardone nel 1954.\nIl dopoguerra e la speculazione edilizia.\nNel 1950 venne varata la legge per la riforma agraria, che limitava il diritto alla propriet\u00e0 terriera a soli 200 ettari ed obbligava i proprietari terrieri ad effettuare opere di bonifica e trasformazione: vennero istituiti l'ERAS (Ente per la Riforma Agraria in Sicilia) e numerosi consorzi di bonifica, la cui direzione venne affidata a noti mafiosi come Calogero Vizzini, Giuseppe Genco Russo e Vanni Sacco, i quali realizzarono enormi profitti incassando gli indennizzi degli appezzamenti ceduti all'ERAS e poi rivenduti ai singoli contadini. La riforma agraria comport\u00f2 lo smembramento della grande propriet\u00e0 terriera (importante per gli interessi dei mafiosi, che dopo la riforma riuscirono a rivendere i feudi a prezzo maggiorato all'ERAS) e la riduzione del peso economico dell'agricoltura a favore di altri settori come il commercio o il terziario del settore pubblico. In questo periodo l'amministrazione pubblica in Sicilia divenne l'ente pi\u00f9 importante in fatto di economia: dal 1950 al 1953 i dipendenti regionali passarono da circa 800 ad oltre 1\u00a0350 a Palermo (sede del nuovo governo regionale), la quale era devastata dai bombardamenti del 1943 e 40\u00a0000 suoi abitanti, che avevano avuto la casa distrutta, richiedevano nuove abitazioni.\nIl nuovo piano di ricostruzione edilizia per\u00f2 si rivel\u00f2 un fallimento e sfoci\u00f2 in quello che venne chiamato \u00absacco di Palermo\u00bb: infatti quegli anni vedevano l'ascesa dei cosiddetti \u201cGiovani Turchi\u201d democristiani Giovanni Gioia, Salvo Lima e Vito Ciancimino, i quali erano strettamente legati ad esponenti mafiosi ed andarono ad occupare le principali cariche dell'amministrazione locale; durante il periodo in cui prima Lima e poi Ciancimino furono assessori ai lavori pubblici di Palermo, il nuovo piano regolatore cittadino sembr\u00f2 andare in porto nel 1956 e nel 1959 ma furono apportati centinaia di emendamenti, in accoglimento di istanze di privati cittadini (molti dei quali in realt\u00e0 erano uomini politici e mafiosi, a cui si aggiungevano parenti e associati), che permisero l'abbattimento di numerose residenze private in stile Liberty costruite alla fine dell'Ottocento nel centro di Palermo. In particolare, nel periodo in cui Ciancimino fu assessore (1959-64), delle 4\u00a0000 licenze edilizie rilasciate, 1\u00a0600 figurarono intestate a tre prestanome, che non avevano nulla a che fare con l'edilizia, e furono anche favoriti noti costruttori mafiosi (Francesco Vassallo e i fratelli Girolamo e Salvatore Moncada), che riuscirono a costruire edifici che violavano le clausole dei progetti e delle licenze edilizie.\nInoltre nell'immediato dopoguerra numerosi mafiosi americani (Lucky Luciano, Joe Adonis, Frank Coppola, Nick Gentile, Frank Garofalo) si trasferirono in Italia e divennero attivi soprattutto nel traffico di stupefacenti verso il Nordamerica, stabilendo collegamenti con i gruppi mafiosi palermitani (Angelo La Barbera, Salvatore Greco, Antonino Sorci, Tommaso Buscetta, Pietro Dav\u00ec, Rosario Mancino e Gaetano Badalamenti) e trapanesi (Salvatore Zizzo, Giuseppe Palmeri, Vincenzo Di Trapani e Serafino Mancuso), i quali incettavano sigarette estere ed eroina presso i contrabbandieri corsi e tangerini. Nell'ottobre 1957 si tennero una serie di incontri presso il Grand Hotel et des Palmes di Palermo tra mafiosi americani e siciliani (Gaspare Magaddino, Cesare Manzella, Giuseppe Genco Russo ed altri): gli inquirenti dell'epoca sospettarono che si incontrarono per concordare l'organizzazione del traffico degli stupefacenti, dopo che la rivoluzione castrista a Cuba (1956-57) aveva privato i mafiosi siciliani ed americani di quell'importante base di smistamento per l'eroina. Secondo il collaboratore di giustizia Tommaso Buscetta, nel 1957 il mafioso siculo-americano Joseph Bonanno (che si trovava in visita a Palermo) prospett\u00f2 l'idea di creare una \u00abCommissione\u00bb sul modello di quella dei mafiosi americani, di cui dovevano fare parte tutti i capi dei \"mandamenti\" della provincia di Palermo e doveva avere il compito di dirimere le dispute tra le singole Famiglie della provincia.\nLa \"prima guerra di mafia\" e la Commissione parlamentare antimafia.\nLe tensioni latenti riguardo agli affari illeciti e al territorio sfociarono nell'uccisione del \"boss\" Calcedonio Di Pisa (26 dicembre 1962), che ruppe una fragile tregua raggiunta tra i principali mafiosi palermitani del tempo; l'omicidio venne compiuto da Michele Cavataio (capo della Famiglia dell'Acquasanta), che voleva fare ricadere la responsabilit\u00e0 sui fratelli Angelo e Salvatore La Barbera (temibili mafiosi di Palermo Centro): infatti, dopo l'assassinio di Di Pisa, Salvatore La Barbera rimase vittima della \u00ablupara bianca\u00bb su ordine della \"Commissione\" e ci\u00f2 scaten\u00f2 una serie di omicidi, sparatorie ed autobombe; Cavataio approfitt\u00f2 della situazione di conflitto per sbarazzarsi dei suoi avversari e per queste ragioni si associ\u00f2 ai \"boss\" Pietro Torretta ed Antonino Matranga (rispettivamente capi delle Famiglie dell'Uditore e di Resuttana): gli omicidi compiuti da Cavataio e dai suoi associati culminarono nella strage di Ciaculli (30 giugno 1963), in cui morirono sette uomini delle forze dell'ordine dilaniati dall'esplosione di un'autobomba che stavano disinnescando e che era destinata al mafioso rivale Salvatore \"Cicchiteddu\" Greco (capo del \"mandamento\" di Brancaccio-Ciaculli).\nLa strage di Ciaculli provoc\u00f2 molto scalpore nell'opinione pubblica italiana e nei mesi successivi vi furono circa duemila arresti di sospetti mafiosi nella provincia di Palermo: per queste ragioni, secondo le dichiarazioni dei collaboratori di giustizia Tommaso Buscetta e Antonino Calderone, la \"Commissione\" di Cosa nostra venne sciolta e molte \"cosche\" mafiose decisero di sospendere le proprie attivit\u00e0 illecite. Nello stesso periodo la Commissione Parlamentare Antimafia iniziava i suoi lavori, raccogliendo notizie e dati necessari alla valutazione del fenomeno mafioso, proponendo misure di prevenzione e svolgendo indagini su casi particolari, e concluder\u00e0 queste indagini soltanto nel 1976, dopo numerosi dibattiti e polemiche. Intanto si svolsero alcuni processi contro i protagonisti dei conflitti mafiosi di quegli anni arrestati in seguito alla strage di Ciaculli: numerosi mafiosi vennero giudicati in un processo svoltosi a Catanzaro per legittima suspicione nel 1968 (il famoso \"processo dei 117\"); in dicembre venne pronunciata la sentenza ma solo alcuni ebbero condanne pesanti e il resto degli imputati furono assolti per insufficienza di prove o condannati a pene brevi per il reato di associazione a delinquere e, siccome avevano aspettato il processo in stato di detenzione, furono rilasciati immediatamente; un altro processo si svolse a Bari nel 1969 contro i protagonisti di una faida mafiosa avvenuta a Corleone alla fine degli anni cinquanta: gli imputati vennero tutti assolti per insufficienza di prove e un rapporto della Commissione Parlamentare Antimafia critic\u00f2 aspramente il verdetto.\nNel marzo 1973 Leonardo Vitale, membro della cosca di Altarello di Baida, si present\u00f2 spontaneamente alla questura di Palermo e dichiar\u00f2 agli inquirenti che stava attraversando una crisi religiosa e intendeva cominciare una nuova vita; infatti si autoaccus\u00f2 di numerosi reati, rivelando per primo l'esistenza di una \"Commissione\" e descrivendo anche il rito di iniziazione di Cosa nostra e l'organizzazione di una cosca mafiosa: si trattava del primo mafioso del dopoguerra che decideva di collaborare apertamente con le autorit\u00e0 e il caso venne citato nella relazione di minoranza della Commissione Parlamentare Antimafia (redatta nel 1976). Tuttavia Vitale non venne ritenuto credibile e la sua pena commutata in detenzione in un manicomio criminale perch\u00e9 dichiarato \"seminfermo di mente\"; scontata la pena e dimesso, Vitale verr\u00e0 ucciso nel 1984.\nLa stagione dei grandi traffici.\nDopo la fine dei grandi processi, venne decisa l'eliminazione di Michele Cavataio poich\u00e9 era il principale responsabile di molti delitti della \"prima guerra di mafia\", compresa la strage di Ciaculli, che avevano provocato la dura repressione delle autorit\u00e0 contro i mafiosi: per queste ragioni, il 10 dicembre 1969 un gruppo di fuoco composto da mafiosi di Santa Maria di Ges\u00f9, Corleone e Riesi (Salvatore Riina, Bernardo Provenzano, Calogero Bagarella, Emanuele D'Agostino, Gaetano Grado, Damiano Caruso) trucid\u00f2 Cavataio nella cosiddetta \u00abstrage di viale Lazio\u00bb.\nDopo l'uccisione di Cavataio, nel 1970 si tennero una serie di incontri a Zurigo, Milano e Catania, a cui parteciparono mafiosi della provincia di Palermo (Salvatore Greco, Gaetano Badalamenti, Stefano Bontate, Tommaso Buscetta, Luciano Liggio) e di altre province (Giuseppe Calderone, capo della Famiglia di Catania, e Giuseppe Di Cristina, rappresentante mafioso della provincia di Caltanissetta subentrato al \"boss\" Giuseppe Genco Russo), i quali discussero sulla ricostruzione della \"Commissione\" e sull'implicazione dei mafiosi siciliani nel Golpe Borghese in cambio della revisione dei processi a loro carico; Calderone e Di Cristina stessi andarono a Roma per incontrare il principe Junio Valerio Borghese per ascoltare le sue proposte ma in seguito il progetto fall\u00ec. Durante gli incontri, venne costituito una specie di \"triumvirato\" provvisorio per dirimere le dispute tra le varie cosche della provincia di Palermo, che era composto da Stefano Bontate, Gaetano Badalamenti e Luciano Leggio (capo della \"cosca\" di Corleone), bench\u00e9 si facesse spesso rappresentare dal suo vice Salvatore Riina. Infatti nello stesso periodo il \"triumvirato\" provvisorio ordin\u00f2 la sparizione del giornalista Mauro De Mauro (16 settembre 1970), che rimase vittima della \u00ablupara bianca\u00bb forse per aver scoperto un coinvolgimento dei mafiosi nell'uccisione di Enrico Mattei o nel Golpe Borghese. Le indagini per la scomparsa del giornalista furono coordinate dal procuratore Pietro Scaglione, che il 5 maggio 1971 rimase vittima di un agguato a Palermo insieme al suo autista Antonino Lo Russo: si trattava del primo \"omicidio eccellente\" commesso dall'organizzazione mafiosa nel dopoguerra.\nNel 1974 una nuova \"Commissione\" divenne operativa e il \"boss\" Gaetano Badalamenti venne incaricato di dirigerla; l'anno successivo il \"boss\" Giuseppe Calderone propose la creazione di una \"Commissione regionale\", che venne chiamata la \u00abRegione\u00bb, un comitato composto dai rappresentanti mafiosi delle province di Palermo, Trapani, Agrigento, Caltanissetta, Enna e Catania (escluse quelle di Messina, Siracusa e Ragusa dove la presenza di Famiglie era tradizionalmente assente o non avevano un'importante influenza), che doveva decidere su questioni e affari illeciti riguardanti gli interessi mafiosi di pi\u00f9 province; Calderone venne anche incaricato di dirigere la \u00abRegione\u00bb e fece approvare dagli altri rappresentanti il divieto assoluto di compiere sequestri di persona in Sicilia per porre fine ai rapimenti a scopo di estorsione compiuti dal \"boss\" Luciano Leggio e dal suo vice Salvatore Riina: infatti Leggio e Riina compivano sequestri contro imprenditori e costruttori vicini ai \"boss\" Stefano Bontate e Gaetano Badalamenti per danneggiarne il prestigio, e si erano avvicinati numerosi mafiosi della provincia di Palermo (tra cui Michele Greco, Bernardo Brusca, Antonino Geraci, Raffaele Ganci) e di altre province (Mariano Agate e Francesco Messina Denaro nella provincia di Trapani, Carmelo Colletti e Antonio Ferro nella provincia di Agrigento, Francesco Madonia nella provincia di Caltanissetta, Benedetto Santapaola a Catania), costituendo la cosiddetta fazione dei \"Corleonesi\" avversa al gruppo Bontate-Badalamenti.\nInoltre gli anni 1973-74 videro un boom del contrabbando di sigarette estere, che aveva il suo centro di smistamento a Napoli: infatti i mafiosi palermitani e catanesi acquistavano carichi di sigarette attraverso Michele Zaza ed altri camorristi napoletani; addirittura nel 1974 si provvide ad affiliare nell'organizzazione mafiosa Zaza, i fratelli Nuvoletta e Antonio Bardellino, al fine di tenerli sotto controllo e di lusingarne le vanit\u00e0, autorizzandoli anche a formare una propria Famiglia a Napoli. Tuttavia nella seconda met\u00e0 degli anni settanta numerose cosche divennero attive soprattutto nel traffico di stupefacenti: infatti facevano acquistare morfina base dai trafficanti turchi e thailandesi attraverso contrabbandieri gi\u00e0 attivi nel traffico di sigarette e la facevano raffinare in eroina in laboratori clandestini comuni a tutte le Famiglie, che erano attivi a Palermo e nelle vicinanze; l'esportazione dell'eroina in Nordamerica faceva capo ai mafiosi palermitani Gaetano Badalamenti, Salvatore Inzerillo, Stefano Bontate, Giuseppe Bono ma anche ai Cuntrera-Caruana della Famiglia di Siculiana, in provincia di Agrigento: secondo dati ufficiali, in quel periodo i mafiosi siciliani avevano il controllo della raffinazione, spedizione e distribuzione di circa il 30% dell'eroina consumata negli Stati Uniti.\nNel 1977 Riina e il suo sodale Bernardo Provenzano (che avevano preso il posto di Leggio, arrestato nel 1974) ordinarono l'uccisione del colonnello dei carabinieri Giuseppe Russo, senza per\u00f2 il consenso della \"Commissione regionale\": infatti Giuseppe Di Cristina si era opposto all'omicidio perch\u00e9 avverso alla fazione corleonese e quindi legato a Bontate e Badalamenti. Nel 1978 Francesco Madonia (capo del \"mandamento\" di Vallelunga Pratameno, in provincia di Caltanissetta) venne assassinato nei pressi di Butera, su mandato di Giuseppe Di Cristina e Giuseppe Calderone poich\u00e9 era legato a Riina e Provenzano, i quali, in risposta all'omicidio Madonia, assassinarono Di Cristina a Palermo mentre qualche tempo dopo anche Giuseppe Calderone fin\u00ec ucciso dal suo sodale Benedetto Santapaola, che era passato alla fazione corleonese. Nello stesso periodo Riina fece espellere dalla \"Commissione\" anche Badalamenti (che fugg\u00ec in Brasile per timore di essere eliminato) e venne incaricato di sostituirlo Michele Greco (capo del \"mandamento\" di Brancaccio-Ciaculli, che era strettamente legato alla fazione corleonese).\nNel 1979, la \"Commissione\", ormai composta in maggioranza dai Corleonesi, scaten\u00f2 una serie di \"omicidi eccellenti\": in quei mesi vennero trucidati il giornalista Mario Francese (26 gennaio), il segretario democristiano Michele Reina (9 marzo), il commissario Boris Giuliano (21 luglio) e il giudice Cesare Terranova (25 settembre); nell'anno successivo vi furono altri tre \"cadaveri eccellenti\": il presidente della Regione Piersanti Mattarella (6 gennaio), il capitano dei carabinieri Emanuele Basile (4 maggio) e il procuratore Gaetano Costa (6 agosto), che venne fatto assassinare dal \"boss\" Salvatore Inzerillo per mandare un segnale ai Corleonesi, dimostrando che anche lui era capace di ordinare un omicidio \"eccellente\".\nLa \"seconda guerra di mafia\".\nNel marzo 1981 Giuseppe Panno, capo della \"cosca\" di Casteldaccia e strettamente legato a Bontate, rimase vittima della \u00ablupara bianca\u00bb per ordine dei Corleonesi; Bontate organizz\u00f2 allora l'uccisione di Riina, il quale reag\u00ec facendo assassinare prima Bontate (23 aprile) e poi anche il suo associato Salvatore Inzerillo (11 maggio). Nel periodo successivo a questi omicidi, numerosi mafiosi appartenenti alle cosche di Bontate e Inzerillo vennero attirati in imboscate dai loro stessi associati e fatti sparire; il gruppo di fuoco corleonese elimin\u00f2 anche numerosi rivali nella zona tra Bagheria, Casteldaccia ed Altavilla Milicia, che venne soprannominata \u00abtriangolo della morte\u00bb dalla stampa dell'epoca: in quell'anno (1981) si contarono circa 200 omicidi a Palermo e nella provincia, a cui si aggiunsero numerose \u00ablupare bianche\u00bb; nel novembre 1982 furono ammazzati una dozzina di mafiosi di Partanna-Mondello, della Noce e dell'Acquasanta nel corso di una grigliata all'aperto nella tenuta di Michele Greco e i loro corpi spogliati e buttati in bidoni pieni di acido: nella stessa giornata, in ore e luoghi diversi di Palermo, furono anche uccisi numerosi loro associati per evitarne la reazione.\nIl massacro si estese perfino negli Stati Uniti: Paul Castellano, capo della Famiglia Gambino di New York, invi\u00f2 i mafiosi Rosario Naimo e John Gambino (imparentato con gli Inzerillo) a Palermo per accordarsi con la \"Commissione\", la quale stabil\u00ec che i parenti superstiti di Inzerillo fuggiti negli Stati Uniti avrebbero avuta salva la vita a condizione che non tornassero pi\u00f9 in Sicilia ma, in cambio della loro fuga, Naimo e Gambino dovevano trovare ed uccidere Antonino e Pietro Inzerillo, rispettivamente zio e fratello del defunto Salvatore, fuggiti anch'essi negli Stati Uniti: Antonino Inzerillo rimase vittima della \u00ablupara bianca\u00bb a Brooklyn mentre il cadavere di Pietro venne ritrovato nel bagagliaio di un'auto a Mount Laurel, nel New Jersey, con una mazzetta di dollari in bocca e tra i genitali (14 gennaio 1982).\nTra il 1981 e il 1983 vennero commessi efferati omicidi contro 35 tra parenti e amici di Salvatore Contorno, un ex uomo di Bontate che era sfuggito ad agguato per le strade di Brancaccio (25 giugno 1981); si attuarono vendette trasversali pure contro i familiari di Gaetano Badalamenti e del suo associato Tommaso Buscetta, i quali risiedevano in Brasile ed erano sospettati di fornire aiuto al mafioso Giovannello Greco, che apparteneva alla fazione corleonese ma era considerato un \"traditore\" perch\u00e9 era stato amico di Salvatore Inzerillo ed aveva tentato di uccidere Michele Greco: il padre, lo zio, il suocero e il cognato di Giovannello Greco furono assassinati ma anche i due figli di Buscetta rimasero vittime della \u00ablupara bianca\u00bb e gli vennero uccisi un fratello, un genero, un cognato e quattro nipoti.\nNello stesso periodo, nelle altre province Riina e Provenzano imposero i propri uomini di fiducia, che eliminarono i mafiosi locali che erano stati legati al gruppo Bontate-Badalamenti: infatti Francesco Messina Denaro (capo del \"mandamento\" di Castelvetrano) divenne il rappresentante mafioso della provincia di Trapani, Carmelo Colletti della provincia di Agrigento, Giuseppe \"Piddu\" Madonia (figlio di Francesco e capo del \"mandamento\" di Vallelunga Pratameno) di quella di Caltanissetta mentre Benedetto Santapaola divenne capo della Famiglia di Catania dopo l'omicidio del suo rivale Alfio Ferlito (ex vice di Giuseppe Calderone), trucidato insieme a tre carabinieri che lo stavano scortando in un altro carcere nella cosiddetta \u00abstrage della circonvallazione\u00bb (16 giugno 1982).\nIn queste circostanze, la \"Commissione\" (ormai composta soltanto da capimandamento fedeli a Riina e Provenzano) ordin\u00f2 l'omicidio dell'onorevole Pio La Torre, che era giunto da pochi mesi in Sicilia per prendere la direzione regionale del PCI ed aveva proposto un disegno di legge che prevedeva per la prima volta il reato di \"associazione mafiosa\" e la confisca dei patrimoni mafiosi di provenienza illecita: il 30 aprile 1982 La Torre venne trucidato insieme al suo autista Rosario Di Salvo in una strada di Palermo.\nIn seguito al delitto La Torre, il Presidente del Consiglio Giovanni Spadolini e il ministro dell'Interno Virginio Rognoni chiesero al generale Carlo Alberto Dalla Chiesa di insediarsi come prefetto di Palermo con sei giorni di anticipo: infatti il ministro Rognoni aveva promesso a Dalla Chiesa poteri di coordinamento fuori dall'ordinario per contrastare l'emergenza mafiosa ma tali poteri non gli furono mai concessi. Per queste ragioni Dalla Chiesa denunci\u00f2 il suo stato di isolamento con una famosa intervista al giornalista Giorgio Bocca, in cui parl\u00f2 anche dei legami tra le cosche ed alcune famose imprese catanesi; infine il 3 settembre 1982, dopo circa cento giorni dal suo insediamento a Palermo, Dalla Chiesa venne brutalmente assassinato da un gruppo di fuoco mafioso insieme alla giovane moglie Emanuela Setti Carraro e all'agente di scorta Domenico Russo.\nGli anni ottanta, i primi pentiti e i processi.\nL'omicidio del generale Dalla Chiesa provoc\u00f2 molto scalpore nell'opinione pubblica italiana e nei giorni successivi il governo Spadolini II var\u00f2 la legge 13 settembre 1982 n. 646 (detta \"Rognoni-La Torre\" dal nome dei promotori del disegno di legge) che introdusse nel codice penale italiano l'art. 416-bis, il quale prevedeva per la prima volta nell'ordinamento italiano il reato di \"associazione di tipo mafioso\" e la confisca dei patrimoni di provenienza illecita.\nTutto ci\u00f2 indusse i mafiosi a scatenare ritorsioni contro i magistrati che applicavano questa nuova norma: il 26 gennaio 1983 venne ucciso il giudice Giangiacomo Ciaccio Montalto, il quale era impegnato in importanti inchieste sui mafiosi della provincia di Trapani e preparava il suo trasferimento alla Procura di Firenze, da dove avrebbe potuto disturbare gli interessi mafiosi in Toscana; il 29 luglio un'autobomba parcheggiata sotto casa uccise Rocco Chinnici, capo dell'Ufficio Istruzione del Tribunale di Palermo, insieme a due agenti di scorta e al portiere del condominio.\nDopo l'assassinio di Chinnici, il giudice Antonino Caponnetto, che lo sostitu\u00ec a capo dell'Ufficio Istruzione, decise di istituire un \"pool antimafia\", ossia un gruppo di giudici istruttori che si sarebbero occupati esclusivamente dei reati di stampo mafioso, di cui chiam\u00f2 a far parte i magistrati Giovanni Falcone, Paolo Borsellino, Giuseppe Di Lello e Leonardo Guarnotta; essi, basandosi soprattutto su indagini bancarie e patrimoniali, vecchi rapporti di polizia e procedimenti odierni, raccolsero un abbondante materiale probatorio che and\u00f2 a confermare le dichiarazioni di Tommaso Buscetta e Salvatore Contorno, che avevano deciso di collaborare con la giustizia poich\u00e9 erano stati vittime di vendette trasversali contro i loro parenti e amici durante la \u00abseconda guerra di mafia\u00bb: il 29 settembre 1984 le dichiarazioni di Buscetta produssero 366 ordini di cattura mentre quelle di Contorno altri 127 mandati di cattura, nonch\u00e9 arresti eseguiti tra Palermo, Roma, Bari e Bologna. Per queste ragioni, la \"Commissione\" incaric\u00f2 il \"boss\" Pippo Cal\u00f2 di organizzare insieme ad alcuni terroristi neri e camorristi la strage del Rapido 904 (23 dicembre 1984), che provoc\u00f2 17 morti e 267 feriti, al fine di distogliere l'attenzione delle autorit\u00e0 dalle indagini del pool antimafia e dalle dichiarazioni di Buscetta e Contorno.\nL'8 novembre 1985 il giudice Falcone deposit\u00f2 l'ordinanza-sentenza di 8\u00a0000 pagine che rinviava a giudizio 476 indagati in base alle indagini del pool antimafia supportate dalle dichiarazioni di Buscetta, Contorno e altri ventitr\u00e9 collaboratori di giustizia: il cosiddetto \"maxiprocesso\" che ne scatur\u00ec inizi\u00f2 in primo grado il 10 febbraio 1986, presso un'aula bunker appositamente costruita all'interno del carcere dell'Ucciardone a Palermo per accogliere i numerosi imputati e avvocati, concludendosi il 16 dicembre 1987 con 342 condanne, tra cui 19 ergastoli che vennero comminati tra gli altri a Nitto Santapaola, Bernardo Provenzano e Salvatore Riina, giudicati in contumacia.\nIn seguito alla sentenza di primo grado, il 25 settembre 1988 il giudice Antonino Saetta venne ucciso insieme al figlio Stefano lungo la strada statale Caltanissetta-Agrigento da alcuni mafiosi di Palma di Montechiaro per fare un favore a Riina e ai suoi associati palermitani: infatti Saetta avrebbe dovuto presiedere il grado di Appello del Maxiprocesso ed aveva gi\u00e0 condannato all'ergastolo i responsabili dell'omicidio del capitano Emanuele Basile. Infatti il 10 dicembre 1990 la Corte d'assise d'appello ridusse drasticamente le condanne di primo grado del Maxiprocesso, accettando soltanto parte delle dichiarazioni di Buscetta e Contorno.\nGli anni novanta: le stragi e la trattativa con lo Stato italiano.\nL'avvio della stagione degli attentati venne deciso nel corso di alcune riunioni ristrette della \"Commissione interprovinciale\" del settembre-ottobre 1991 e subito dopo in una riunione della \"Commissione provinciale\" presieduta da Salvatore Riina, svoltasi nel dicembre 1991: specialmente durante questo incontro, venne deciso ed elaborato un piano stragista \"ristretto\", che prevedeva l'assassinio di nemici storici di Cosa nostra (i giudici Giovanni Falcone e Paolo Borsellino) e di personaggi rivelatisi inaffidabili, primo fra tutti l'onorevole Salvo Lima.\nIl 30 gennaio 1992 la Cassazione conferm\u00f2 tutte le condanne del Maxiprocesso, compresi i numerosi ergastoli a Riina e agli altri \"boss\", avallando le dichiarazioni di Buscetta e Contorno. In seguito alla sentenza della Cassazione, nel febbraio-marzo 1992 si tennero riunioni ristrette della \"Commissione\", sempre presiedute da Riina, che decisero di dare inizio agli attentati e stabilirono nuovi obiettivi da colpire: il 12 marzo Salvo Lima venne ucciso alla vigilia delle elezioni politiche; il 23 maggio avvenne la strage di Capaci, in cui persero la vita Falcone, la moglie ed alcuni agenti di scorta; il 19 luglio avvenne la strage di via d'Amelio, in cui rimasero uccisi il giudice Borsellino e gli agenti di scorta: in seguito a questa ennesima strage, il governo reag\u00ec dando il via all'\"Operazione Vespri siciliani\", con cui vennero inviati 7\u00a0000 uomini dell'esercito in Sicilia per presidiare gli obiettivi sensibili e oltre cento detenuti mafiosi particolarmente pericolosi vennero trasferiti in blocco nelle carceri dell'Asinara e di Pianosa per isolarli dal mondo esterno; il 19 settembre venne ucciso Ignazio Salvo (imprenditore e mafioso di Salemi), anche lui rivelatosi inaffidabile perch\u00e9 era stato legato a Salvo Lima.\nIl 15 gennaio 1993 Riina venne arrestato dagli uomini del ROS dell'Arma dei Carabinieri. In seguito all'arresto di Riina, si cre\u00f2 un gruppo mafioso favorevole alla continuazione degli attentati contro lo Stato (Leoluca Bagarella, Giovanni Brusca, i fratelli Filippo e Giuseppe Graviano, Matteo Messina Denaro) ed un altro contrario (Michelangelo La Barbera, Raffaele Ganci, Salvatore Cancemi, Benedetto Spera) mentre il \"boss\" Bernardo Provenzano era il paciere tra le due fazioni e riusc\u00ec a porre la condizione che gli attentati avvenissero fuori dalla Sicilia, in \"continente\": il 14 maggio avvenne un attentato dinamitardo in via Ruggiero Fauro a Roma ai danni del giornalista Maurizio Costanzo, il quale per\u00f2 ne usc\u00ec illeso; il 27 maggio un altro attentato dinamitardo in via dei Georgofili a Firenze devast\u00f2 la Galleria degli Uffizi e distrusse la Torre dei Pulci (cinque morti e una quarantina di feriti).\nLa notte del 27 luglio esplosero quasi contemporaneamente tre autobombe a Roma e Milano, devastando le basiliche di San Giovanni in Laterano e San Giorgio al Velabro nonch\u00e9 il Padiglione d'Arte Contemporanea di Milano (cinque morti e una trentina di feriti in tutto); (27 luglio 1993) il 23 gennaio 1994 era programmato un altro attentato dinamitardo contro il presidio dell'Arma dei Carabinieri in servizio allo Stadio Olimpico di Roma durante le partite di calcio ma un malfunzionamento del telecomando che doveva provocare l'esplosione fece fallire il piano omicida (episodio ricordato come il fallito attentato allo stadio Olimpico di Roma). Inoltre nel novembre 1993 i \"boss\" Leoluca Bagarella, Giuseppe Graviano, Giovanni Brusca e Matteo Messina Denaro avevano organizzato il sequestro di Giuseppe Di Matteo per costringere il padre Santino (che stava collaborando con la giustizia) a ritrattare le sue dichiarazioni, nel quadro di una strategia di ritorsioni verso i collaboratori di giustizia; infine, dopo 779 giorni di prigionia, Di Matteo venne brutalmente strangolato e il cadavere buttato in un bidone pieno di acido nitrico.\nA partire dal 1993 si svolse un importante processo per mafia, intentato dalla Procura di Palermo nei confronti dell'ex Presidente del Consiglio dei Ministri Giulio Andreotti. Alla fine di un lungo iter giudiziario la Corte di Appello di Palermo nel 2003 accerter\u00e0 una \u00ab... autentica, stabile ed amichevole disponibilit\u00e0 dell'imputato verso i mafiosi fino alla primavera del 1980\u00bb, sentenza confermata nel 2004 dalla Cassazione.\nIl 27 gennaio 1994 vennero arrestati i fratelli Filippo e Giuseppe Graviano, che si erano occupati dell'organizzazione degli attentati e per questo la strategia delle bombe si ferm\u00f2. In quel periodo numerosi mafiosi iniziarono a collaborare con la giustizia per via delle dure condizioni d'isolamento in carcere previste dalla nuova norma del 41-bis e dalle nuove leggi in materia di collaborazione: nel 1996 il numero dei collaboratori di giustizia raggiunse il livello record di 424 unit\u00e0; contemporaneamente le indagini della neonata Direzione Investigativa Antimafia portarono all'arresto di numerosi latitanti (Leoluca Bagarella, Pietro Aglieri, Giovanni Brusca ed altre decine di mafiosi).\nGli anni duemila e l'arresto di Provenzano.\nA partire dagli anni novanta, Bernardo Provenzano, con l'arresto di Tot\u00f2 Riina e Leoluca Bagarella, diviene il capo di Cosa nostra (era l'alter-ego di Riina fin dagli anni cinquanta), circondandosi solo di uomini di fiducia, come Benedetto Spera, cambia radicalmente la politica e il modus operandi negli affari della mafia siciliana; i mandamenti (divisioni mafiose delle zone di influenza in Sicilia) pi\u00f9 ricchi cedono i loro guadagni a quelli meno redditizi in modo da accontentare tutti (una sorta di stato sociale), evitando ulteriori conflitti.\nBench\u00e9 Bernardo Provenzano si trovi ad essere l'ultimo dei vecchi boss, Cosa nostra non gode pi\u00f9 di massiccio consenso, come sino a prima degli anni novanta. Nel 2002 viene arrestato il boss Nino Giuffr\u00e8, braccio destro di Provenzano che diviene collaboratore di giustizia. L'11 aprile del 2006, dopo 43 anni di latitanza (dal 1963), Provenzano viene catturato in un casolare a Montagna dei Cavalli, frazione a 2\u00a0km da Corleone.\nIl 5 novembre del 2007, dopo 25 anni di latitanza, viene arrestato, in una villetta di Giardinello, anche il presunto successore di Provenzano, il boss Salvatore Lo Piccolo assieme al figlio Sandro.\nIn seguito all'arresto dei Lo Piccolo si riteneva che al vertice dell'organizzazione criminale vi fosse Matteo Messina Denaro, boss di Castelvetrano (Trapani), latitante dal 1993.\nGli anni duemiladieci.\nNonostante la ricerca dei superlatitanti Matteo Messina Denaro e Giovanni Motisi da parte delle forze dell'ordine prosegue, il 4 dicembre 2018 il comando dei Carabinieri del capoluogo siciliano effettuano un'importante operazione chiamata \"\"Cupola 2.0\" che ha portato all'arresto di 46 persone per associazione mafiosa. Tra loro il gioielliere ottantenne Settimo Mineo, ritenuto il nuovo capo dei capi di Cosa nostra tramite elezione unanime in un summit organizzato da tutti i capi regionali il 29 maggio. Secondo gli inquirenti tale incontro ha posto le basi per la costituzione di una nuova commissione provinciale dopo 25 anni dall'ultima formazione da parte dei corleonesi ponendo Mineo come l'erede assoluto di Salvatore Riina.\nL'arresto di quest'ultimo come dichiarato dal Procuratore aggiunto Salvatore De Luca e dall'ex pm Antonio Ingroia conferma la posizione di Matteo Messina Denaro al vertice solo della provincia di Trapani, visto che nell'organizzazione per tradizione il capo assoluto di Cosa nostra non \u00e8, dai tempi di Vincenzo Rimi, un membro situato al di fuori della provincia di Palermo.\nIl 22 gennaio 2019 grazie alle rivelazioni dei due nuovi collaboratori Filippo Colletti boss di Villabate e Filippo Bisconti, capomandamento di Belmonte Mezzagno, arrestati nell'ultima operazione, vengono catturate 7 persone tra cui Leandro Greco, nipote di Michele Greco detto \"il Papa\"\" e Calogero Lo Piccolo, figlio di Salvatore, con l'accusa di riformare ed organizzare una nuova commissione provinciale dopo l'arresto di Settimo Mineo.\nNel 2021 la DIA ha rilanciato l\u2019allarme sugli intensi rapporti fra mafia siciliana e mafia d\u2019oltreoceano \nOrganizzazione e struttura.\nSecondo le dichiarazioni dei numerosi collaboratori di giustizia, l'aggregato principale di Cosa nostra \u00e8 la Famiglia (detta anche \"cosca\"), composta da elementi criminali che hanno tra loro vincoli o rapporti di affinit\u00e0 i quali si aggregano per controllare tutti gli affari leciti e illeciti della zona dove operano; i componenti di una Famiglia collaborano con uno o pi\u00f9 aspiranti mafiosi non ancora affiliati solitamente chiamati \"avvicinati\", i quali sono possibili candidati all'affiliazione e quindi vengono messi alla prova per saggiare la loro affidabilit\u00e0, facendogli compiere numerose \"commissioni\", come il contrabbando, la riscossione del denaro delle estorsioni, il trasporto di armi da un covo all'altro, l'esecuzione di omicidi e il furto di automobili e moto per compiere atti delittuosi. Per essere affiliati nella Famiglia, esiste un rituale particolare (la cosiddetta \"punciuta\") che consiste nella presentazione dell'avvicinato ai componenti della Famiglia locale in riunione e, alla presenza di tutti, pronuncia un giuramento di fedelt\u00e0.\nI membri di una Famiglia eleggono per alzata di mano un proprio capo, che \u00e8 solo un rappresentante, il quale nomina un sottocapo, un \"consigliere\" e uno o pi\u00f9 capidecina, i quali hanno l'incarico di avvisare tutti gli affiliati della Famiglia quando si svolgono le riunioni. I rappresentanti di tre o quattro Famiglie contigue eleggono un capomandamento; tutti i mandamenti di una provincia eleggono il rappresentante provinciale, che poi nomina un sottocapo provinciale e un \"consigliere\". Il collaboratore di giustizia Antonino Calderone dichiar\u00f2 che \u00ab[...] originariamente a Palermo, come in tutte le altre province siciliane, vi erano le cariche di \"rappresentante provinciale\", \"vice-rappresentante\" e \"consigliere provinciale\". Le cose mutarono con Salvatore Greco \"Cicchiteddu\" [nel 1957] poich\u00e9 venne creato un organismo collegiale, denominato \"Commissione\", e composto dai capi-mandamento\u00bb; anche il collaboratore Francesco Marino Mannoia dichiar\u00f2 che \u00ab[...] soltanto a Palermo l'organismo di vertice di Cosa nostra \u00e8 la \"Commissione\"; nelle altre province, vi \u00e8 un organismo singolo costituito dal rappresentante provinciale\u00bb.\nI rappresentanti della provincia sono, a loro volta, componenti della cosiddetta \"Commissione interprovinciale\", soprannominata anche la \"Regione\", che nomina un rappresentante regionale e si riuniva solitamente per deliberare su importanti decisioni riguardanti gli interessi mafiosi di pi\u00f9 province che esulavano dall'ambito provinciale e che interessano i territori di altre Famiglie. In quasi tutte le municipalit\u00e0 della Sicilia esiste almeno una cellula mafiosa di Cosa Nostra.\nI rapporti con lo Stato italiano.\nCome si rivela dalle numerose presenze nel Parlamento e nel governo di elementi non estranei a frequentazioni mafiose, si fa strada negli anni novanta la tesi secondo cui lo Stato italiano nei suoi componenti politici abbia un certo rapporto di \"convivenza\" con questo fenomeno mai definitivamente soppresso.\nLo stesso comportamento del CSM durante il lavoro di Giovanni Falcone che inizialmente non ricandid\u00f2 il giudice come presidente della commissione antimafia da lui creata fa intendere una certa tendenza a voler ostacolare un lavoro diventato troppo scomodo per certi poteri deviati all'interno dello Stato. Uno dei momenti pi\u00f9 critici \u00e8 stata la trattativa Stato-mafia: fu contattato Vito Ciancimino, per mezzo di rappresentanti del Ministro dell'Interno Nicola Mancino fra cui il capitano del ROS Giuseppe De Donno, per far smettere la stagione delle stragi del 1992, 1993, in cambio dell'annullamento del decreto legge 41 bis e altri benefici per i detenuti mafiosi.\nA proposito dei rapporti tra mafia e stato, si parlerebbe di \"rito peloritano\" per riferirsi a una situazione di particolare contiguit\u00e0 (per non dire addirittura coincidenza) tra uomini di mafia e presunti esponenti delle istituzioni italiane.\nEsiste inoltre una \"Commissione regionale\" che decide l'andamento delle cose anche dal punto di vista politico, ovvero decide per chi, le persone di una famiglia e i loro affiliati dovessero votare. Per esempio Salvo Lima e Vito Ciancimino furono eletti da voti mafiosi di cittadini legati alla mafia della citt\u00e0 di Palermo, Salvo Lima non mantenne le sue promesse elettorali e fu ucciso, invece Vito Ciancimino fu condannato per essere stato un mafioso conclamato.\nCollegamenti con le altre organizzazioni criminali.\nCosa nostra, per via del suo carisma criminale e della sua potenza delinquenziale, ha intrattenuto, e intrattiene tuttora, rapporti con le pi\u00f9 importanti organizzazioni criminali sia italiane sia estere.\nIl processo di globalizzazione interessa anche il fenomeno criminale mafioso, la mafia di tutti i paesi del mondo si unisce e collabora, portando avanti le sue attivit\u00e0 criminali caratteristiche, come il narcotraffico, l'esportazione illegale di armi, la prostituzione, l'estorsione e il gioco d'azzardo, rappresentando un problema per l'umanit\u00e0, per l'ordine civile della societ\u00e0 e il quieto vivere.\nCosa nostra statunitense.\nLa prima collaborazione tra le due organizzazioni viene formalmente identificata nel mese di ottobre del 1957 quando i capi siciliani ed americani si incontrarono all'Hotel delle Palme di Palermo per ricucire i rapporti dopo l'interruzione a causa dell'usura e del divorzio, due pratiche inammissibili per un vero uomo d'onore siciliano, e creare un anello di congiunzione per il traffico di droga su entrambi i fronti. In questo frangente sono proprio gli americani a suggerire ai siciliani l'istituzione di una struttura di vertice chiamata Commissione.\nQuesta attivit\u00e0 era gestita secondo quanto riferisce Rudolph Giuliani da Tommaso Buscetta e Gaetano Badalamenti dove la mafia siciliana fungeva da contatto in Asia, Europa occidentale e chi portava la merce attraverso la frontiera degli Stati Uniti per la durata di quindici anni.\nNel 2003, Bernardo Provenzano invi\u00f2 dei suoi emissari, Nicola Mandal\u00e0 di Villabate ed il giovane Gianni Nicchi per tentare di riattivare i rapporti di collaborazione con le famiglie di New York ma vennero riconosciuti e fotografati dagli agenti di polizia insieme al boss Frank Cal\u00ec della famiglia Gambino.\nCamorra.\nVari clan di Camorra hanno intrattenuto rapporti, pi\u00f9 o meno duraturi, con Cosa nostra, soprattutto nel campo del contrabbando di sigarette e del traffico di stupefacenti.\nElementi di spicco della mafia palermitana (come Salvatore Riina, Leoluca Bagarella, Bernardo Provenzano, Pippo Cal\u00f2 e Giovanni Brusca) si sono trovati a contatto con famiglie camorristiche come i Nuvoletta e gruppi facenti parte della Nuova Famiglia, come i Bardellino di San Cipriano d'Aversa, che vennero addirittura affiliati a Cosa Nostra. Forti erano anche gli intrecci tra Michele Zaza (referente di Cosa Nostra in Campania) e i boss palermitani Rosario Riccobono e Michele Greco e quelli intercorsi tra Ciro Mazzarella e il padrino catanese Pippo Calderone, che, stando alle dichiarazioni di alcuni collaboratori di giustizia, sarebbe stato il padrino di uno dei figli del boss napoletano. Tra le due organizzazioni non sono mancati, inoltre, rapporti di inimicizia: Cosa nostra, difatti, era particolarmente invisa a Raffaele Cutolo, che si oppose alle attivit\u00e0 dei mafiosi siciliani in Campania, da lui considerati alla stessa stregua di colonizzatori abusivi.\n'Ndrangheta.\nIl rapporto con la 'Ndrangheta \u00e8 stato molto stretto tanto che capibastone di spicco come Antonio Macr\u00ec, Giuseppe Piromalli, Mico Tripodo (compare d'anello di Tot\u00f2 Riina) si affiliarono a Cosa Nostra e viceversa, capi della mafia siciliana si affiliano alle 'ndrine. Quindi vi erano persone che possedevano due affiliazioni, come per esempio il messinese Rosario Saporito, personaggio di spicco della cosca dei Mazzaferro, o Calogero Marcen\u00f2, originario di San Cataldo (CL) divenuto capo locale della cosca calabrese \"Zagari\". Le cosche 'ndranghetiste di Reggio Calabria hanno stabilito basi in Sicilia, specialmente a Messina che, in questo arco di tempo, si guadagn\u00f2 il soprannome di \"provincia babba\", in quanto ci fu un periodo di tregua tra i clan e i funzionari dello stato a differenza di Palermo. I messinesi approfittarono di questo periodo per concedere \"latitanze d'oro\" ai loro alleati, esponenti di alto rango di Cosa Nostra, provenienti da altre province siciliane. Poco pi\u00f9 tardi diedero rifugio anche a pezzi grossi appartenenti alla 'Ndrangheta. A Messina il \"boss\" Gaetano Costa, detto \"facci i' sola\", capoclan del quartiere Giostra, fu \"Capo Societ\u00e0\" della 'ndrangheta fin dal 1972 mentre il potente clan di Mangialupi, attualmente operativo in citt\u00e0 nella zona compresa tra Gazzi e Fondo Fucile, ha strettissimi rapporti con le cosche dell'area jonica calabrese. Inoltre essi hanno rapporti talmente stretti con la 'ndrangheta che custodiscono i loro arsenali in citt\u00e0..\nSecondo la testimonianza del pentito di Cosa Nostra Antonino Calderone nel libro-intervista \"Gli uomini del disonore\" scritto con il sociologo Pino Arlacchi, non c'era alcuna buona opinione dei criminali siciliani nei confronti della controparte calabrese: \u00ab\"I calabresi parlavano, parlavano, parlavano. Parlavano tutto il tempo. Non agli altri intendiamoci, ma tra di loro. Facevano infinite conversazioni circa le loro regole, specialmente in presenza di noi uomini d'onore (siciliani). Si sentivano a disagio perch\u00e9 in realt\u00e0 sapevano di essere inferiori a Cosa Nostra\" e poi: \"Abbiamo sempre considerato i calabresi inferiori, come spazzatura. Per non parlare dei campani, di cui non ci siamo mai fidati\"\u00bb.\nNegli anni '80 a Torino le famiglie catanesi dei Miano e dei Finocchiaro si rifornivano di droga da Angelo Epaminonda, il Tebano e successivamente la rivendevano alle 'ndrine torinesi. Quando queste si appoggiavano al locale di Gioiosa Jonica, a cui facevano riferimento le famiglie dei Belfiore, Ursino-Macr\u00ec, queste contrattavano la droga con i siciliani dei Cuntrera-Caruana residenti in Venezuela.\nIl 9 agosto 1991 viene ucciso a Villa San Giovanni il magistrato Antonino Scopelliti da due 'ndranghetisti su richiesta di Cosa Nostra.\nIl 13 maggio del 1993 si conclude l'operazione \"Delta\", che porta all'arresto di presunti esponenti degli Arena, accusati oltre agli appalti, di traffico di droga e di armi, contraffazione di denaro ed auto rubate. Le indagini dei Carabinieri hanno rivelato che Nicola Arena, a capo dell'omonima cosca, era in contatto diretto con Pietro Vernengo e Nitto Santapaola, boss della mafia catanese.\nIl 29 giugno 1994 il sostituto procuratore di Catanzaro Giuseppe Verzera ascolt\u00f2 le confessioni del pentito di 'ndrangheta Giacomo Ubaldo Lauro e del notaio Pietro Marrapodi, che afferma: \u00ab\"Comunque, chiedo scusa signor Lauro, nella mafia di Reggio Calabria non \u00e8 stata sottovalutata ad arte, \u00e8 stata presentata all\u2019esterno come un fenomeno minore\u2026 Ma il sottoscritto, il 6 dicembre 1993 guardando in faccia il dottor Roberto Pennisi e il commendator Giuliano Gaeta, si \u00e8 rivolto a Luciano Violante dell\u2019antimafia e al ministro Conso e ha detto: \u201cAnche se mi rivolgo a voi che potete ascoltarmi o meno, perch\u00e9 \u00e8 per poco che starete l\u00ec, vi debbo dire che io che sono notaio e che vivo in questo ambiente da 23 anni e so qual \u00e8 il rapporto che passa tra 'ndrangheta e mafia siciliana. I capibastoni 'ndranghetisti dicono che i messinesi sono buccazzari: quindi ne ricavo il rapporto che passa tra discepolo e maestro; perch\u00e9 maestra \u00e8 la 'ndrangheta!\"\u00bb.\nNel 2003 con l'operazione \"Igres\" si scopre un'alleanza per il traffico internazionale di droga tra i Marando e i Trimboli di Plat\u00ec e Volpiano, dall'altra i fratelli Agate di Mazara del Vallo e i Guttadauro di Bagheria. La droga proveniva dalla Colombia e passava dalla Namibia.\nNel 2007 l'operazione \"Stupor Mundi\" sgomina un traffico internazionale di droga gestito dai Marando e dai Barbaro di Plat\u00ec che portavano la droga passante dal Belgio e dai Paesi Bassi in Piemonte e Lombardia in alleanza con le cosche del trapanese, di Mazara del Vallo.\nNel 2009 i siciliani si rivolgono nuovamente alle 'ndrine per rifornirsi di droga, i Fidanzati e gli Emanuello prendevano la droga colombiana spedita attraverso i porti di Anversa e Amburgo. Con l'operazione Dioniso vengono arrestate 50 persone.\nNel 2017 l'operazione \"'Ndrangheta stragista\" rivelerebbe un primo coinvolgimento della 'ndrangheta nelle operazioni stragiste degli anni '90 di Cosa Nostra. L'operazione testimonierebbe che per due mesi: dicembre 1993 e gennaio 1994 alcune famiglie di 'ndrangheta della Piana di Gioia Tauro avevano accettato di partecipare alle azioni stragiste pianificate da Cosa nostra. Il primo fu tentato a Saracinello contro due carabinieri, il secondo il 18 gennaio 1994 vengono uccisi in autostrada all'altezza di Scilla i carabinieri Antonino Fava e Vincenzo Garofalo, il terzo il 1\u00ba febbraio ai danni dei carabinieri Music\u00f2 e Serra, rimasti gravemente feriti. L'operazione ha portato all'arresto di Rocco Santo Filippone, capo dell'omonima 'ndrina e del mandamento tirrenico in questi anni. Per iniziare la fase stragista elementi di Cosa Nostra insieme ad esponenti della 'ndrangheta si riunirono nell'autunno del 1993 in tre diverse occasioni: una in provincia di Vibo Valentia, una a Melicucco e una a Oppido Mamertina. A valle di queste azioni viene organizzata una riunione da elementi apicali di 'ndrangheta nel santuario della Madonna di Polsi e viene deciso di non andare oltre con le azioni stragiste. A giugno 2018 durante il processo 'Ndrangheta stragista, il criminale apicale barese vicino a Cosa Nostra Salvatore Annacondia parla di un consorzio di cui facevano parte i siciliani, in particolare il clan Fidanzati, calabresi e pugliesi, inoltre accenna anche ai rapporti con il clan catanese: \u00ab\"C\u2019era la famiglia Santapaola che erano molto legati con le famiglie calabresi, in particolare con i De Stefano\"\u00bb. A giugno 2017 viene consegnato al procuratore di Reggio Calabria Lombardo il memoriale di Nino Lo Giudice all'interno del processo 'Ndrangheta stragista, in cui conferma che l'accordo stragista tra le cosche della citt\u00e0 di Reggio Calabria e i siciliani avvenne nella casa di Demetrio Filippone, figlio di Rocco, a Oppido Mamertina e come rappresentante delle prime (in particolare i Tegano, Condello, Latella, Ficara, Serraino e Imerti) partecip\u00f2 Giuseppe De Stefano e per i secondi Giuseppe e Filippo Graviano\nDal XXI secolo si registra un declino dell'organizzazione siciliana rispetto a quella di origine campana e calabrese, il procuratore di Catanzaro Nicola Gratteri ha pi\u00f9 volte affermato questa tendenza, tanto da dichiarare, supportato dalle numerose operazioni anti-ndrangheta, che ora Cosa Nostra messinese si rifornisce dalle 'ndrine per l'acquisto di droga per poi rifornire anche le altre province siciliane, avendo queste ultime preso il controllo del traffico ed essendo la prima non pi\u00f9 monopolista come tra gli anni '70 e '80.\nIn un'operazione avvenuta negli anni 2000 si \u00e8 scoperto anche che membri della 'ndrangheta hanno garantito con criminali colombiani il riscatto di un membro di Cosa Nostra, nella fattispecie di Salvatore Miceli di Salemi, per cui dovette garantire Roberto Pannunzi.\nA novembre 2017 il neoprocuratore nazionale antimafia Federico Cafiero de Raho conferma il rapporto tra le due organizzazioni criminali non solo nel campo degli stupefacenti, ma anche nell'ambito del settore dei rifiuti e della bonifica, dove aziende siciliane operano in Calabria e viceversa.\nIl 23 marzo 2018 \"l'Espresso\" rivela che il latitante Matteo Messina Denaro avrebbe avuto appoggi da esponenti della 'ndrangheta in Toscana, in particolare la DIA di Firenze sospetta di 9 persone e gi\u00e0 la procura di Firenze ha aperto un fascicolo dal 2015 sulla latitanza del boss trapanese in Toscana coperto da un gruppo di 'ndrangheta operante nella regione.\nStidda.\nTra il 1986 e il 1991, Cosa nostra si trov\u00f2 a fronteggiare una nuova organizzazione criminale, la cosiddetta \"Stidda\", formata da ex affiliati alla vecchia mafia che erano stati \"posati\" o accantonati dai vertici per varie ragioni ed avevano perci\u00f2 dato vita a dei gruppi autonomi: si aprirono focolai di \"guerra\" in numerosi centri della Sicilia centro-meridionale (ma, in alcuni casi, anche nella parte occidentale dell'isola) interessati dal fenomeno come Gela, Mazzarino, Niscemi, Vittoria, Palma di Montechiaro, Porto Empedocle, Canicatt\u00ec, Marsala ed Alcamo, che provocarono centinaia di vittime, decine di feriti, attentati ed intimidazioni. Tra le vittime \"eccellenti\" di questo conflitto vi fu il magistrato Rosario Livatino, barbaramente assassinato dagli \"stiddari\" agrigentini mentre percorreva la SS 640 Caltanissetta-Agrigento. Cosa nostra rischi\u00f2 di soccombere nello scontro e nel 1991 si trov\u00f2 costretta a stipulare un patto di \"non belligeranza\" con gli \"stiddari\" ribelli, che prevedeva una ripartizione dei proventi illeciti in parti uguali tra le due organizzazioni, che da allora hanno iniziato una pacifica convivenza durata fino ad oggi.\n\"Organizacija\".\nNel 1994 viene segnalata la presenza della mafia russa sul territorio degli Stati Uniti, ad Atlanta, e sulla loro collaborazione con Cosa nostra.\nVerso il 1998, la Solncevskaja bratva di Mosca, pu\u00f2 contare su un proprio capo a Roma che coordina gli investimenti della mafia russa in Italia. Dall'indagine risulta che rispettabili banchieri occidentali danno al boss russo consigli molto utili su come riciclare il denaro sporco dalla Russia in Europa, in maniera legale.\nNel 2008 viene formalizzata la collaborazione fra mafia russa e Cosa nostra, 'ndrangheta e camorra. Sotto la supervisione della mafia russa le aziende agricole italiane, i trasporti delle merci: sia a livello internazionale, sia all'interno del paese. La mafia russa nel mondo conta circa 300\u00a0000 persone ed \u00e8 la terza organizzazione criminale per la sua influenza, dopo l'originale italiana e le reti criminali cinesi.\nIl 2 ottobre 2012 nel Report Caponnetto si leggono le infiltrazioni della mafia russa nella Repubblica di San Marino e in Emilia-Romagna a carattere predatorio come le estorsioni.\nMafia nigeriana.\nIl 19 ottobre 2015 per la prima volta in Sicilia presunti membri di un'organizzazione criminale straniera vengono accusati del reato di associazione mafiosa, in particolare viene scoperta la confraternita nigeriana dei Black Axe che gestisce lo spaccio e la prostituzione nel quartiere Ballar\u00f2 di Palermo sotto l'egida di Giuseppe Di Giacomo, boss del clan di Porta Nuova, ucciso il 12 marzo 2014. Si scopre quindi un'alleanza tra il clan palermitano e l'organizzazione nigeriana.\nL'Aisi, inoltre, dal 2012 controlla il presunto capo della confraternita Eyie, Grabriel Ugiagbe, gestendo i suoi affari criminali da Catania, spostandosi poi in Nord Italia, Austria e Spagna. Le famiglie catanesi ancora non sono n\u00e9 in contrasto n\u00e9 in sodalizio con essi.\nMafia albanese.\nDal 2012 la mafia albanese coopera anche con Cosa Nostra, in particolare nella zona di Catania, vendendo ad essa cannabis.\nNel febbraio 2015 la Polizia di Stato, su delega della Procura di Catania, ha portato a termine l'operazione \"Spartivento\" nei confronti di sedici persone accusate di associazione per delinquere finalizzata al traffico internazionale di sostanze stupefacenti: secondo l'accusa, tre gruppi criminali, concorrenti tra loro e tutti collegati alla storica \"famiglia\" Santapaola-Ercolano di Cosa Nostra, avrebbero gestito il traffico di tonnellate di marijuana e hashish fatti arrivare dall'Albania su pescherecci siciliani o su natanti messi a disposizione dagli stessi albanesi per rifornire le piazze di spaccio di Librino, San Cristoforo e Picanello.\nA ottobre 2017 si conclude l'operazione \"Rosa dei Venti\" coordinata dalla Procura di Catania che porta all'arresto di 11 persone accusate di traffico internazionale di droga e di armi in essere tra una organizzazione albanese e clan catanesi per rifornire le piazze di spaccio di Catania, Ragusa e Siracusa. Un sodalizio cominciato almeno dal 2013. L'inchiesta italiana ha portato l'opposizione ad accusare il Governo di Edi Rama di corruzione e di collusione con i narcotrafficanti, proteste che si sono concluse con le dimissioni dei ministri Saimir Tahiri e Fatmir Xhafaj, imparentati con esponenti dei clan coinvolti nell'indagine.\nOperazioni di polizia.\n\"Old Bridge\".\nDopo l'arresto dei Corleonesi e di Salvatore Lo Piccolo, si ipotizz\u00f2 un ritorno della famiglia Inzerillo dagli USA, i cosiddetti \"scappati\" dalla seconda guerra di mafia scatenata da Tot\u00f2 Riina. Si voleva infatti ristrutturare l'organizzazione e ritornare al passato e rientrare nel traffico di droga, attualmente in mano alla 'Ndrangheta.\nIl 7 febbraio 2008 per\u00f2 vengono arrestate 90 persone tra New York e la Sicilia, presunti appartenenti alle famiglie Inzerillo e il suo boss Giovanni Inzerillo, Mannino, Di Maggio e Gambino, tra cui anche il boss Jackie D'Amico: fu la pi\u00f9 grande retata dopo \"\"Pizza connection\".\n\"Perseo\".\nIl 16 dicembre 2008, con l'operazione Perseo, i Carabinieri di Palermo catturarono 99 mafiosi appartenenti ai vertici di Cosa nostra palermitana che, unitamente a decine di gregari, tentavano di ricostituire la Commissione provinciale palermitana.\n\"New Bridge\".\nNel dicembre 2014 vengono arrestati 8 boss tra Italia e USA: Francesco Palmeri, detto \u201c\"Ciccio l'americano\"\u201d e considerato sottocapo dei Gambino, Giovanni Grillo, detto \"John\"\", Salvatore Farina, figlio del defunto boss di Cosa Nostra Ambrogio (imputato per l'omicidio del giudice Ciaccio Montalto), Carlo Brillante, Raffaele Valente, Daniele Cavoto, Michele Amabile, Francesco Vonella. L'operazione conferma ancora vivi i legami con la mafia siciliana.\n\"New Connection\".\nIl 17 luglio 2019 vengono arrestate dalla polizia italiana coadiuvata dall'FBI un totale di 19 persone tra Italia e USA compreso Salvatore Gambino sindaco di Torretta. L'operazione ha svelato il forte legame ancora esistente tra Cosa Nostra rappresentata dalla famiglia Inzerillo e quella dei Gambino di New York, ma soprattutto il potere ricostituito a Palermo da parte degli \"Scappati\" dopo il loro ritorno in Italia e la sopraggiunta morte di Salvatore Riina che ne aveva ordinato l'esilio dopo la Seconda guerra di mafia degli anni '80. Tra gli arrestati i cugini Francesco e Tommaso Inzerillo e Giovanni Buscemi boss del capomandamento di Passo di Rigano che dovranno rispondere di associazione perGli delinquere di tipo mafioso, estorsione aggravata, concorso esterno in associazione mafiosa, trasferimento fraudolento di valori aggravato e concorrenza sleale aggravata dal metodo mafioso.\nBibliografia.\nI testi indicati sono in ordine cronologico di pubblicazione."}
{"id": "42781", "revid": "919135", "url": "https://it.wikipedia.org/wiki?curid=42781", "title": "Sottogruppo normale", "text": "In teoria dei gruppi, il sottogruppo normale (o invariante) \u00e8 un sottogruppo in cui i laterali sinistro e destro di ogni elemento del gruppo coincidono. \nIn formule, il sottogruppo formula_1 \u00e8 normale se\nper ogni elemento formula_3. Il fatto che formula_4 sia normale per formula_5 si indica con formula_6. \nI sottogruppi normali sono importanti perch\u00e9 permettono di definire il gruppo quoziente formula_7.\nDefinizioni equivalenti.\nEsistono numerosi modi equivalenti per definire un sottogruppo normale. Tra questi:\nPropriet\u00e0.\nSe per\u00f2 si aggiunge l'ipotesi che formula_4 sia caratteristico, in formula_11, cio\u00e8 mandato in s\u00e9 da ogni automorfismo di formula_11, si ha che effettivamente formula_10."}
{"id": "42782", "revid": "1748", "url": "https://it.wikipedia.org/wiki?curid=42782", "title": "Sottogruppo invariante", "text": ""}
{"id": "42783", "revid": "767487", "url": "https://it.wikipedia.org/wiki?curid=42783", "title": "Zat\u014dichi (film 2003)", "text": " \u00e8 un film del 2003 diretto da Takeshi Kitano.\nSi tratta di uno \"jidai-geki\", ovvero un film storico in costume tipico della cinematografia giapponese.\nTrama.\nXIX secolo, Giappone. Ichi \u00e8 un massaggiatore cieco che vaga di paese in paese, cercando impiego saltuariamente (nel Giappone feudale i massaggiatori ed i suonatori non vedenti erano molto comuni) per mantenersi il vitto e l'alloggio. Fin dalle prime scene, per\u00f2, in cui l'uomo subisce un agguato, da cui esce indenne, \u00e8 chiaro che egli non \u00e8 esattamente chi dice di essere: costui infatti \u00e8 Zatoichi, un Ronin con la fama di essere invincibile, la cui abilit\u00e0 con la katana non ha eguali malgrado il suo handicap; la sua spada dalla lama dritta a doppio taglio (differentemente dalle altre katane) \u00e8 sapientemente celata in un bastone. Giunto in un piccolo paese, viene ospitato dall'anziana contadina O-Ume, che gli racconta i problemi che affliggono il piccolo villaggio: due bande criminali si contendono il possesso del paese, ed entrambe le fazioni costringono i poveri contadini a pagare la protezione, pena percosse ed atti vandalici. Una delle due bande possiede anche una casa da gioco: \u00e8 l\u00ec che lo sciagurato nipote di O-Ume, Shinkichi, passa le giornate, perdendo il poco che ha. Nel paese giungono anche O-Sei e O-Kinu, due misteriose geishe assassine dal passato misterioso, ed Hattori Gennosuke, un abile samurai, disonorato in passato in un duello e divenuto quindi un Ronin; costui, in cerca di lavoro, ha al seguito la propria moglie O-Shino, gravemente ammalata. Tutte le storie di questi personaggi, cos\u00ec diversi tra loro, si incroceranno con quella di Ichi, che cercher\u00e0 di aiutare ognuno di loro come meglio pu\u00f2.\nProduzione.\nIl film \u00e8 stato girato in Giappone nella prefettura di Hiroshima. Gli effetti splatter sono volutamente fatti con una computer grafica che salta subito all'occhio per ridurre l'impatto delle scene sugli spettatori; secondo Kitano gli schizzi di sangue dovevano sembrare come tanti petali di rose liberati a raffica nell'aria.\nColonna sonora.\nPer la colonna sonora Kitano abbandona, dopo sette film, il compositore Joe Hisaishi, affidandosi al meno conosciuto Keiichi Suzuki.\nDistribuzione.\nIl film \u00e8 stato proiettato per la prima volta in Italia il 2 settembre 2003 durante il Festival del cinema di Venezia, in cui \u00e8 stato in gara. In Giappone esce il 6 settembre 2003, mentre nelle sale italiane arriva il 14 novembre 2003.\nAccoglienza.\nIl film si \u00e8 rivelato il pi\u00f9 grande successo al botteghino di Kitano in tutto il mondo e negli USA, incassando un milione di dollari in America e 32 milioni in tutto il mondo, di cui un altro milione in Italia."}
{"id": "42784", "revid": "697352", "url": "https://it.wikipedia.org/wiki?curid=42784", "title": "Zatoichi", "text": ""}
{"id": "42786", "revid": "1871953", "url": "https://it.wikipedia.org/wiki?curid=42786", "title": "Sottogruppo", "text": "Un sottoinsieme \"H\" di un gruppo \"G\" \u00e8 un sottogruppo se \u00e8 un gruppo con l'operazione definita in \"G\". \nOgni gruppo \"G\" contiene almeno due sottogruppi: il gruppo \"G\" stesso, ed il sottogruppo banale formato unicamente dall'elemento neutro di \"G\" (naturalmente questi coincidono se formula_1 ha un solo elemento).\nUn sottogruppo si dice proprio se\" H\" \u00e8 un sottoinsieme proprio di \"G\". \nPropriet\u00e0 dei sottogruppi.\nNel seguito, sia formula_1 un gruppo rispetto all'operazione formula_3, e sia formula_4 l'inverso di formula_5.\nDefinizioni alternative.\n\"H\" \u00e8 un sottogruppo di \"G\" se e solo se \u00e8 non-vuoto, ed \u00e8 chiuso rispetto al prodotto e all'inverso. In altre parole:\nAlternativamente, possiamo chiedere che:\nSe \"H\" \u00e8 finito, \u00e8 un sottogruppo se e solo se \u00e8 non vuoto, e chiuso rispetto al prodotto.\nIntersezione e generatori.\nL'intersezione di due sottogruppi \"H\" e \"H' \" \u00e8 ancora un sottogruppo di \"G\". Invece l'unione insiemistica di due sottogruppi \u00e8 un sottogruppo se e solo se uno dei due sottogruppi contiene l'altro.\nSe \"S\" \u00e8 un sottoinsieme di \"G\", esiste un sottogruppo pi\u00f9 piccolo fra quelli che contengono \"S\", che viene indicato con &lt;\"S\"&gt; e chiamato il sottogruppo generato da \"S\". Un elemento di \"G\" \u00e8 in &lt;\"S\"&gt; se e solo se \u00e8 il prodotto di un numero finito di elementi di \"S\" o dei loro inversi. \nOgni elemento \"a\" genera quindi un sottogruppo ciclico &lt;\"a\"&gt;. Se &lt;\"a\"&gt; \u00e8 isomorfo a Z/\"n\"Z per qualche intero positivo \"n\", allora \"n\" \u00e8 il pi\u00f9 piccolo naturale per cui \"a\"\"n\" = \"e\", e \"n\" \u00e8 l'ordine di \"a\". Se &lt;\"a\"&gt; \u00e8 isomorfo a Z, allora \"a\" ha \"ordine infinito\".\nI sottogruppi formano un reticolo completo con l'inclusione.\nEsempi.\nSia \"G\" il gruppo abeliano i cui elementi sono \ne la cui operazione \u00e8 l'addizione modulo 8, riassunta nella tavola di composizione seguente.\nQuesto gruppo ha due sottogruppi non banali: \"J\"={0,4} e \"H\"={0,2,4,6}, dove \"J\" \u00e8 anche un sottogruppo di \"H\".\nClassi laterali e Teorema di Lagrange.\nSia \"H\" un sottogruppo di \"G\". La relazione su \"G\"\n\u00e8 una relazione d'equivalenza, e induce quindi una partizione di \"G\".\nDato un elemento \"a\", la classe laterale destra di \"H\" associata ad \"a\" \u00e8 l'insieme\nSi dimostra facilmente che i sottoinsiemi che formano la partizione di \"G\" sono le classi laterali destre di \"H\". Due elementi \"a\" e \"a' \" danno la stessa classe destra se e solo se sono in relazione d'equivalenza. Il numero di queste classi \u00e8 detto l'indice di \"H\" in \"G\" ed \u00e8 indicato dal simbolo [\"G\" : \"H\"].\nPoich\u00e9 \"a\" \u00e8 invertibile, la mappa \n\u00e8 una biiezione, per ogni \"a\". Da questo fatto segue il teorema di Lagrange, che dice che se \"G\" \u00e8 finito \ndove o(\"G\") e o(\"H\") sono gli ordini (cio\u00e8 il numero di elementi) di \"G\" e \"H\".\nQuindi, se \"H\" \u00e8 un sottogruppo di un gruppo finito \"G\", l'ordine di \"H\" deve dividere l'ordine di \"G\".\nSi definiscono analogamente le classi laterali sinistre, ottenendo lo stesso risultato. Se\n\"aH\" = \"Ha\" per ogni \"a\" (cio\u00e8 le classi sinistre e destre coincidono), allora \"H\" \u00e8 un sottogruppo normale."}
{"id": "42787", "revid": "2175", "url": "https://it.wikipedia.org/wiki?curid=42787", "title": "Omomorfismo tra gruppi", "text": ""}
{"id": "42788", "revid": "1748", "url": "https://it.wikipedia.org/wiki?curid=42788", "title": "Gruppo fattore", "text": ""}
{"id": "42789", "revid": "767487", "url": "https://it.wikipedia.org/wiki?curid=42789", "title": "Gruppo quoziente", "text": "In matematica, un gruppo quoziente \u00e8 una particolare struttura algebrica che \u00e8 possibile costruire a partire da un dato gruppo formula_1 e un suo sottogruppo normale formula_2.\nDefinizione.\nPremessa.\nSia formula_1 un gruppo, e formula_2 un suo sottogruppo normale. Si pu\u00f2 introdurre la relazione d'equivalenza su formula_1 definita, per ogni formula_6 appartenenti a formula_1, da\nSi indica con formula_9 la classe d'equivalenza\nper ogni formula_11 appartenente a formula_1 (\"laterale destro\" di formula_2 in formula_1). In modo analogo \u00e8 possibile definire la classe\n(\"laterale sinistro\"), definita dalla relazione:\nPoich\u00e9 formula_2 \u00e8 normale, formula_18, cio\u00e8 i laterali coincidono.\nGruppo quoziente.\nSi definisce gruppo quoziente formula_19 l'insieme\ndelle classi d'equivalenza; la classe formula_9 \u00e8 ben definita, poich\u00e9 la relazione d'equivalenza realizza una partizione di formula_1, sicch\u00e9\ne\nL'insieme formula_19 pu\u00f2 anche essere visto come l'insieme dei laterali di formula_2 in formula_1.\nStruttura di gruppo.\nL'insieme formula_19 \u00e8 ben definito per ogni tipo di sottogruppo; se per\u00f2 formula_2 \u00e8 normale (come \u00e8 stato assunto), si pu\u00f2 munire formula_19 di una struttura di gruppo in modo naturale inducendo il prodotto da quello definito in formula_1; si definisce infatti il seguente prodotto:\nossia formula_34.\nQuesto soddisfa gli assiomi di gruppo, perch\u00e9:\nPertanto, formula_53 \u00e8 un gruppo.\nProiezione.\nPer ogni gruppo quoziente, \u00e8 possibile definire in modo naturale una \"proiezione canonica\" definita dall'applicazione:\nQuesta applicazione \u00e8 un omomorfismo tra gruppi, cio\u00e8\nper ogni formula_57 appartenenti a formula_1.\nL'applicazione \u00e8 anche evidentemente suriettiva, dato che, per ogni formula_9, si ha\nIl nucleo dell'applicazione, inoltre, \u00e8 esattamente l'insieme formula_2, dato che"}
{"id": "42790", "revid": "919135", "url": "https://it.wikipedia.org/wiki?curid=42790", "title": "Centro di un gruppo", "text": "In matematica, dato un gruppo formula_1, il centro di formula_1 \u00e8 il sottoinsieme di formula_1 costituito dagli elementi di formula_1 che commutano con \"tutti\" gli elementi di formula_1 (compresi quelli non appartenenti a formula_6), in formule:\nSe formula_1 \u00e8 un gruppo abeliano, chiaramente, formula_9.\nformula_6 \u00e8 un sottogruppo abeliano e anche un sottogruppo normale di formula_1: infatti, presi formula_12 e formula_13, formula_14 implica formula_15. Questa propriet\u00e0 permette sempre di costruire il gruppo quoziente formula_16.\nEsempi.\nConsideriamo il gruppo formula_17 delle matrici quadrate invertibili di ordine formula_18 ad elementi reali, munite dell'usuale prodotto righe per colonne. Il centro di questo gruppo \u00e8 dato dai multipli dell'unit\u00e0 formula_19, cio\u00e8 dalle matrici diagonali con tutti elementi uguali sulla diagonale. Nel passare al quoziente, vengono identificate le matrici formula_20 e formula_21 tali che esista un formula_22 reale per cui valga formula_23. I multipli dell'unit\u00e0 vengono quindi identificati con l'elemento unit\u00e0, che resta il solo a commutare con tutto il resto del gruppo, questo non impedisce che due matrici arbitrarie possano comunque commutare tra di loro.\nAltri esempi:"}
{"id": "42800", "revid": "1521569", "url": "https://it.wikipedia.org/wiki?curid=42800", "title": "Composti aromatici", "text": "Bench\u00e9 l'aggettivo \"aromatico\" derivi dal fatto che i primi composti di questa classe a essere scoperti e identificati in passato possedessero odori intensi e caratteristici, oggi sono definiti come composti aromatici (o arene) tutti i \"composti organici\" che contengono uno o pi\u00f9 anelli aromatici nella loro struttura. La presenza di tali anelli conferisce loro reattivit\u00e0 particolari, molto diverse da quelle dei composti alifatici aventi peso molecolare e gruppi funzionali simili.\nDescrizione.\nL'aromaticit\u00e0 pu\u00f2 essere definita come l'abbassamento di energia dello stato fondamentale della molecola dovuto alla delocalizzazione degli elettroni \u03c0 sull'intera molecola. Gli orbitali \u03c0 nascono dalla mutua interazione di orbitali p degli atomi dell'anello; la delocalizzazione degli elettroni negli orbitali \u03c0 che in tal modo si formano porta alla comparsa di due regioni di densit\u00e0 elettronica sopra e sotto il piano della molecola, di forma e simmetria toroidale. \nUn anello aromatico \u00e8 un sistema ciclico a struttura planare in cui tutti gli atomi coinvolti condividono tramite i loro orbitali \"p\" un totale di 4\"n\"+2 elettroni, dove \"n\" \u00e8 un intero non negativo (\"regola di H\u00fcckel\"). Quest'ultimo requisito equivale a dire che le coppie elettroniche complessive in orbitali di tipo \"p\" (legami doppi + coppie solitarie) devono essere in numero dispari (2n+1).\nTale configurazione risulta particolarmente stabile; al punto che, bench\u00e9 la formula bruta dei composti aromatici possa far pensare ad una elevata presenza di doppi e tripli legami, la reattivit\u00e0 dei composti aromatici \u00e8 completamente diversa da quella degli alcheni e degli alchini. Mentre questi ultimi tendono a reagire addizionando atomi a s\u00e9, gli anelli aromatici tendono invece a preservarsi, favorendo reazioni di sostituzione.\nCapostipite dei composti aromatici \u00e8 il benzene, avente formula bruta C6H6. La sua struttura \u00e8 planare e presenta i sei atomi di carbonio disposti ai vertici di un esagono regolare; i legami tra due atomi di carbonio vicini sono intermedi - in termini di lunghezza e di forza - tra un legame singolo ed un legame doppio.\nOgni atomo di carbonio \u00e8 legato ad altri due e ad un idrogeno tramite i suoi tre orbitali ibridi \"sp2\"; il quarto elettrone spaiato \u00e8 in un orbitale \"p\", con l'asse perpendicolare al piano della molecola. \nIn termini di orbitali molecolari, l'interazione mutua di 6 orbitali \"p\" porta alla formazione di 6 orbitali molecolari \u03c0, 3 leganti e 3 antileganti. Tutti quanti formano due regioni toroidali sopra e sotto il piano dell'anello. Essendo 6 gli elettroni da sistemare, questi vanno nei 3 orbitali \u03c0 leganti, cio\u00e8 nei 3 orbitali molecolari ad energia pi\u00f9 bassa rispetto a quella degli orbitali \"p\" (atomici) di partenza, lasciando vuoti gli altri 3 antileganti.\nIn termini di teoria del legame di valenza, la struttura del benzene pu\u00f2 essere considerata come un \"ibrido di risonanza\" tra pi\u00f9 strutture simili (in figura sono riportate le due principali, dette strutture di Kekul\u00e9).\nLa reattivit\u00e0 e la stabilit\u00e0 tipiche dei composti aromatici non sono limitate agli idrocarburi. Anche i cosiddetti composti eterociclici, cio\u00e8 composti ciclici il cui anello \u00e8 formato anche da atomi diversi dal carbonio, possono essere aromatici. \u00c8 il caso, ad esempio, del pirrolo (C4H5N), il cui anello \u00e8 un sistema aromatico a sei elettroni: uno da ciascun atomo di carbonio e due dall'azoto. Anche anelli simili a cinque termini con un atomo di O (furano) e S (tiofene) hanno discreto carattere aromatico.\nChimica dei composti aromatici.\nI composti chimici contenenti anelli benzenici sono, come gi\u00e0 detto, relativamente pi\u00f9 stabili dei corrispondenti alcheni e di conseguenza tendono a reagire in maniera differente, attraverso reazioni che tendono a preservare l'integrit\u00e0 dell'anello aromatico e la stabilit\u00e0 che ne consegue. Prendiamo ad esempio l'addizione di cloro al benzene:\nSe la reazione dovesse avvenire secondo il meccanismo numero uno (addizione al doppio legame), la molecola perderebbe la stabilit\u00e0 conferitale dal sistema aromatico. Attraverso il meccanismo due (sostituzione), \u00e8 conservata la stabilit\u00e0 aromatica. I composti aromatici quindi non subiscono preferenzialmente, come per gli alcheni, reazioni di addizione elettrofila, ma di sostituzione elettrofila.\nSi noti che nella reazione non si \u00e8 tenuto conto della presenza di un catalizzatore (AlCl3, FeBr3) che \u00e8 indispensabile per fare avvenire la reazione e, a rigore, andrebbe scritto.\nReazioni dei composti aromatici.\nSostituzione elettrofila.\nSono le pi\u00f9 caratteristiche reazioni degli areni ed avvengono quando essi reagiscono con agenti elettrofili. Tali reagenti possono essere sia ioni positivi (E+) che specie elettron-deficienti con una parziale carica positiva.\nAlcune tipiche reazioni di sostituzione elettrofila aromatica sull'anello benzenico sono:\n FeX3\n C6H6 + X2 -----&gt; C6H5-X + HX\ndove X rappresenta un alogeno.\n H2SO4\n C6H6 + HNO3 ------&gt; C6H5-NO2 + H2O\n SO3\n C6H6 + H2SO4 ----&gt; C6H5-SO3H + H2O\n AlCl3\n C6H6 + R-Cl ------&gt; C6H5-R + HCl\ndove R rappresenta un radicale alchilico.\n AlCl3\n C6H6 + R-C=O ------&gt; C6H5-C=O + HCl\n Cl R\ndove R rappresenta un radicale alchilico."}
{"id": "42804", "revid": "284225", "url": "https://it.wikipedia.org/wiki?curid=42804", "title": "Teorema della Noether", "text": ""}
{"id": "42805", "revid": "809148", "url": "https://it.wikipedia.org/wiki?curid=42805", "title": "Fluidodinamica computazionale", "text": "La fluidodinamica computazionale o numerica (brevemente detta CFD, \"Computational Fluid Dynamics\" in inglese) \u00e8 un metodo che utilizza l'analisi numerica e algoritmi per risolvere e analizzare i problemi di fluidodinamica mediante l'utilizzo del computer.\nDescrizione.\nViene utilizzata nel campo dell'industria e della ricerca per tutte le problematiche che coinvolgono l'azione di fluidi (forze aerodinamiche, motori, pompe, impianti chimici, comfort ambientale, modelli di dispersione in atmosfera, ecc.).\nEsistono oggi numerosi software commerciali che risolvono in questa maniera le equazioni della fluidodinamica. Tra i pi\u00f9 noti troviamo ANSYS CFX, Fluent, KIVA, NUMECA, Phoenics, STAR-CD, STAR-CCM+, CFD++, Floworks e altri open source come Code Saturne, OpenFOAM e SU2 (Stanford University Unstructured).\nIl principale utilizzo della CFD \u00e8 quello di risolvere le equazioni di Navier-Stokes e le equazioni a esse collegate.\nLa risoluzione per via analitica di queste equazioni \u00e8 fattibile solamente in casi semplici con flussi laminari, e geometrie semplici (sfere, lastre piane), mentre le risoluzioni di casi reali, in cui compaiono di frequente flussi turbolenti, richiedono necessariamente un approccio numerico. Esistono quindi diversi metodi per risolvere le equazioni di Navier-Stokes, e poich\u00e9 generalmente sono operazioni dall'elevato costo computazionale, si sono sviluppati approcci via via pi\u00f9 raffinati basati su modelli:\nIn molti casi devono essere risolte anche altre equazioni contemporaneamente alle equazioni di Navier-Stokes e alle equazioni del modello di turbolenza. Esse possono comprendere quelle relative alla concentrazione di specie diverse (flusso multicomponente), di reazioni chimiche (flussi reagenti), irraggiamento termico, ecc.\nProblemi pi\u00f9 complessi richiedono la modellazione di ulteriori fenomenologie, come nel caso dei flussi bifase (ad esempio gas / liquido) o nel caso di fluidi non newtoniani.\nProcedura di analisi.\n L'approccio tipico richiede di discretizzare il dominio fluido in celle elementari cos\u00ec da ottenere una griglia di calcolo (anche detta \"mesh\"), sulla quale applicare dei metodi di risoluzione iterativi al fine di risolvere le equazioni di Navier-Stokes o le equazioni di Eulero.\nNei diversi approcci evidenziati la procedura di analisi risulta sempre, per grandi linee, simile:\nVa sottolineato che l'integrazione iterativa fra i risultati dell'analisi fluidodinamica e quelli strutturali a elementi finiti permette di valutare non solo gli effetti dei flussi attorno ai solidi ma anche le loro deformazioni, permettendo di valutare approfonditamente anche effetti variabili nel tempo delle pressioni su una superficie."}
{"id": "42806", "revid": "718884", "url": "https://it.wikipedia.org/wiki?curid=42806", "title": "Ununpentio", "text": ""}
{"id": "42807", "revid": "27723", "url": "https://it.wikipedia.org/wiki?curid=42807", "title": "Stazione ferroviaria", "text": "Una stazione ferroviaria \u00e8 una localit\u00e0 di servizio, delimitata da segnali di protezione, in cui avvengono le operazioni di movimento dei treni (precedenze, deviazioni o incroci) e l'accesso alla rete ferroviaria dei viaggiatori e delle merci.\nDescrizione.\nUna stazione \u00e8 un impianto ferroviario nel quale si svolgono le attivit\u00e0 che riguardano i passeggeri (arrivi e partenze), le merci (spedizione e ricevimento), l'esercizio ferroviario (movimento e manutenzione dei rotabili).\nDal punto di vista impiantistico, una stazione ferroviaria \u00e8 dotata di almeno due binari e uno scambio, per avere la possibilit\u00e0 di effettuare incroci o precedenze fra treni e di comporre e scomporre i convogli ferroviari.\nIn base alla posizione del fabbricato viaggiatori rispetto al fascio principale dei binari si possono distinguere:\nAlcune stazioni possono avere una parte di piazzale \"di transito\" e un'altra parte \"di testa\".\nScelta tipologica.\nLa scelta della tipologia di stazione \u00e8 un problema tradizionalmente affrontato nella tecnica ferroviaria e nella disciplina urbanistica. Dal punto di vista urbanistico la \"stazione di testa\" \u00e8 da preferirsi in quanto limita la divisione di parti della citt\u00e0 da parte della ferrovia. Dal punto di vista dell'esercizio ferroviario una \"stazione passante\" risulta la scelta ottimale: si riducono i tempi di stazionamento dovuti all'inversione di marcia (ed all'eventuale sostituzione della locomotiva in testa) e di conseguenza \u00e8 possibile migliorare l'utilizzazione dei binari, richiedendone un numero minore; minore sar\u00e0 anche il territorio necessario all'insediamento della stazione. Dal punto di vista dei passeggeri invece, le \"stazioni di transito\" riducono i tempi di viaggio e i percorsi a terra tra treni in coincidenza, ma obbligano all'uso di sottopassaggi o passerelle.\nCon l'impiego di treni bidirezionali, elettrotreni o treni navetta, i tempi di inversione si sono ridotti sensibilmente rispetto al cambio di locomotiva, permettendo alle stazioni di testa di ridurre il punto a sfavore.\nFunzioni di una stazione.\nLe stazioni possono avere diverse funzioni:\nLe funzioni anzidette possono essere raggruppate in un'unica stazione.\nCaratteristiche in relazione al movimento.\nStazione impresenziata.\nNormalmente una stazione \u00e8 presidiata da un dirigente movimento (capostazione), che \u00e8 la figura che ha il compito di gestire in sicurezza la circolazione all'interno della stazione e sulle linee afferenti.\nNon \u00e8 strettamente necessaria la presenza fisica del dirigente movimento nell'ambito della stazione, che pu\u00f2 anche essere comandata a distanza; si parla in questo caso di \"telecomando\". Ci\u00f2 avviene quando gli apparati di sicurezza della stazione vengono attivati da comandi azionati dal dirigente movimento di un'altra stazione, che pu\u00f2 essere quella pi\u00f9 vicina, oppure provenienti da appositi impianti di telecomando operati dal dirigente centrale operativo.\nStazione disabilitata.\nSi parla di stazione disabilitata quando essa \u00e8 temporaneamente inibita al movimento. Questo vuol dire che i deviatoi presenti non sono manovrabili, bloccati in posizione normale da appositi attrezzi posti sul terreno (fermascambi) oppure dal blocco degli apparati di sicurezza. La stazione assume quindi le caratteristiche della fermata dove non sono possibili spostamenti dei treni da un binario a un altro. In caso di necessit\u00e0 o di opportunit\u00e0 rimane la possibilit\u00e0 di riabilitare la stazione facendola presenziare da un dirigente movimento abilitato che pu\u00f2 legalmente togliere gli impedimenti posti permettendole di operare al movimento.\nFermata.\nAssimilabili alle stazioni sono inoltre le fermate, particolari localit\u00e0 di servizio pubblico per viaggiatori solitamente poste su un binario o su due binari passanti, quando la linea \u00e8 a doppio binario. Tali localit\u00e0 non intervengono nel distanziamento dei treni, i quali non vi effettuano e non possono effettuarvi incroci o precedenze. Se munite di scambi questi debbono essere immobilizzati con dispositivi appositi e/o vincolati all'aspetto dei segnali se presenti. Di regola l'infrastruttura delle fermate \u00e8 essenziale e spesso priva di servizi accessori.\nAssuntoria.\nParticolare tipologia di stazione operativa in Italia atta all'accesso dei viaggiatori ed eventualmente delle merci, retta dall'assuntore, un agente di servizio che assumeva tutte le incombenze del capostazione eccetto quelle relative al movimento ferroviario e alla circolazione dei treni.\nClassificazione.\nIn relazione alla loro importanza le stazioni si possono distinguere in:"}
{"id": "42814", "revid": "466539", "url": "https://it.wikipedia.org/wiki?curid=42814", "title": "Dino De Laurentiis", "text": "Biografia.\nIl giovane Dino, come era soprannominato sin da piccolo, crebbe per le strade di Torre Annunziata vendendo gli spaghetti prodotti dal piccolo pastificio del padre.\nIl suo ingresso nel mondo del cinema avviene, insieme con la decisione di intraprendere la carriera di attore, quando si reca a Roma al Centro Sperimentale di Cinematografia, appena inaugurato, nel biennio 1937-1938. Fra i suoi esordi come attore vi \u00e8 quello nel film \"Troppo tardi t'ho conosciuta\" del regista Emanuele Caracciolo. Basta poco per\u00f2, al giovane Dino, per trovare la sua vera strada: \"dopo essersi guardato allo specchio\" - secondo le sue parole - decide di spostarsi dietro la macchina da presa, intraprendendo la fortunata carriera di produttore.\nInizia subito, dunque, a produrre film. Il primo risale al 1940, \"L'ultimo combattimento\" di Piero Ballerini, al quale seguiranno circa 150 film durante tutto il corso della sua lunga carriera.\nIl primo vero successo arriva con \"L'amore canta\" del 1941, una commedia degli equivoci, remake di un film svedese. Successivamente, nel 1942, \u00e8 produttore esecutivo sul \"set\" di \"Malombra\", dove supera i dubbi del produttore Gualino dovuti alla sua ancor giovane et\u00e0 e si impone quale efficace professionista.\nDal 1946 (con il film \"Il bandito\" di Alberto Lattuada) Dino per quasi vent'anni, fino al proprio trasferimento negli Stati Uniti, \u00e8 affiancato dal fratello maggiore Luigi De Laurentiis.\nLux Film.\nEntra alla Lux Film, diventando produttore esecutivo cinematografico, giocando un ruolo di prim'ordine per la rinascita del cinema italiano nel dopoguerra. Lo scrittore-giornalista, cineproduttore e studioso d'arte Valentino Brosio, che concorse, dalla seconda met\u00e0 degli anni trenta alla fine degli anni cinquanta, all'affermazione della Lux Film con il trasferimento a Roma di questa societ\u00e0 fondata a Torino da Riccardo Gualino, ricord\u00f2 cos\u00ec l'esordio di De Laurentiis:\nTra i tanti film prodotti in questo periodo si possono ricordare \"Riso amaro\" (1948) di Giuseppe De Santis, \"Napoli milionaria\" (1950) di Eduardo De Filippo, \"Dov'\u00e8 la libert\u00e0...?\" (1954) di Roberto Rossellini, \"Miseria e nobilt\u00e0\" (1954) di Mario Mattoli e \"La grande guerra\" (1959) di Mario Monicelli, con Alberto Sordi e Vittorio Gassman, Leone d'Oro alla Mostra del Cinema di Venezia.\nLa Ponti-De Laurentiis.\nNel 1948 si dedica alla ristrutturazione degli stabilimenti di produzione \"Teatri della Farnesina\", ex Safir, dando vita alla \"Ponti-De Laurentiis\" insieme all'amico Carlo Ponti, per la prima volta con studi propri a disposizione.\nUno dei primi successi prodotti dalla nuova etichetta \u00e8 \"Guardie e ladri\" (1951), di Steno e Monicelli, poi \"Tot\u00f2 a colori\" (1952) (il primo film a colori mai realizzato in Italia) di Steno, al quale fanno seguito numerosi altri importanti opere, come \"Europa '51\" (1952) di Roberto Rossellini, \"Anni facili\" (1953) di Luigi Zampa, fino alla consacrazione definitiva con \"La strada\" (1954) e \"Le notti di Cabiria\" (1957) di Federico Fellini, due film che vinceranno entrambi il premio Oscar per il miglior film straniero, dopo quelli vinti da Vittorio De Sica con Sciusci\u00e0 (1947) e Ladri di biciclette (1949)\nA proposito di questo periodo, lo stesso produttore ha dichiarato in un'intervista che \"il neorealismo fu inventato dai giornali. Affermarono che alcuni registi e sceneggiatori vollero fare il neorealismo. Ma non \u00e8 vero. L'industria italiana del cinema era cos\u00ec povera che non c'erano soldi per gli \"studios\", per creare dei set, per andare dappertutto. Cos\u00ec si doveva girare tutto per strada.\"\nGli studi \"Ponti-De Laurentiis\" sopra citati sono oggi sede dell'istituto professionale per la cinematografia e la televisione Roberto Rossellini di Roma.\nDinocitt\u00e0.\nCostruisce dei nuovi teatri di posa, sempre nei dintorni di Roma, sulla via Pontina al km 23,270, chiamati \"Dinocitt\u00e0\", dove sono stati anche girati numerosi film con star hollywoodiane, come \"Guerra e pace\" (1956) di King Vidor con Henry Fonda e Audrey Hepburn, \"Barabba\" (1961) di Richard Fleischer con Anthony Quinn, \"La Bibbia\" (1966) di John Huston con George C. Scott, Ava Gardner, John Huston stesso e Peter O'Toole, \"Lo sbarco di Anzio\" (1968) di Duilio Coletti con Robert Mitchum e \"Waterloo\" (1970) di Sergej Bondarcuk con Rod Steiger e Orson Welles.\nSui terreni di Dinocitt\u00e0 \u00e8 stato aperto nel 2014 il parco divertimenti Cinecitt\u00e0 World, tematico per il cinema e la televisione.\n1972: Legge Corona e trasferimento negli Stati Uniti.\nNel 1972 la legge italiana sul cinema cambia: i sussidi vengono riservati solo ai film con il 100% di produzione italiana (fino ad allora bastava il 50%), e De Laurentiis decide di trasferirsi negli Stati Uniti, dove fonder\u00e0 la De Laurentiis Entertainment Group.\nIn America continua a produrre grandi successi: \"Serpico\" (1973) di Sidney Lumet, \"I tre giorni del condor (Three Days of the Condor)\" (1975) di Sydney Pollack, \"Il giustiziere della notte (Death Wish)\" (1974) di Michael Winner, \"Conan il barbaro (Conan the Barbarian)\" (1982) di John Milius, \"L'anno del dragone (Year of the Dragon)\" (1985) di Michael Cimino, e anche alcuni remake come il \"King Kong\" (1976) di John Guillermin o \"Il Bounty (The Bounty)\" (1984) di Roger Donaldson con Mel Gibson, ma anche alcuni \"flop\" al botteghino, come \"Dune\" (1984) di David Lynch o \"Tai-Pan\" (1986) di Daryl Duke.\nUltimi anni.\nNel 1990 realizza \"Ore disperate (Desperate Hours)\" (1992), ancora di Michael Cimino (un'operazione rischiosa, dato che il regista statunitense era considerato il responsabile del fallimento della United Artists, e conseguentemente bandito da Hollywood), e \"Body of Evidence - Il corpo del reato\" (1992) di Uli Edel, con Madonna, mentre, tra i titoli pi\u00f9 recenti si ricordano il thriller \"Breakdown - La trappola\" (1997) e \"U-571\" (2000) di Jonathan Mostow.\nLa filosofia che ha portato al successo De Laurentiis pu\u00f2 essere ben compresa grazie alla sua dichiarazione alla Mostra del Cinema di Venezia 2003, dove ha ricevuto il Leone d'Oro alla carriera: \"Il problema dei registi italiani \u00e8 che vogliono fare i film con un occhio alla critica. Noi per\u00f2 siamo show-man e dobbiamo fare film solo per il pubblico. Ora voglio dimostrare al cinema italiano che ci sono grandi storie da raccontare. Ho voglia di tornare in Italia a lavorare per fare dei film che riescano ad uscire dall'Italia\".\nNel corso della serata di premiazione degli Oscar del 2001 ha ricevuto l\"'Irving G. Thalberg Memorial Award\". Infine \u00e8 stato anche membro della giuria dell'Academy of Motion Picture Arts and Sciences per il Premio Oscar.\nNel 2008 partecipa al documentario \"Il falso bugiardo\" di Claudio Costa, dedicato allo sceneggiatore Luciano Vincenzoni, suo amico, che lavor\u00f2 con lui, frequentandolo sia in Italia che a Hollywood per almeno 30 anni. Con Vincenzoni, anche se il rapporto ebbe momenti di stallo dovuti ad incomprensioni reciproche, De Laurentiis realizz\u00f2 il capolavoro \"La grande guerra\", e molti altri film tra cui \"I due nemici\", \"Il gobbo\", \"Roma bene\", seguiti poi da \"L'orca assassina\" e \"Codice Magnum\".\nLucio Trentini \u00e8 stato il suo organizzatore per tutta la sua carriera professionale.\nMuore per cause naturali il 10 novembre 2010 a Beverly Hills.\nSuccessivamente al suo funerale tenutosi a Beverly Hills, al quale hanno preso parte nomi noti dello \"star system\" hollywoodiano, le spoglie sono state tumulate nella tomba di famiglia presso il cimitero di Torre Annunziata, accanto a quelle del fratello Luigi.\nHa avuto sei figli: Veronica, Raffaella, Federico e Francesca avuti da Silvana Mangano con la quale si era sposato nel 1949; Carolyna e Dina, avute dalla sua seconda moglie Martha Schumacher con la quale si era sposato nel 1990. Il figlio Federico mor\u00ec in un incidente aereo in un volo privato negli Stati Uniti.\nAnche suo fratello Luigi \u00e8 stato un produttore e il nipote Aurelio \u00e8 un produttore cinematografico.\nNel 2012 gli \u00e8 stato attribuito il Premio America alla memoria della Fondazione Italia USA.\nFestival cinematografici dedicati a Dino De Laurentiis.\nDal 2010 a Torre Annunziata, sua citt\u00e0 natale, si tiene il Festival di Cortometraggi Cortodino. Un festival internazionale dedicato appunto alla memoria del grande produttore cinematografico organizzato dall'Associazione Culturale Esseoesse, patrocinato da Ministero del Beni e Attivit\u00e0 Culturali, Regione Campania e Comune di Torre Annunziata."}
{"id": "42816", "revid": "125062502", "url": "https://it.wikipedia.org/wiki?curid=42816", "title": "Gianni Amelio", "text": "Biografia.\nNato a San Pietro Magisano, frazione di Magisano (in provincia di Catanzaro), subito dopo la sua nascita il padre emigra in Argentina per raggiungere il nonno, ivi trasferitosi per motivi di lavoro, e Gianni trascorre quindi infanzia e adolescenza con la madre e la nonna; l'assenza della figura paterna sar\u00e0 infatti una costante in molte sue opere. Frequenta il liceo classico P. Galluppi di Catanzaro e successivamente, all'Universit\u00e0 di Messina, dove si laurea in filosofia, comincia ad interessarsi di cinema. Organizza proiezioni e dibattiti in diversi circoli culturali, prediligendo le tematiche neorealiste. Entra nella redazione della rivista \"Giovane Critica\" con il ruolo di critico cinematografico e letterario.\nNel 1965 si trasferisce a Roma dove lavora fino al 1969 come operatore e aiuto regista in sei film, alcuni dei quali di Gianni Puccini, ma anche con Giulio Questi (in Se sei vivo spara) Vittorio De Seta, Anna Gobbi, Andrea Frezza, Liliana Cavani. Nello stesso tempo lavora anche per la televisione, dirige dal 1967 servizi per diverse rubriche, fa da assistente ad Ugo Gregoretti sia nel documentario \"Sette anni dopo\" sia in molti caroselli pubblicitari, collabora con Alfredo Angeli, Enrico Sannia e Giulio Paradisi. Inoltre dirige alcuni documentari industriali.\nNel 1970 si mette dietro la macchina da presa nell'ambito dei programmi Rai, in un periodo in cui la televisione di stato favorisce l'esordio di molti giovani registi, realizza per la serie \"Film Sperimentali per la TV\" la pellicola \"La fine del gioco\", a cui fanno seguito nel 1973 \"La citt\u00e0 del sole\", tratto dall'omonima opera di Tommaso Campanella, che vince il Gran Premio del Festival di Thonon-Les-Bains dell'anno successivo, quindi \"Bertolucci secondo il cinema\" (1976), un documentario sulla lavorazione dal film \"Novecento\". Dello stesso anno \u00e8 anche \"Effetti speciali\", un thriller imperniato sul mondo del cinema, mentre due anni dopo dirige il giallo \"La morte al lavoro\", tratto dal racconto \"Il ragno\" di Hanns H. Ewers, vincitore del premio FIPRESCI al Festival di Locarno, il Gran Premio Speciale della Giuria e il Premio della Critica al Festival di Hy\u00e8res.\nNel 1979 gira quello che \u00e8 considerato il suo lavoro migliore sul piccolo schermo, \"Il piccolo Archimede\", molto apprezzato dalla critica - qualcuno lo paragona addirittura a Luchino Visconti - adattato dal romanzo omonimo di Aldous Huxley, che frutta a Laura Betti il premio di miglior attrice al Festival internazionale del cinema di San Sebasti\u00e1n. Infine, nel 1983, realizza il suo ultimo lavoro televisivo per Rai 3, \"I velieri\", tratto dal racconto omonimo di Anna Banti, per la serie \"10 scrittori italiani, 10 registi italiani\".\nNel 1982 gira il suo primo film, \"Colpire al cuore\", presentato al Festival di Venezia, che affronta il tema del terrorismo nell'ottica di un rapporto contrastato tra padre e figlio, riscuotendo il favore della critica. I consensi si confermano nel 1987 con \"I ragazzi di via Panisperna\", che racconta le vicende del gruppo di fisici di cui facevano parte, negli anni trenta, Enrico Fermi ed Edoardo Amaldi. Girato in due versioni - una pi\u00f9 lunga per il piccolo schermo - ottiene numerosi riconoscimenti, tra cui il premio per la miglior sceneggiatura al Festival Europacinema di Bari, il premio per il miglior film al Festival di Abano Terme, e il Premio Valmarana. Nel 1989 il film \"Porte aperte\", tratto dal romanzo omonimo di Leonardo Sciascia e interpretato da Gian Maria Volont\u00e9, lo lancia come autore di dimensioni internazionali e gli procura una nomination all'Oscar nel 1991. Vince inoltre 4 premi Felix, 2 Nastri d'argento, 4 David di Donatello e 3 Globi d'oro assegnati dalla stampa estera in Italia.\nNei quattro film che seguono \"Porte aperte\", sviluppa tematiche legate alla realt\u00e0 sociale con dolorosa partecipazione e sensibilit\u00e0 artistica. Con \"Il ladro di bambini\", il suo maggior successo commerciale, vince nel 1992 il Gran premio speciale della giuria al Festival di Cannes e l'European Film Award come miglior film, oltre a 2 Nastri d'argento, 5 David di Donatello e 5 Ciak d'oro. \"Lamerica\" si aggiudica nel 1994 il premio Osella d'oro alla Mostra del cinema di Venezia, oltre al Premio Pasinetti come miglior film. Inoltre vince 2 Nastri d'argento, 3 David di Donatello e 3 Ciak d'oro. Quattro anni dopo, \"Cos\u00ec ridevano\", probabilmente il suo lavoro di pi\u00f9 difficile comprensione per il grande pubblico, vince il Leone d'oro alla Mostra del cinema di Venezia.\nAlla 61\u00aa edizione del Festival di Venezia si presenta in concorso con il film \"Le chiavi di casa\", tratto dal romanzo di Giuseppe Pontiggia \"Nati due volte\", affrontando il tema di un padre che tenta di stabilire un rapporto col figlio disabile. Il film non vince nessun premio. Pochi mesi dopo viene selezionato come candidato italiano agli Oscar per il miglior film straniero, senza rientrare per\u00f2 nella cinquina dei finalisti. Il mese seguente si aggiudica il Nastro d'argento per la miglior regia. Una delle ultime fatiche di Amelio per il grande schermo \u00e8 \"La stella che non c'\u00e8\" (2006), ispirato al romanzo di Ermanno Rea \"La dismissione\", ma liberamente adattato dal regista che ha voluto idealmente partire l\u00e0 dove il romanzo di Rea finiva. La storia racconta il viaggio che il protagonista (Sergio Castellitto) compie in Cina per rintracciare l'acciaieria dismessa dove ha lavorato per molti anni. Il film \u00e8 stato presentato in concorso alla Mostra del Cinema di Venezia 2006.\nDal 1983 al 1986 ricopre la carica di insegnante nel corso di regista al Centro sperimentale di cinematografia. Nel 1992 viene nominato membro della giuria alla 49\u00aa edizione della Mostra del cinema di Venezia, e nel 1995 ricopre le stesse mansioni al Festival di Cannes. Il 9 dicembre 2008 viene nominato direttore del Torino Film Festival che ha diretto fino alla trentesima edizione, nel 2012 quando ha una dura polemica per la sua gestione con Ken Loach. Il 28 gennaio 2014 fa coming out dichiarandosi omosessuale sulle pagine del quotidiano \"la Repubblica\"."}
{"id": "42818", "revid": "2225", "url": "https://it.wikipedia.org/wiki?curid=42818", "title": "Dino de Laurentiis", "text": ""}
{"id": "42823", "revid": "119618419", "url": "https://it.wikipedia.org/wiki?curid=42823", "title": "Funzione convessa", "text": "In matematica, una funzione formula_1 a valori reali definita su un intervallo si dice convessa se il segmento che congiunge due qualsiasi punti del suo grafico si trova al di sopra del grafico stesso. Per esempio, sono funzioni convesse la funzione quadratica formula_2 e la funzione esponenziale formula_3.\nLe funzioni convesse sono di notevole importanza in molte aree della matematica. Per esempio, sono importanti nei problemi di ottimizzazione, e sono tra le pi\u00f9 studiate nel calcolo delle variazioni. In analisi e nella teoria della probabilit\u00e0, sono le funzioni per cui vale la disuguaglianza di Jensen.\nIl concetto opposto a quello di funzione convessa \u00e8 quello di funzione concava, ovvero di una funzione in cui il segmento che congiunge due qualsiasi punti del grafico si trovi al di sotto del grafico stesso. Una funzione formula_1 \u00e8 concava se il suo opposto formula_5 \u00e8 una funzione convessa.\nDefinizione.\nUna funzione formula_6 a valori reali, definita su un intervallo formula_7 (o, pi\u00f9 in generale, su un sottoinsieme convesso di uno spazio vettoriale reale), si dice convessa nel suo dominio se:\nSe l'uguaglianza vale solo nel caso in cui formula_9 oppure se formula_10 o formula_11, allora si parla di \"funzione strettamente convessa\".\nNel caso in cui formula_12 sia funzione di una sola variabile, detto formula_13, \u00e8 possibile utilizzare la scrittura equivalente:\nSi dimostra inoltre che se una funzione \u00e8 convessa in un intervallo formula_7 aperto, allora \u00e8 continua in formula_7. La funzione risulta inoltre lipschitziana in ogni intervallo chiuso contenuto in formula_7 ed i cui estremi non coincidono con gli estremi di formula_7.\nConvessit\u00e0 in pi\u00f9 variabili.\nUna funzione differenziabile formula_19 si dice strettamente convessa con parametro \"m\" &gt; 0 se per ogni coppia di punti formula_20 del dominio si ha::\nSe formula_19 ha derivate parziali seconde continue, allora formula_23 \u00e8 convessa se e solo se la matrice hessiana formula_24 \u00e8 semidefinita positiva in ogni punto formula_25, ed \u00e8 strettamente convessa se formula_26 \u00e8 definita positiva in ogni punto formula_25.\nAltre definizioni.\nUna funzione formula_28 in formula_29 \u00e8 convessa:\nIn alcuni articoli la definizione di funzione convessa si basa su questo criterio, che per\u00f2 non \u00e8 equivalente alla definizione oggi comunemente usata:\nDisuguaglianza di Jensen.\nUno dei principali teoremi riguardanti le funzioni convesse \u00e8 la disuguaglianza di Jensen. Sia formula_45 uno spazio di misura, tale che formula_46. Se formula_47 \u00e8 una funzione integrabile da formula_48 a valori reali, e formula_49 \u00e8 una funzione convessa sull'immagine di formula_47, allora:"}
{"id": "42824", "revid": "399", "url": "https://it.wikipedia.org/wiki?curid=42824", "title": "Mozione", "text": "In Italia, la mozione \u00e8 un testo sottoposto al voto in un'assemblea elettiva (Camera, Senato, Consiglio regionale, ecc.) teso ad indirizzare la politica del Governo (o della Giunta, nel caso degli Enti locali) su un determinato argomento.\n\u00c8 quindi il principale strumento dell'attivit\u00e0 di indirizzo politico degli organi rappresentativi nei confronti del potere esecutivo.\nMozione parlamentare.\nNel Senato e nella Camera la mozione parlamentare \u00e8 esaminata e votata con procedure simili a quelle dei progetti di legge (discussione in linea generale, esame degli emendamenti, dichiarazione di voto e votazione). Il Capo XXVI del Regolamento della Camera \u00e8 intitolato \"Delle mozioni e risoluzioni\" e all'art. 110 prescrive che una mozione possa essere presentata da \"un Presidente di Gruppo o dieci deputati [...] al fine di promuovere una deliberazione dell'Assemblea su un determinato argomento.\"\nMozione di sfiducia.\nUn particolare tipo di mozione \u00e8 la mozione di sfiducia. Con essa le Camere possono togliere la fiducia al Governo, facendolo decadere. Secondo l'ordinamento italiano il Governo deve godere della fiducia di entrambe le Camere: pertanto nel sistema di bicameralismo perfetto vigente in Italia basta che una sola delle Camere approvi una mozione di sfiducia per determinare le dimissioni dell'Esecutivo."}
{"id": "42825", "revid": "767487", "url": "https://it.wikipedia.org/wiki?curid=42825", "title": "Caf\u00e9 Lumi\u00e8re", "text": "Caf\u00e9 Lumi\u00e8re (\u73c8\u7432\u6642\u5149 - \"K\u014dh\u012b Jik\u014d\") \u00e8 un film del 2003 diretto da Hou Hsiao-hsien.\nPellicola di produzione giapponese, con la quale il regista taiwanese Hsiao-hsien rende omaggio a Yasujir\u014d Ozu, con diretti riferimenti al film \"Viaggio a Tokyo\" (1953).\n\u00c8 stato presentato in concorso alla 61\u00aa Mostra internazionale d'arte cinematografica di Venezia.\nTrama.\nLa scrittrice Yoko, appena rientrata a Tokyo da Taiwan, si reca alla libreria di Hajime, che conosce da molto tempo. In regalo al suo amico, fanatico delle ferrovie, ha portato un orologio da taschino appartenuto, 50 anni prima, ad un macchinista delle ferrovie di Taiwan. Nel contempo Yoko annuncia di essere incinta, ed Hajime - molto affezionato alla sua amica - resta scosso dalla notizia.\nYoko viene raggiunta dai genitori che le chiedono insistentemente notizie del padre del bambino: lei rivela che \u00e8 uno degli studenti a cui insegnava il giapponese a Taiwan.\nLa protagonista si trova a dover prendere in considerazione i nuovi aspetti della sua vita, compresa la reazione della sua famiglia e l'esistenza del bambino che porta in grembo.\nProduzione.\nPer celebrare il centenario della nascita di Yasujiro Ozu, la Shochiku aveva commissionato tre episodi a tre registi diversi: ma dopo la rinuncia degli altri due, l'episodio di Hou (scritto da Chu Tien-wen) \u00e8 diventato un lungometraggio. Il regista rende omaggio al maestro giapponese parlando di citt\u00e0 e amori incompiuti; ma evita ogni confronto diretto, e per rifletter su che cosa \u00e8 rimasto della famiglia tradizionale, mostra frammenti reticenti di vita quotidiana. Al tempo stesso cerca di scavare nei rapporti (storicamente tutt'altro che pacifici) tra Taiwan e Giappone. Il risultato \u00e8 una pellicola composta da piccole sequenze e compiaciuto minimalismo.\nAccoglienza.\nCritica.\nRotten Tomatoes riporta che il 94% di 18 critici campionati ha dato le recensioni positive di film, che ha ottenuto una media di voto di 8.1 su 10.[3]"}
{"id": "42827", "revid": "284225", "url": "https://it.wikipedia.org/wiki?curid=42827", "title": "Teorema della N\u00f6ther", "text": ""}
{"id": "42842", "revid": "916580", "url": "https://it.wikipedia.org/wiki?curid=42842", "title": "Concerto brandeburghese n. 6", "text": "Il Sesto concerto brandeburghese (BWV 1051), l'ultima composizione del ciclo strumentale di K\u00f6then, in realt\u00e0 sarebbe, a detta di molti studiosi, la pi\u00f9 antica delle sei. La strumentazione impiegata ricorda infatti uno \"stylus vetus\" caratterizzato dall'uso di due \"viole da braccio\" e da archi di registro basso, privo di strumenti \"soprani\". La partitura si riduce quindi a una sorta di sestetto, in cui le due viole da braccio svolgono il compito di strumenti solisti \"concertanti\", mentre gli altri quattro strumenti riducono la loro funzione all'accompagnamento. Il suono complessivo ne risulta vellutato e arcaico, ma la struttura contrappuntistica assai stretta non concede tregua all'ascoltatore e porta a un finale di impressionante potenza fonica. \nAncora pi\u00f9 essenziale ed etereo, il secondo tempo riduce ulteriormente la partitura a tre strumenti, trasformando il brano in un trio. In esso il violoncello contrappunta, in modo \"ostinato\", il dialogo intrecciato dai due strumenti melodici."}
{"id": "42846", "revid": "4252", "url": "https://it.wikipedia.org/wiki?curid=42846", "title": "Sistema di numerazione maya", "text": "Il sistema di numerazione usato dai Maya era vigesimale (a base venti), posizionale e comprendeva l'uso dello zero.\nI numeri erano rappresentati attraverso tre simboli, una conchiglia vuota, un puntino ed una striscia.\nA volte le cifre erano rappresentate come glifi a forma di faccia. Si pensa che questi glifi rappresentassero la divinit\u00e0 associata al numero; questo uso \u00e8 per\u00f2 raro, e testimoniato solo in alcune delle incisioni pi\u00f9 elaborate.\nAd esempio, il numero 69 \u00e8 espresso come \nIn tutti gli esempi a noi giunti di rappresentazione di grandi numeri la base moltiplicativa per il terzo livello \u00e8 360 (18\u00d720) anzich\u00e9 400 (20\u00d720). Si pensa che questo sia dovuto a motivi religiosi legati al loro calendario (360 \u00e8 un numero vicino alla durata dell'anno), mentre il rapporto tra i livelli pi\u00f9 alti riprende ad essere 20.\nLo zero.\nPer indicare un ordine numerico vuoto i Maya inventarono lo zero. Lo rappresentavano usando diversi glifi, per lo pi\u00f9 a forma di conchiglia; altre rappresentazioni del simbolo sono una spirale, un guscio vuoto o un occhio socchiuso.\nUna delle possibili cause dell'introduzione dello zero \u00e8 religiosa: per i Maya infatti la numerazione scritta aveva una grande importanza dal punto di vista del computo del tempo, e i sacerdoti avevano bisogno dello zero come segnaposto nei loro calcoli legati all'astronomia e al calendario.\nLe operazioni e l'abaco.\nPer effettuare addizioni e sottrazioni i Maya usavano un particolare tipo di abaco, nel quale le cifre erano rappresentate per unit\u00e0 o per cinquine su una tabella (\"tablero\"), simile a quella utilizzata per la moltiplicazione araba.\nL'addizione era effettuata combinando i diversi simboli:\nSe dopo l'addizione vi erano pi\u00f9 di cinque punti, se ne rimpiazzavano cinque con una linea; allo stesso modo, se si raggiungevano le quattro linee, si aggiungeva un punto nella colonna di grado pi\u00f9 alto.\nNello stesso modo si eseguiva la sottrazione, eventualmente scambiando una linea con cinque punti o un punto con quattro linee di livello pi\u00f9 basso."}
{"id": "42849", "revid": "4252", "url": "https://it.wikipedia.org/wiki?curid=42849", "title": "Sistema di numerazione cinese", "text": "Inizialmente gli antichi cinesi avevano sviluppate notazioni basate su corde e nodi, nodi bianchi per i numeri dispari, richiamanti il giorno, nodi neri per i pari, assegnati alle notti.\nA partire dal III secolo a.C. circa i Cinesi cominciano a usare 13 segni.\n1-2-3-4-5-6-7-8-9-10-100-1000-10000\nI segni cinesi per i numeri non sono cifre, ma caratteri in lingua cinese: segni/parole che esprimono sia un valore ideografico, sia un valore fonetico dei nomi cinesi dei numeri corrispondenti. Essi sono rappresentazioni grafiche dei seguenti monosillabi cinesi: \"yi\", \"er\", \"san\", \"s\u00ec\", \"wu\", \"li\u00f9\", \"qi\", \"ba\", \"jiu\", \"shi\", \"bai\", \"qian\", \"wan\".\nSegni numerici rappresentazione semplicissima a tutte lettere dei numeri corrispondenti \nEs. italiano: uno, due, tre, quattro, cinque etc.\nIn cinese poi le cifre sono rappresentate in diversi modi \nNel sistema numerico cinese nel rappresentare i numeri da 11 a 19 si usava 10 ed a destra si mettevano i numeri che al 10 si dovevano addizionare (metodo additivo)\nEsempio\n14 = 10 + 4 = (\u2020) + ( \" ) = \u2020 \"\nInvece da 20 si sperimenta un metodo moltiplicativo (gi\u00e0 usato in Mesopotamia ed Egitto) per cui 20 \u00e8 2\u00d710: il moltiplicatore della base di riferimento si mette a sinistra (e non a destra come nelle procedure additive).\nEs. 20 diventa ( = \u2020) che corrisponde a [(=) \u00d7 (\u2020)] e cio\u00e8 2\u00d710.\n21 invece diventa (= \u2020 \u2212) che corrisponde a [(=) \u00d7 (\u2020) + (\u2212)] e cio\u00e8 2\u00d710+1 \n79\u00a0564 = qi wan jiu qian wu bai li\u00f9 shi s\u00ec = (7\u00d710\u00a0000)+(9\u00d71\u00a0000)+(5\u00d7100)+(6\u00d710)+4\nIn questo modo\nSi evitavano le fastidiose ripetizioni di segni identici \nE l'uso di troppi simboli originari.\nIl principio moltiplicativo consentiva di arrivare sino a .\n10\u00a0000= yi wan = 1\u00d710\u00a0000\n100\u00a0000 = sh\u00ec wan = 10\u00d710\u00a0000\n1\u00a0000\u00a0000= yi bai wan = 1\u00d7100\u00d710\u00a0000\n10\u00a0000\u00a0000= yi qian wan = 1\u00d71000\u00d710\u00a0000\n100\u00a0000\u00a0000= yi wan wan = 1\u00d710\u00a0000\u00d710\u00a0000 \n487\u00a0390\u00a0629\ns\u00ec wan wan ba qian wan qi bai wan san sh\u00ec wan jiu wan li\u00f9 bai er sh\u00ec jiu\nMa c'erano altri modi pi\u00f9 economici ma pi\u00f9 ambigui per esprimere ad es. lo stesso numero\nyi wan s\u00ec wan ba qian qi bai san sh\u00ec jiu li\u00f9 bai er sh\u00ec jiu\n10\u00a0000 \u00d7 [(4\u00d710\u00a0000)+(8\u00d71\u00a0000)+(7\u00d71\u00a0009+(3\u00d710)+9] + (6\u00d7100)+(3\u00d710)+9 (16 segni)\nIn pratica si pu\u00f2 pensare che l'inizio di formule polinomiali sia collegabile all'esigenza di rappresentare i grandi numeri stessi. Questo per\u00f2 rendeva il sistema di notazione pi\u00f9 macchinoso e incoraggiava la scoperta di soluzioni pi\u00f9 semplici. Inoltre il calcolo era comunque demandato all'abaco e perci\u00f2 appannaggio di pochi specialisti.\nProto zero cinese e sistema posizionale.\nIn Cina durante la Dinastia Han (II secolo a.C. \u2013 III secolo d.C.) fu elaborato un ingegnoso sistema di numerazione scritta con base decimale con le nove unit\u00e0 semplici descritte ancora pittograficamente \nI II III IIII IIIII \u252c \u2565 \u2565\u252c \u2565\u2565 \nQuesto arcaico simbolismo numerico era ovviamente derivato dalle tacche su legno o su guscio di tartaruga e fu riprodotto anche sulle macchine da calcolo dei suanpan (abachi) e sulle bacchette di calcolo che, come abbiamo visto, pure erano molto utilizzate.\nSempre sotto gli Han fu scoperto il principio posizionale \nEs. 6742 = \u252c \u2565 IIII II\nPer\u00f2 rimaneva il rischio di confusione perch\u00e9 si era vincolati ad affiancare altrettante barre verticali per rappresentare unit\u00e0 di ordini consecutivi con rischi di confusione e di errori:\nEsempi:\nIIII III IIII = 434 I III III IIII = 1334. \nNel caso precedente la differenza si vede agevolmente?\nTra le altre cose forse la numerologia oltre al parallelismo greco-ebraico tra lettera e numero si basava anche su questa arcaica confusione tra numeri.\nPer rimediare si prefer\u00ec cambiare notazione:\nPer le unit\u00e0 semplici le barre non si disponevano pi\u00f9 in verticale ma in orizzontale e viceversa funzionava il loro incremento.\nEsempi:\n \u2500 \u2550 \u2261 \u2261 \u2261 \u2534 \u2567 etc.\nPoi siccome i ben noti problemi percettivi si ripresentavano nuovamente, ci fu una seconda trasformazione per cui i diversi ordini numerici venivano rappresentati in modo alternato con barre verticali (unit\u00e0, centinaia etc.) dette numeri tsung e barre orizzontali (decine, migliaia) dette numeri heng.\nEsempi:\n 522 era IIIII \u2550 II \n 76\u00a0231 era \u2565 \u2534 II \u2261 I\nAlcune ambiguit\u00e0 erano cos\u00ec eliminate ma, ugualmente la mancanza dello zero rendeva difficile distinguere notazioni del tipo 2666 o 26660 oppure 266600 etc.\nAnche qui vi fu chi lasci\u00f2 uno spazio vuoto, insufficiente per le ragioni gi\u00e0 esposte\nE vi fu anche chi utilizz\u00f2 le potenze di 10 correggendo con un'involuzione in senso moltiplicativo l'originario sistema posizionale.\nEs. 2640 diventa II \u2534 IIII \u2026 e cio\u00e8 264 \u00d710 (con 10 usato come moltiplicatore o determinativo \"decine\")\n20\u00a0064 diventa II (\u00d710\u00a0000 con relativo ideogramma) \u2534 IIII \n(2\u00d710\u00a0000)+64\nAnche in Cina nacque comunque una sorta di zero\nAlcuni computisti disposero i numeri in dei riquadri tipo tessere che forse stavano per gli ordini numerici (ad imitazione delle asticelle del suanpan ) e\nlasciavano la casella vuota (come l'insieme vuoto) per ogni unit\u00e0 che mancasse nel rispettivo ordine.\nComunque, dall'VIII secolo d.C. i dotti cinesi grazie ai monaci buddisti missionari dall'India ebbero lo zero indiano vero e proprio."}
{"id": "42853", "revid": "183483", "url": "https://it.wikipedia.org/wiki?curid=42853", "title": "Leibniz", "text": ""}
{"id": "42854", "revid": "101411", "url": "https://it.wikipedia.org/wiki?curid=42854", "title": "Euler", "text": ""}
{"id": "42855", "revid": "289247", "url": "https://it.wikipedia.org/wiki?curid=42855", "title": "Clavius", "text": ""}
{"id": "42895", "revid": "116448809", "url": "https://it.wikipedia.org/wiki?curid=42895", "title": "Dispositivo di rete", "text": " \nI dispositivi di rete, nelle telecomunicazioni e nell'informatica, sono dispositivi elettronici che nelle reti informatiche implementano a livello logico nodi di rete con funzionalit\u00e0 esclusivamente orientate a garantire funzionamento, efficienza, affidabilit\u00e0 e scalabilit\u00e0 della rete stessa.\nDescrizione generale.\nNon sono di norma elaboratori general purpose ovvero programmabili, anche se un calcolatore pu\u00f2 fornire alcune di queste funzionalit\u00e0, soprattutto ai livelli superiori del modello ISO/OSI, ma dispositivi special purpose, spesso appositamente configurabili da parte di un amministratore.\nEssendo apparati attivi, il loro funzionamento dipende da una fonte di energia, che normalmente \u00e8 l'energia elettrica, attraverso apposita alimentazione. Questo ha un impatto sulla disponibilit\u00e0 dei servizi da loro erogati, e spesso obbliga a proteggerli da interruzioni di alimentazione elettrica mediante opportuni gruppi di continuit\u00e0. Alcuni dispositivi vengono alimentati in modi diversi, ad esempio alcuni amplificatori per segnali ottici, destinati ad essere installati lungo tratte transoceaniche (es. su cavo sottomarino), vengono alimentati mediante potenza ottica inviata su una fibra ottica. Nell'elenco che segue sono indicati alcuni di questi dispositivi, organizzati sulla base del livello in cui normalmente operano:\nClassificazione.\nLivello fisico.\nSono dispositivi attivi, componenti di reti telematiche: il \"repeater\" connette fra loro due reti, mentre l'hub consente connessioni di pi\u00f9 host.\nL'appartenenza al livello 1 del modello ISO/OSI implica che il traffico si considera per bit, cio\u00e8 per semplice sequenza di stati logici uno e zero, non raggruppati in nessun modo. Operando a livello 1, inoltre, repeater e hub non gestiscono l'arbitraggio dell'accesso al mezzo trasmissivo, e lasciano che gli host collegati lo facciano tramite l'algoritmo CSMA/CD. Quindi la connessione di un host a un hub non pu\u00f2 che essere half-duplex. Operano nell'ambito del medesimo dominio di collisione, per cui il traffico di qualsiasi nodo, le collisioni ed i frame ritrasmessi vengono replicati su tutte le porte dell'hub, sottraendo quindi banda passante in egual misura ad ogni utenza della rete.\nL'hub \u00e8 un componente ormai obsoleto e viene sostituito dallo switch.\nLivello datalink.\nI due dispositivi suddetti sono molto simili e operano al livello 2 del modello OSI. Sono dispositivi \"intelligenti\" che operano mediante \"auto-apprendimento\" e sono, quindi, plug-and-play e non si limitano a replicare il segnale, ma agiscono sui frame ricevuti instradandoli verso la destinazione esatta. Mediante queste loro capacit\u00e0 essi tengono i \"domini di collisione\" separati, col vantaggio di occupare banda passante solo sulle porte effettivamente interessate dal traffico, lasciando libere le altre. Operano anche sulla gestione dei frame per cui se trovano la rete occupata utilizzano un buffer per immagazzinare i frame attendendo che la rete si liberi. Lo switch, rispetto al bridge, ha interfacce multiple per cui consente il collegamento diretto di pi\u00f9 host e fornisce prestazioni migliori grazie ad algoritmi di gestione dei frame pi\u00f9 sofisticati.\nOperando a livello 2 del modello ISO/OSI, lo switch \u00e8 in grado di identificare l'Indirizzo MAC del mittente e del destinatario del frame; lo switch dispone di una memoria volatile (MAC table), che viene riempita con le associazioni fra le porte ed i MAC osservati su di esse, in modo da poter tracciare istantaneamente le connessioni fra porte in funzione dei frame stessi. L'isolamento fra i domini di collisione permette di non impiegare il CSMA/CD, adottando la modalit\u00e0 full-duplex sulle porte e raddoppiando la banda passante aggregata delle stesse; ci\u00f2 inoltre evita la propagazione di collisioni e di frame non inerenti alla specifica porta.\nL'operativit\u00e0 a livello di frame, inoltre, permette di intervenire sulla distribuzione degli stessi; gli switch di tipo \"managed\" (gestiti) possono essere configurati in modo da supportare (ad esempio) VLAN port-based, aggregazione (802.3ad/LACP), controllo d'accesso basato sugli indirizzi MAC o su autenticazione (802.1x), STP (802.1D), RSTP (802.1w), QoS MAC-based (802.1p). Caratteristica importante di uno switch \u00e8 la sua banda passante aggregata, indicata come la capacit\u00e0 effettiva del suo hardware di gestire un determinato traffico e si esprime in bps (bit per secondo); altra caratteristica importante \u00e8 il \"forward rate\", cio\u00e8 la capacit\u00e0 di instradare frames al netto del tempo di processo, e si esprime in \"pps\" (pacchetti per secondo).\nLivello di rete.\nIl router opera al livello 3 ed oltre della gerarchia di protocolli ISO/OSI, gestendo le informazioni a livello di packet, con capacit\u00e0 di identificare mittente e destinatario logici (es. indirizzo IP). La capacit\u00e0 di operare a livello di protocollo, permette di definire configurazioni selettive come \"routing\" (instradamento), lista di controllo degli accessi basate su IP, VLAN basate su protocollo e gestione della qualit\u00e0 del servizio (prioritizzazione dei pacchetti).\nIl router, per la realt\u00e0 complessa nella quale pu\u00f2 trovarsi ad operare, pu\u00f2 impiegare protocolli di gestione del traffico di tipo evoluto, come algoritmi di routing (es. RIP, IGRP, EIGRP, OSPF, IS-IS), algoritmi di ricerca del percorso migliore e di risoluzione di errori di percorso."}
{"id": "42896", "revid": "409613", "url": "https://it.wikipedia.org/wiki?curid=42896", "title": "Bridge (informatica)", "text": "Il bridge (letteralmente \"ponte\") \u00e8 un dispositivo di rete che si colloca al livello datalink del modello ISO/OSI e che traduce da un mezzo fisico a un altro all'interno di una stessa rete locale. Esso \u00e8 quindi in grado di riconoscere, nei segnali elettrici che riceve dal mezzo trasmissivo, dei dati organizzati in strutture a pacchetto dette trame (in inglese \"frame\"), di individuare all'interno di esse l'indirizzo del nodo mittente e quello del nodo destinatario e in base a questi operare un indirizzamento delle \"trame\" tra pi\u00f9 segmenti di rete a esso interconnessi.\nFunzionamento.\nTipicamente un \"bridge\" \u00e8 munito di porte con cui \u00e8 collegato a diversi segmenti della rete locale indirizzando pacchetti tra essi. Quando riceve un frame su una porta, cerca di capire dall'indirizzo del destinatario se questi si trova nello stesso segmento del mittente oppure no. \nNel primo caso evita di inoltrare il \"frame\", in quanto presumibilmente il destinatario l'ha gi\u00e0 ricevuto per condivisione del bus di comunicazione. \nNel secondo caso, invece, il bridge inoltra la trama verso il segmento in cui si trova effettivamente il destinatario.\nSe non sa su quale segmento si trova il destinatario, il bridge inoltra il frame su tutte le porte tranne quella da cui l'ha ricevuta. Queste operazioni sono definite operazioni di filtraggio e inoltro. Nell'attraversare il bridge il pacchetto informativo subisce dunque un ritardo aggiuntivo, rispetto a quello consueto di propagazione, e dovuto ai tempi di elaborazione che il bridge opera sul pacchetto per decidere su quale segmento, quindi su quale porta di uscita, inoltrarlo.\nTabelle di indirizzi.\nPer inoltrare i frame verso i domini giusti, il bridge mantiene una tabella (chiamata tabella di forwarding) di indirizzi MAC per ciascuna porta, e in base al suo contenuto \u00e8 in grado di capire verso quale porta, e quindi quale dominio, inoltrare il frame. La tabella pu\u00f2 essere creata manualmente dall'amministratore di rete attraverso apposito software residente, oppure pu\u00f2 essere creata automaticamente tramite un meccanismo di auto-apprendimento (\"auto-learning\") tramite il traffico progressivo di pacchetti sul bridge associando porta di provenienza con l'indirizzo del mittente. Tale apprendimento pu\u00f2 essere reso ancora pi\u00f9 sofisticato ed efficiente prevedendo la cancellazione da parte del bridge stesso dell'indirizzo MAC dopo un certo periodo di tempo in cui non viene usato (\"tempo di invecchiamento\") evitando cos\u00ec l'aggiornamento manuale e problemi di scalabilit\u00e0 all'aumentare del numero di host nella rete.\nAll'accensione del Bridge le tabelle degli indirizzi (\"forwarding\") sono vuote perci\u00f2 al passaggio di un frame questo viene inoltrata su tutte le linee del Bridge (ad eccezione di quella di arrivo) eseguendo quello che viene chiamato Flooding.\nIn pratica i bridge sono sempre pi\u00f9 dispositivi plug-and-play per cui si parla di \"bridge trasparenti\".\nDomini di collisione.\nCiascun segmento di rete, collegato ad una porta di un bridge, costituisce un dominio di collisione separato. Ci\u00f2 ottimizza notevolmente le trasmissioni sulla rete locale diminuendo il numero di collisioni. Grazie a questa sua caratteristica il bridge consente di costruire una LAN di dimensioni infinite.\nInoltre se un bridge individua che su un altro segmento di rete su cui deve trasmettere esiste un problema di collisione, allora applica l'algoritmo CSMA/CD operando come un qualsiasi host della rete cio\u00e8 mediante bufferizzazione dei dati e l'invio di questi a LAN libera.\nPertanto un bridge pu\u00f2 essere usato per collegare a livello datalink due domini di collisione senza aumentare il rischio di collisioni o, viceversa, per dividere un dominio di collisione in due domini pi\u00f9 piccoli e quindi pi\u00f9 performanti.\nDifferenze bridge/switch.\nIl comportamento del bridge \u00e8 dunque simile a quello dello switch per via della capacit\u00e0 di indirizzamento, ma il suo ruolo nell'architettura di una rete \u00e8 anche simile a quello del repeater grazie alla capacit\u00e0 di inoltrare verso un altro segmento di rete.\nLa differenza fisica con lo switch \u00e8 essenzialmente nel numero di porte: un bridge possiede al massimo una decina di porte, mentre uno switch pu\u00f2 arrivare fino ad alcune centinaia nei modelli pi\u00f9 complessi. Un bridge viene quindi utilizzato per connettere diversi segmenti di rete, due rami per ogni bridge (lo switch invece connette fra di loro pi\u00f9 rami di rete) , ciascuno dei quali \u00e8 costituito potenzialmente da molti host, sostituendo il repeater, mentre uno switch viene collegato direttamente ai singoli host.\nQuesta differenza sul numero di porte ha a sua volta effetto sulla dimensione dei domini di collisione: entrambi i dispositivi riducono la dimensione dei domini di collisione, ma lo switch arriva all'estremo di ridurre una parte della rete ad un insieme di domini di collisione di dimensioni minime, al limite costituiti ciascuno da un singolo nodo. Questa situazione consente di ridurre drasticamente le collisioni, ma la contropartita \u00e8 la grande quantit\u00e0 di cavi necessari a collegare ogni singolo nodo allo switch, oppure i nodi ad alcuni hub e questi ultimi allo switch.\nAltre differenze importanti tra Switch e Bridge sono:\nPunti deboli.\nIl punto debole in una LAN \u00e8 proprio il nodo di interconnessione, in quanto se un bridge si guasta la LAN viene scollegata dal resto della rete cio\u00e8 vengono scollegati i singoli segmenti di rete ad esso collegati.\nSpanning tree.\nPer ovviare a questo inconveniente, quindi, si possono creare percorsi multipli ridondanti, ma si ricade in un altro problema perch\u00e9 i frame rischiano di seguire dei percorsi ciclici e moltiplicarsi.\nIl problema si evita con la creazione automatica di uno \"spanning tree\", cio\u00e8 di un sottogruppo della rete privo di anelli.\nGli algoritmi di spanning tree sono soliti impostare le porte dello switch o del bridge a tre differenti stati, a seconda dell'occorrenza.\nI possibili passaggi da uno stato all'altro sono i seguenti.\nShortest Path Bridging.\nIEEE 802.1aq (Shortest Path Bridging SPB) rende attivi tutti gli instradamenti possibili con molteplici a costo uguale, permette di avere reti di livello 2 molto pi\u00f9 estese, accelera i tempi di riconvergenza, e migliora l'utilizzazione di reti magliate tramite l'aumento della banda passante e della ridondanza tra i vari nodi permettendo al traffico di essere distribuito su tutti gli instradamenti possibili della rete magliata.\nRouter.\nIl router assomiglia molto a un bridge nella sua funzionalit\u00e0, ma varia lo strato di protocollo in cui opera."}
{"id": "42901", "revid": "1543377", "url": "https://it.wikipedia.org/wiki?curid=42901", "title": "Battaglia di Austerlitz", "text": "La battaglia di Austerlitz (; ; ; ), detta anche battaglia dei tre imperatori, fu l'ultima e decisiva battaglia svoltasi durante la guerra della terza coalizione, parte delle guerre napoleoniche.\nFu combattuta il 2 dicembre 1805 (11 \"frimaio\", anno XIV del CRF) nei pressi della cittadina di Austerlitz (l'attuale comune di Slavkov u Brna nella Repubblica Ceca, nelle vicinanze di Brno) tra la \"Grande Arm\u00e9e\" francese composta da circa uomini comandati dall'imperatore Napoleone Bonaparte e un'armata congiunta, formata da russi e austriaci, composta da oltre uomini comandati dal generale russo Michail Illarionovi\u010d Kutuzov, con la collaborazione del generale austriaco Franz von Weyrother che era stato l'ideatore del piano di battaglia austro-russo.\nDopo avere accerchiato e distrutto un'intera armata austriaca durante la campagna di Ulma, le forze francesi occuparono Vienna l'11 novembre 1805. Gli austriaci riuscirono a evitare ulteriori combattimenti fino all'arrivo dei rinforzi russi. Napoleone necessitava di una vittoria decisiva e, per attirare gli avversari sul terreno di battaglia da lui scelto nei pressi di Austerlitz, finse di trovarsi in difficolt\u00e0 facendo ripiegare le sue avanguardie e indebolendo deliberatamente il suo fianco destro. I generali austro-russi concentrarono la maggior parte delle forze contro la destra francese, sguarnendo pericolosamente il centro del loro fronte, che sub\u00ec il violento attacco di sorpresa del IV Corpo del Maresciallo Nicolas Jean-de-Dieu Soult. Dopo il crollo del centro nemico, i francesi poterono sbaragliare entrambi i fianchi dello schieramento nemico e costrinsero gli alleati ad una fuga disordinata, catturando migliaia di prigionieri.\nFrancia e Austria conclusero un armistizio immediato cui segu\u00ec poco dopo, il 26 dicembre, la pace di Presburgo: il trattato poneva l'Austria fuori sia dalla guerra che dalla terza coalizione, confermando la perdita austriaca dei territori in Italia a favore della Francia e in Germania a favore degli alleati tedeschi di Napoleone. La cruciale vittoria ad Austerlitz permise a Napoleone di creare la Confederazione del Reno; di conseguenza il Sacro Romano Impero cess\u00f2 di esistere nel 1806 con l'abdicazione di Francesco II dal trono imperiale.\nLa battaglia di Austerlitz rappresenta il pi\u00f9 grande successo raggiunto da Napoleone nella sua carriera militare e ha assunto una statura quasi mitica nell'epopea napoleonica: grazie alla precisa esecuzione dell'audace ma ingegnoso piano dell'imperatore, i francesi conseguirono una vittoria schiacciante. Viene spesso celebrata come il capolavoro di Napoleone per l'abilit\u00e0 di cui egli diede prova e, per i risultati raggiunti, \u00e8 stata paragonata alla battaglia di Canne, il famoso trionfo di Annibale.\nSituazione generale.\nLa campagna d'Italia del 1800 di Napoleone era culminata con la vittoria francese nella battaglia di Marengo che, sebbene non decisiva ai fini del conflitto della seconda coalizione, aveva obbligato gli austriaci ad abbandonare per la seconda volta l'Italia nell'arco di tre anni e a ritirarsi dietro il Mincio. Il 3 dicembre il generale Jean Victor Marie Moreau ottenne finalmente una vittoria decisiva sugli austriaci nella battaglia di Hohenlinden; ormai allo stremo, il 9 febbraio 1801 l'Austria si ritir\u00f2 dal conflitto con la firma del trattato di Lun\u00e9ville. Contro la Francia rimase in armi solo il Regno di Gran Bretagna (dal 1\u00ba gennaio 1801 \"Regno Unito di Gran Bretagna e Irlanda\") ma la situazione tra le due potenze divenne di stallo: la Gran Bretagna dominava i mari e precludeva a Napoleone un'invasione delle isole britanniche, ma a sua volta non disponeva di forze di terra sufficienti per insidiare il controllo francese sul continente. Alle due rivali non rest\u00f2 altro che la via dei negoziati; il 25 marzo 1802 fu quindi firmato il trattato di Amiens, che sanciva la conclusione delle ostilit\u00e0 mettendo ufficialmente fine alle guerre rivoluzionarie francesi. Per la prima volta dopo dieci anni tutta l'Europa era in pace.\nLa pace di compromesso sancita ad Amiens lasciava tuttavia scontenti entrambi i contendenti, che ben presto si accusarono reciprocamente di aver violato il trattato: da un lato, Napoleone influenz\u00f2 pesantemente le elezioni tenutesi nella Repubblica Batava, oltre a farsi eleggere (con un vero e proprio diktat) presidente della Repubblica Italiana; dall'altro, il Regno Unito era riluttante a cedere la strategica isola di Malta per restituirla ai suoi precedenti proprietari, i Cavalieri Ospitalieri, e a rinunciare alla maggior parte delle conquiste coloniali che aveva fatto fin dal 1793. La situazione si fece progressivamente insostenibile, anche perch\u00e9 Bonaparte continuava la guerra economica contro la Gran Bretagna, che aveva invece sperato in una ripresa dei suoi commerci, e inoltre aveva intrapreso una aggressiva politica di espansione coloniale che non poteva che irritare e preoccupare ulteriormente i britannici. Il 18 maggio 1803 il Regno Unito dichiar\u00f2 formalmente guerra alla Francia, dando cos\u00ec inizio alle \"guerre napoleoniche\" vere e proprie.\nInizialmente il conflitto riprese soprattutto a livello commerciale e navale, ma per la met\u00e0 del 1804 Napoleone, nel frattempo autoproclamatosi imperatore, ammass\u00f2 un'armata di oltre uomini a Boulogne-sur-Mer, denominata \"Arm\u00e9e d'Angleterre\", in vista di un'invasione delle isole britanniche. Nonostante l'ingresso in guerra contro la Gran Bretagna della Spagna, che apport\u00f2 un prezioso contributo navale, a causa di difficolt\u00e0 pratiche, dell'inferiorit\u00e0 delle navi francesi e delle modeste qualit\u00e0 dei comandanti delle squadre, il complicato piano di invasione sarebbe per\u00f2 finito in un totale fallimento: dopo aver subito perdite alla battaglia di Capo Finisterre contro la squadra dell'ammiraglio Robert Calder, l'ammiraglio Charles Villeneuve, comandante della squadra francese di Tolone che avrebbe dovuto garantire il trasporto dell'armata di invasione, si ritir\u00f2 prima a El Ferrol e quindi il 18 agosto a Cadice, dove venne bloccato dalle squadre degli ammiragli britannici Cornwallis e Calder. A questa data le operazioni navali erano ormai inutili dato che Napoleone aveva deciso il 24 agosto 1805 di abbandonare i suoi piani di sbarco in Inghilterra e, di fronte alla sempre pi\u00f9 concreta minaccia di un attacco da parte delle potenze continentali, trasferire in massa \"l'Arm\u00e9e d'Angleterre\", ridenominata \"Grande Arm\u00e9e\", da Boulogne sul fronte del Reno e del Danubio. Dopo lunghi negoziati e grazie alla mediazione del primo ministro britannico William Pitt, tra la fine del 1804 e il giugno del 1805, Regno Unito, Austria, Russia e Regno di Napoli avevano infatti dato vita alla terza coalizione antifrancese, e avevano iniziato ad ammassare le forze in vista dell'imminente conflitto.\nLe forze in campo.\n\"La Grande Arm\u00e9e\".\nL'esercito francese era stato profondamente riorganizzato durante il periodo di pace: invece di essere divise in pi\u00f9 armate indipendenti come ai tempi della rivoluzione, le truppe francesi erano ora riunite in un'unica armata sotto il diretto controllo di Napoleone; unit\u00e0 operative fondamentali erano i corpi d'armata, comandati da un Maresciallo dell'Impero o da un generale superiore, e comprendenti tutte le armi (fanteria, cavalleria e artiglieria). Ciascun corpo, la cui composizione non era mai fissa ma poteva mutare a seconda delle circostanze richieste, era quindi una sorta di esercito in miniatura, capace di agire autonomamente e di affrontare da solo un avversario, in attesa dell'arrivo di rinforzi. Un unico corpo (correttamente dislocato in una forte posizione difensiva) avrebbe potuto sopravvivere ad almeno una giornata di combattimenti senza alcun supporto, permettendo alla futura \"Grande Arm\u00e9e\" numerose opzioni strategiche e tattiche in ogni campagna. Napoleone, inoltre, aveva creato una riserva di cavalleria di unit\u00e0 organizzata in due divisioni di corazzieri, quattro di dragoni a cavallo, una di dragoni appiedati e una di cavalleria leggera, con il supporto di 24 pezzi di artiglieria.\nInizialmente questa forza, chiamata \"Arm\u00e9e d'Angleterre\", era stata concentrata da Napoleone in sei campi attorno a Boulogne per invadere l'Inghilterra. L'imperatore era cos\u00ec sicuro del successo dell'impresa che fece coniare in anticipo delle medaglie commemorative per celebrarne la conquista. Anche se alla fine non sbarcarono mai sul suolo inglese, queste forze furono ben addestrate per ogni possibile operazione militare; in un primo tempo restarono per\u00f2 inattive e la noia serpeggiava spesso tra le truppe: Napoleone previde quindi parecchie visite e condusse personalmente spettacolari parate per tenere alto il morale dei soldati.\nGli uomini a Boulogne formavano il nucleo fondamentale di quella che verr\u00e0 in seguito chiamata \"Grande Arm\u00e9e\". Al principio l'armata francese comprendeva circa uomini divisi in sette corpi d'armata con a disposizione ognuno dai 36 ai 40 cannoni, ma nel 1805 il numero degli uomini arriv\u00f2 a , ben armati e addestrati e guidati da ufficiali esperti e capaci.\nL'Armata russa.\nL'esercito imperiale russo del 1805 si rifaceva ancora ai modelli dell\"'Ancien R\u00e9gime\": non esistevano unit\u00e0 permanenti al di sopra del livello reggimentale, gli ufficiali erano tutti designati secondo le loro nobili origini senza badare alle loro reali capacit\u00e0 militari, il soldato russo era spesso maltrattato e picchiato per \"inculcargli la disciplina\"; ciononostante, la fanteria russa era considerata una delle pi\u00f9 agguerrite d'Europa. Gli alti ufficiali erano in gran parte reclutati negli ambienti aristocratici e gli incarichi di comando erano generalmente venduti al miglior offerente, a prescindere dalla sua competenza. Il sistema di rifornimenti dell'armata imperiale russa durante le campagne napoleoniche fu sempre inadeguato anche perch\u00e9 dipendeva dalla popolazione locale e dagli alleati austriaci, che fornivano circa il 70% dei rifornimenti necessari. Questo sistema cagion\u00f2 ai soldati problemi nel mantenere salute e prontezza al combattimento.\nL'Armata austriaca.\nL'arciduca Carlo, fratello dell'imperatore austriaco, inizi\u00f2 a riformare l'esercito nel 1801 togliendo potere al Consiglio di guerra di Corte (\"Hofkriegsrat\"), preposto a prendere le decisioni riguardanti le forze armate austriache. Carlo era certamente il miglior comandante austriaco ma non era molto popolare a corte e, dopo la dichiarazione di guerra austriaca alla Francia che egli non condivideva, perse ulteriormente influenza. Nuovo comandante in capo dell'esercito austriaco divenne Karl Mack von Leiberich, promotore alla vigilia della guerra delle riforme della fanteria, che prevedevano di dotare ogni reggimento di quattro battaglioni formati da quattro compagnie, al posto dei precedenti tre battaglioni di sei compagnie. Il cambiamento non fu per\u00f2 accompagnato da un'adeguata formazione degli ufficiali, deficienza che sul campo di battaglia si manifest\u00f2 in scarsa organizzazione. La cavalleria, considerata a quel tempo la migliore in Europa, fu divisa in piccole unit\u00e0 assegnate ai vari reparti di fanteria, riducendone inevitabilmente l'efficacia di fronte alla controparte francese.\nL'inizio delle ostilit\u00e0.\nA ottobre l'ammiraglio Villeneuve, sollecitato da Napoleone ad attaccare Napoli dove stava per sbarcare un corpo di spedizione anglo-russo, decise di uscire da Cadice con la sua flotta franco-spagnola al completo, ma venne intercettato il 21 ottobre 1805 e completamente sbaragliato al capo Trafalgar dall'ammiraglio Horatio Nelson che nel frattempo aveva assunto il comando delle squadre inglesi. La maggior parte delle navi venne catturata o affondata e l'ammiraglio stesso fu fatto prigioniero. La battaglia segnava una svolta decisiva nella guerra tra Francia e Gran Bretagna, suggellando il dominio britannico dei mari e annullando, per molto tempo, ogni velleit\u00e0 da parte di Napoleone di riprendere i piani di sbarco in Inghilterra.\nLe ostilit\u00e0 di terra erano state invece gi\u00e0 aperte dall'Austria l'8 settembre del 1805: un esercito austriaco sotto il generale Mack aveva attraversato l'Inn e l'11 aveva invaso la Baviera, alleata dei francesi, senza incontrare molta resistenza e attestandosi nei pressi di Ulma in attesa dell'arrivo dei russi del generale Kutuzov in lenta avanzata da est; l'esercito bavarese intanto si era ritirato a nord dietro il fiume Meno.\nNapoleone reag\u00ec rapidamente a questa minaccia. I primi reparti francesi avevano infatti gi\u00e0 lasciato Boulogne alla volta della Germania meridionale il 25 agosto. Marciando separatamente ma in maniera strettamente coordinata, sette corpi d'armata francesi piombarono inaspettatamente sulle forze di Mack da nord, aggirarono il loro fianco destro e accerchiarono l'armata austriaca, obbligandola alla resa il 20 ottobre; in due settimane, senza mai doversi impegnare in battaglie di vaste proporzioni e perdendo solo uomini, Napoleone aveva messo in rotta la principale armata austriaca, prendendo tra e prigionieri e aprendo di l\u00ec a poco a Gioacchino Murat la strada verso la capitale austriaca Vienna, gi\u00e0 dichiarata dagli austriaci \"citt\u00e0 aperta\", dove i francesi si impadronirono inoltre di fucili, 500 cannoni e di tutti i ponti sul Danubio rimasti intatti. I soldati della Grande Armata avevano completato con successo le manovre e le marce forzate pianificate da Napoleone, ma le truppe, prive di sufficienti mezzi e di materiali ed esposte alle intemperie del clima, soffrirono molte privazioni durante questa campagna; anche se in apparenza questa si era svolta con regolarit\u00e0 e senza incertezze, i reparti, sottoposti a grande pressione fisica, in parte si disorganizzarono e il disordine si diffuse nell'esercito.\nNel frattempo le truppe russe erano arrivate in forte ritardo e senza avere la possibilit\u00e0 di soccorrere sul campo le armate austriache, per cui furono costrette a battere in ritirata a nord-est in attesa di rinforzi e di potersi congiungere con le unit\u00e0 alleate superstiti. Il generale Mikhail Illarionovich Kutuzov, nominato dallo zar Alessandro I comandante in capo delle truppe russe e austriache, era arrivato nella zona delle operazioni militari gi\u00e0 il 9 settembre 1805 per raccogliere informazioni e aveva contattato subito Francesco II d'Asburgo e i suoi consiglieri per discutere la pianificazione e le questioni logistiche delle successive azioni belliche. Sotto le pressioni di Kutuzov, gli austriaci acconsentirono a fornire ai russi munizioni e armi in modo tempestivo e sufficiente. Kutuzov evidenzi\u00f2 anche gravi carenze nel piano di difesa austriaca, che defin\u00ec \u00abmolto dogmatico\u00bb. Inoltre contest\u00f2 la pretesa annessione austriaca dei territori passati recentemente sotto il controllo di Napoleone, perch\u00e9 questa annessione avrebbe, secondo lui, reso diffidente verso le forze alleate la popolazione locale. Gli austriaci respinsero comunque molte delle proposte di Kutuzov.\nNapoleone dal canto suo aveva ora bisogno di una battaglia decisiva: la situazione della \"Grande Arm\u00e9e\" rischiava infatti di diventare pericolosa in quanto le forze francesi si stavano progressivamente indebolendo a causa del logoramento della campagna ed inoltre erano ampiamente disperse per coprire tutte le direzioni, allungando eccessivamente le linee di comunicazione e dei rifornimenti: i marescialli Augereau e Ney e il generale Marmont erano impegnati ad occupare e controllare il Vorarlberg, il Tirolo e la valle della Drava e, temendo un congiungimento dell'arciduca Carlo e dell'arciduca Giovanni a sud di Vienna, l'imperatore francese aveva lasciato i corpi del maresciallo Davout e del generale Mortier a protezione della capitale. In Moravia, di fronte alle forze principali nemiche, Napoleone disponeva solo del IV Corpo del maresciallo Soult, del V Corpo del maresciallo Jean Lannes, della cavalleria del maresciallo Murat e della Guardia imperiale, mentre il I Corpo del maresciallo Bernadotte era stato distaccato a nord per sorvegliare la Boemia. Ad aggravare la posizione francese contribuiva il fatto che le intenzioni dei prussiani erano ancora sconosciute e potenzialmente ostili, mentre gli eserciti russi e austriaci erano ormai in procinto di convergere e riunirsi. Bonaparte, inoltre, non poteva allontanarsi per troppo tempo dalla Francia essendo capo assoluto di tutta la macchina amministrativa dell'impero, quindi si rese conto che per capitalizzare il successo a Ulm senza vanificarlo avrebbe dovuto costringere rapidamente la coalizione nemica a combattere per sconfiggerla in maniera decisiva.\nSul versante russo, anche il comandante in capo Kutuzov si rese conto che Napoleone aveva urgenza di dare la battaglia; cos\u00ec, invece di adottare il piano austriaco di difesa ad oltranza delle posizioni, da lui definito \u00absuicida\u00bb, decise di ritirarsi. Ordin\u00f2 al generale P\u00ebtr Ivanovi\u010d Bagration di mettersi al comando di un contingente di soldati per contenere e trattenere i francesi a Vienna, e lo incaric\u00f2 di accettare la proposta di cessate il fuoco di Gioacchino Murat in modo che l'esercito alleato potesse avere pi\u00f9 tempo per ritirarsi. In seguito si scopr\u00ec che la proposta era falsa ed era stata utilizzata per lanciare un attacco a sorpresa contro Vienna; tuttavia, Bagration fu in grado con la sua piccola retroguardia di trattenere i francesi a Hollabrunn per il tempo sufficiente a negoziare un armistizio con Murat, che acconsent\u00ec a interrompere i combattimenti convinto di trovarsi di fronte tutta l'armata russa. Bagration riusc\u00ec quindi nel suo compito, fornendo a Kutuzov pi\u00f9 tempo per ripiegare. Napoleone si rese presto conto degli errori di Murat e gli ordin\u00f2 di proseguire rapidamente; in quel momento per\u00f2 l'esercito alleato si era gi\u00e0 ritirato a Olm\u00fctz sulla riva sinistra del Danubio, facendo saltare dietro di s\u00e9 i ponti. Secondo i piani di Kutuzov, gli Alleati si sarebbero dovuti ritirare ulteriormente oltre la regione dei Carpazi, e fino in Galizia dove, afferm\u00f2 il comandante russo, \u00abio seppellir\u00f2 i francesi\u00bb.\nLa trappola di Napoleone.\nNon essendo in grado, per mancanza di forze, di proseguire verso Olm\u00fctz, Napoleone progett\u00f2 di indurre gli avversari ad attaccarlo subito mediante un inganno: simulare di essere in difficolt\u00e0 e di temere una battaglia. Dopo alcuni scontri di avanguardia sfavorevoli ai francesi, Napoleone decise di indietreggiare e di passare sulla difensiva per dare l'impressione agli alleati che il suo esercito fosse in condizioni di estrema debolezza, desideroso di trattare un armistizio per negoziare una pace; circa soldati francesi - tra le quali le forze di Soult, Lannes e Murat - furono incaricati di prendere possesso di Austerlitz e della strada per Olm\u00fctz, per attirare l'attenzione del nemico. Le forze austro-russe, che contavano circa uomini, sembravano essere in numero di gran lunga superiore e sarebbero state quindi tentate di attaccare un'armata francese in chiara inferiorit\u00e0 numerica. Tuttavia, i comandanti coalizzati non erano a conoscenza del fatto che i rinforzi di Bernadotte, Mortier e Davout si trovavano gi\u00e0 a distanza utile e che avrebbero potuto essere richiamati a marce forzate da Iglau e Vienna rispettivamente, portando il numero potenziale delle forze francesi a soldati, con conseguente sensibile riduzione della loro inferiorit\u00e0 numerica.\nL'esca di Napoleone non si limit\u00f2 a questo. Il 25 novembre, il generale Anne Jean Marie Ren\u00e9 Savary fu inviato al quartier generale alleato a Olm\u00fctz per consegnare un messaggio dell'imperatore, che esprimeva il suo desiderio di evitare una battaglia; sfruttando l'occasione, egli pot\u00e9 esaminare segretamente la situazione delle forze della coalizione. Come previsto dall'imperatore, questo atteggiamento apparentemente remissivo fu scambiato dai coalizzati per un chiaro segno di debolezza. Quando il 27, Francesco I offr\u00ec un armistizio, Napoleone espresse grande entusiasmo nell'accettarlo; lo stesso giorno, l'imperatore ordin\u00f2 a Soult di abbandonare sia Austerlitz che l'altopiano del Pratzen e, nel farlo, di creare un'impressione di confusione durante il ritiro, allo scopo di far credere al nemico che le armate francesi fossero allo sbando e indurlo a occupare le alture senza ulteriore indugio. Il giorno successivo, 28 novembre, l'imperatore francese richiese un colloquio personale con Alessandro I e ricevette la visita dell'aiutante pi\u00f9 impetuoso dello zar, il conte Dolgorukij. Il generale Louis Alexandre Andrault de Lang\u00e9ron, un \"\u00e9migr\u00e9\" messosi al servizio dell'armata imperiale russa, scrisse a proposito di quest'incontro nei suoi \"M\u00e9moires\" che: \u00abIl principe, pi\u00f9 abituato ai balli di San Pietroburgo che ai bivacchi, si sorprese quando vide uscire da un fosso, una piccola figura molto sporca e mal vestita, e gli dissero che era Napoleone, che lui ancora non conosceva\u00bb. L'incontro faceva parte della trappola architettata da Napoleone, che manifest\u00f2 volutamente in questa occasione la sua presunta ansia e le sue esitazioni, dando mostra inoltre di incertezze e timori. Dolgorukij comunic\u00f2 le condizioni dello zar, in primo luogo l'abbandono da parte dei francesi della riva sinistra del Reno, e fece altre proposte inaccettabili; Napoleone infatti rifiut\u00f2, ma al suo ritorno al campo il principe dichiar\u00f2: \u00abNapoleone tremava tutto dalla paura. Ho visto l'armata francese alla vigilia della propria sconfitta. La nostra sola avanguardia basterebbe a schiacciarli\u00bb. Dolgorukij rifer\u00ec allo zar, ribadendo ulteriormente al sovrano la generale impressione di disfacimento del morale e della combattivit\u00e0 delle truppe francesi.\nLa macchinazione ebbe successo. Molti degli ufficiali alleati, tra cui gli aiutanti dello zar e il capo di stato maggiore austriaco Franz von Weyrother, considerando con eccessivo ottimismo la situazione apparentemente favorevole, sostennero fortemente l'idea di attaccare subito i francesi senza attendere ulteriori rinforzi, facendo vacillare la pi\u00f9 prudente opinione di Alessandro. Nonostante i perduranti dubbi e le resistenze del generale Kutuzov, il suo piano di ritirarsi fino alla regione dei Carpazi fu respinto e le forze alleate caddero nella trappola di Napoleone.\nTerreno.\nLa battaglia ebbe luogo a circa dieci chilometri a sud-est di Brno, tra questa citt\u00e0 e Austerlitz (l'odierna Slavkov u Brna) in quella che oggi \u00e8 la Repubblica Ceca. La parte settentrionale del campo di battaglia \u00e8 dominata dalla collina di Santon, alta 210 metri, e dai 270 metri di altezza della collina di \u017dur\u00e1\u0148 che sar\u00e0 per la maggior parte della durata della battaglia sede del quartier generale di Napoleone; entrambe le alture si affacciano sulla strada di importanza strategica vitale tra Olomouc (Olm\u00fctz in tedesco e nella maggioranza delle fonti) e Brno (o Br\u00fcnn), che correva su un asse est-ovest. A ovest di queste due colline sorge oggi come allora il villaggio di Bed\u0159ichovice, e tra le colline scorre verso sud il torrente Bosenitz (\"Roketnice\") per incontrarsi quindi con il torrente Goldbach (\"\u0158\u00ed\u010dka\"); quest'ultimo scorre tra i villaggi di Kobylnice, Sokolnice e Telnice.\nIl campo di battaglia di Austerlitz \u00e8 un grande rettangolo di circa 120\u00a0km\u00b2. Le strade da Olm\u00fctz e da Vienna per Brno lo delimitano a nord e a ovest rispettivamente. A sud degli stagni, probabilmente ghiacciati quel giorno, e dei campi paludosi chiudevano il campo di battaglia. L'altopiano di Pratzen, al centro, domina tutto il territorio elevandosi per 10-12 metri, ed \u00e8 stretto tra i torrenti Littawa e Goldbach, che formano tra loro una \"V\". Austerlitz si trova circa 5\u00a0km a est del Pratzen sulle rive della Littawa. La neve ancora poco spessa rendeva scivolosi i dislivelli. Napoleone studi\u00f2 a lungo il campo di battaglia che aveva scelto e, durante uno dei suoi sopralluoghi, si rivolse ai suoi generali dichiarando: \u00abSignori, esaminate con attenzione questo terreno, sta per diventare un campo di battaglia; ognuno di voi avr\u00e0 un ruolo da svolgere su di esso\u00bb.\nPreparazione della battaglia.\nL'ordine di battaglia.\nNapoleone poteva inizialmente schierare per l'imminente battaglia circa uomini e 139/157 cannoni, anche se circa soldati del III Corpo del generale Davout erano ancora molto pi\u00f9 a sud, provenienti a marce forzate da Vienna. Il suo capo di stato maggiore era il maresciallo Louis Alexandre Berthier e il generale di divisione Nicolas Marie Songis des Courbons aveva il comando dell'artiglieria. Gli eserciti di Russia e Austria erano rispettivamente sotto il comando nominale dello zar Alessandro I e dell'imperatore Francesco II, tuttavia il reale comando sul campo era affidato al generale Michail Kutuzov, che aveva sotto di s\u00e9 anche il tenente generale principe Giovanni I Giuseppe del Liechtenstein alla testa delle forze austriache. L'esercito coalizzato poteva contare su almeno soldati (il 70% dei quali russo) e su 278/318 cannoni.\nL'esercito francese rimaneva quindi sensibilmente inferiore di numero e questo costituiva una preoccupazione per Napoleone: in una lettera scritta al ministro degli Affari Esteri Charles-Maurice de Talleyrand-P\u00e9rigord, gli chiese di non rivelare a nessuno della imminente battaglia, perch\u00e9 non voleva turbare l'imperatrice Giuseppina di Beauharnais. Secondo Frederick C. Schneid, la preoccupazione principale di Napoleone era trovare il modo di spiegare alla consorte un'eventuale sconfitta dell'esercito francese.\nIl piano e lo schieramento alleato.\nIl 1\u00ba dicembre si riun\u00ec un consiglio austro-russo per discutere i piani in vista dell'imminente battaglia. La maggior parte degli strateghi aveva due obiettivi fondamentali in mente: prendere contatto immediato col nemico e assicurarsi il controllo del fianco meridionale, che garantiva la tenuta delle comunicazioni con Vienna. Sebbene lo zar e il suo entourage facessero forti pressioni per entrare al pi\u00f9 presto in battaglia, Francesco II si manteneva pi\u00f9 cauto, sostenuto in questa posizione anche da Kutuzov, che avrebbe voluto attendere l'arrivo dell'arciduca Carlo; questi, appena partito dall'Italia, era l'unico che secondo il russo poteva misurarsi con Napoleone, avendolo gi\u00e0 incontrato molte volte in passato. Tuttavia i nobili russi e i comandanti austriaci, ansiosi di ingaggiare uno scontro che sembrava annunciarsi decisivo, riuscirono a far prevalere il proprio punto di vista: lo zar priv\u00f2 quindi bruscamente Kutuzov del suo ruolo di comando, affidandolo al capo di stato maggiore austriaco Franz von Weyrother e i coalizzati adottarono il suo piano. Questo prevedeva un'azione principale contro il fianco destro francese che, complici le ingannevoli manovre di Napoleone, si credeva essere poco difeso, e attacchi diversivi contro l'ala sinistra. Weyrother schier\u00f2 il grosso delle truppe in quattro colonne, sotto il comando formale di Friedrich Wilhelm von Buxhoeveden (o Buxhowden): queste avrebbero dovuto scendere dalla loro posizione sul Pratzen, attaccare la destra francese respingendola oltre il torrente Goldbach, e avanzare fino alle retrovie dell'esercito nemico nei pressi di Tures, quindi assaltare la posizione nemica sullo \u017dur\u00e1\u0148-Santon in direzione di Brno. La Guardia imperiale russa sarebbe stata tenuta di riserva, mentre le truppe russe guidate dal generale Bagration furono incaricate di tenere la posizione a nord di Austerlitz, allo scopo di proteggere la destra alleata fino a quando il resto dello schieramento non avesse impegnato la retroguardia francese. A questo punto avrebbero dovuto unirsi all'attacco generale, assieme alla cavalleria del principe del Liechtenstein.\nIl piano e lo schieramento francese.\nCome gi\u00e0 accennato, Napoleone necessitava che le forze alleate lo attaccassero e, per indurle all'azione, indebol\u00ec deliberatamente il suo fianco destro. Il 28 novembre ebbe un incontro presso il quartier generale imperiale con i suoi marescialli, che lo informarono dei loro timori circa l'imminente battaglia. Tuttavia, l'imperatore ignor\u00f2 il suggerimento di Soult e Murat di una ritirata.\nIl piano di Napoleone prevedeva che i coalizzati avrebbero impiegato la maggior parte delle truppe per aggirare il suo fianco destro, al fine di tagliare le linee di comunicazione con Vienna; come risultato, il loro centro e il loro fianco sinistro sarebbero rimasti esposti e vulnerabili. Per incoraggiare gli austro-russi a muoversi secondo i suoi piani, Napoleone ordin\u00f2 che venisse abbandonata la posizione strategica sul Pratzen, mettendo da parte la prudenza pur di fingere meglio la debolezza delle sue forze. Nel frattempo, la forza principale di Napoleone sarebbe rimasta nascosta nella pianura di fronte l'altopiano, che garantiva una posizione coperta rispetto agli osservatori nemici. Sempre secondo il piano, le truppe francesi avrebbero contrattaccato investendo il fronte nemico per tagliarne in due lo schieramento, riconquistando l'altopiano del Pratzen. Dalle colline, avrebbero quindi lanciato un assalto decisivo al fronte centrale degli austro-russi; sbaragliatolo, avrebbero quindi aggirato le forze nemiche dalle retrovie.\nLa spinta sul Pratzen sarebbe stata condotta da soldati del IV Corpo di Soult. Il terreno dove il IV Corpo si era posizionato era ammantato da una fitta nebbia durante la fase iniziale della battaglia; la buona riuscita del piano di Napoleone dipendeva dalla persistenza della nebbia: le truppe, infatti, sarebbero state scoperte prematuramente se la nebbia si fosse dissipata troppo presto mentre, se si fosse alzata troppo tardi, sarebbe stato impossibile determinare quando le truppe nemiche avrebbero lasciato il Pratzen, impedendogli di sincronizzare correttamente l'offensiva.\nNel frattempo, per sostenere il suo debole fianco destro, il 30 novembre l'imperatore ordin\u00f2 al III Corpo di Davout di lasciare Vienna e raggiungerlo a marce forzate e di unirsi agli uomini del generale Claude Juste Alexandre Legrand, che dovevano tenere l'estremo fianco meridionale dell'armata e sopportare l'urto principale dell'attacco coalizzato: Davout aveva dunque 48 ore per coprire oltre 110 chilometri e il suo arrivo tempestivo era fondamentale nel determinare il successo del piano francese. Infatti, la disposizione di Napoleone sul fianco destro era molto rischiosa, in quanto i francesi avevano solo un velo di truppe a presidiarlo. Tuttavia, secondo Napoleone il rischio era calcolato perch\u00e9 Davout era uno dei suoi migliori marescialli, la posizione del fianco destro era protetta da un complicato sistema di corsi d'acqua e stagni e, infine, i francesi avevano gi\u00e0 disposto una linea secondaria di ritirata attraverso Brno. Il I Corpo del generale Jean-Baptiste Jules Bernadotte fu posizionato dietro il Santon, mentre i granatieri del generale Nicolas Charles Oudinot e la Guardia Imperiale sarebbero rimasti di riserva, pronti a sostenere il fianco meridionale in caso di necessit\u00e0 e partecipare alla presa del Pratzen aggirando il nemico. Il V Corpo del generale Lannes, contrapposto alle truppe russe di Bagration, avrebbe presidiato il settore settentrionale del campo di battaglia, dove si trovava il Santon e la nuova linea di comunicazione verso Brno; la cavalleria di Murat, alla sua destra, avrebbe mantenuto il collegamento tra il V Corpo e Soult.\nEntro la mattina del 1\u00ba dicembre 1805 l'esercito austro-russo, imitato da quello francese, si era spostato verso sud, esattamente come previsto da Napoleone: durante il pomeriggio della stessa giornata, mentre le due armate si riposavano presso i loro bivacchi, Napoleone con alcuni ufficiali e venti combattenti della Guardia fece un rapido giro di perlustrazione tra le due linee, quindi sal\u00ec sul Santon per ritornare al suo bivacco dietro la \u017dur\u00e1\u0148. Era quasi buio, ma fu in grado di distinguere le linee del nemico che dal Pratzen si allungavano a sud, verso i laghi di \"Aujezt\", indicandogli chiaramente che intendevano aggirare i francesi sulla loro destra. Da quel momento l'imperatore fu sicuro che il nemico si stesse comportando secondo i suoi piani e pare che, esultante, esclam\u00f2:\nL'unica residua ansiet\u00e0 era rappresentata dalla perdurante assenza di Davout, ma egli era fiducioso del suo prossimo arrivo anche perch\u00e9 lo aveva raggiunto la notizia che la prima avanguardia del maresciallo si trovava gi\u00e0 a poche miglia dal Goldbach.\nLa battaglia.\nLa battaglia di Austerlitz fu combattuta su tre fronti principali, separati ma strettamente correlati. Sul fronte meridionale l'ala sinistra russa affront\u00f2 la destra francese per l'attraversamento del fiume Goldbach. Al centro due divisioni del corpo d'armata di Soult investirono sul Pratzen la 4\u00aa colonna coalizzata agli ordini del generale Michail Andreevi\u010d Miloradovi\u010d e del feldmaresciallo Johann Kollowrat. A nord, l'avanguardia russa di Bagration, il reggimento di ulani del granduca Konstantin Pavlovi\u010d Romanov e la cavalleria del principe del Liechtenstein si scontrarono con le forze di Lannes, Bernadotte e con la Guardia imperiale.\nLo scontro sul Goldbach.\nIl piano di Weyrother prevedeva che fossero i russi a rompere gli indugi attaccando il fianco destro, che Napoleone aveva lasciato ad arte in condizioni di inferiorit\u00e0. Alle 07:00, poco dopo l'alba, la 1\u00aa colonna, costituita da un'avanguardia agli ordini del generale Michael von Kienmayer e da una forza principale sotto il generale Dmitrij Sergeevi\u010d Dochturov, si mosse dal Pratzen con l'intento di assediare il villaggio di Telnice e quindi marciare verso il bosco di Turas in vista dell'assalto finale.\nGli austro-russi avevano concentrato la gran parte dei loro uomini per fronteggiare l'ala destra napoleonica, ma la tabella di marcia prevista da Weyrother si dimostr\u00f2 presto troppo ottimistica per le reali capacit\u00e0 di movimento dell'esercito coalizzato; essendo inoltre stato previsto che molte colonne seguissero lo stesso percorso, ne risult\u00f2 che queste si ostacolarono spesso a vicenda anche a causa del terreno, che non offriva il necessario spazio di manovra. In pi\u00f9 i dislocamenti dei reparti si rivelarono a volte errati e mal sincronizzati: la cavalleria del principe del Liechtenstein, ad esempio, che si trovava inizialmente sul fianco sinistro, avrebbe dovuto essere collocata sul fianco destro e nella fase di ridispiegamento incontr\u00f2 e rallent\u00f2 parte della seconda colonna di fanteria di Lang\u00e9ron in avanzata verso la destra francese, mentre le colonne del generale russo Ignacy Przybyszewski e quelle dell'austriaco Kollowrat, nel contempo, si erano urtate. Per ironia della sorte questi ritardi rischiarono in pi\u00f9 di un'occasione di compromettere i piani di Napoleone.\nLa battaglia ebbe inizio attorno alle 08:00, quando la 1\u00aa colonna austro-russa attacc\u00f2 il villaggio di Telnice che era difeso dal 3\u00ba Reggimento di linea dipendente dal maresciallo Soult. Questo settore del campo di battaglia testimoni\u00f2 subito una pesante azione, con feroci attacchi dei coalizzati che alla fine costrinsero i francesi ad abbandonare la cittadina e, poi, a retrocedere fin sull'altro lato del Goldbach. Impantanati sulle rive del fiume, i francesi furono soccorsi dalle avanguardie del corpo di Davout, appena giunte: queste lanciarono un contrattacco che riconquist\u00f2 Telnice, ma subirono a loro volta una decisa carica degli ussari e, in ultimo, furono costrette a lasciare l'abitato in mano ai nemici. Riorganizzatisi, gli austro-russi intrapresero una serie di puntate fuori da Telnice, facilmente rintuzzate dall'artiglieria francese. A poco a poco, comunque, le colonne del generale Kutuzov cominciarono a investire tutta la destra francese, anche se la scarsa velocit\u00e0 di manovra aveva permesso ai francesi di contenere con successo i primi attacchi.\nLa lotta fu simile anche attorno al villaggio di Sokolnice, difeso dal 26\u00ba Reggimento leggero dei Cacciatori Corsi e di quelli del Po, forse la zona pi\u00f9 contesa sul campo di battaglia e che sarebbe passata di mano pi\u00f9 volte nel corso della giornata. Gli iniziali assalti dei coalizzati furono infruttuosi e il generale Lang\u00e9ron ordin\u00f2 il bombardamento del villaggio: il micidiale cannoneggiamento costrinse i francesi ad abbandonarlo e, pi\u00f9 o meno nello stesso momento, la terza colonna attacc\u00f2 il castello di Sokolnice. I francesi contrattaccarono e riconquistarono il paese, ma un pronto intervento di truppe nemiche li ricacci\u00f2 nuovamente; gli scontri in quest'area cessarono solo quando Sokolnice fu ripresa dalla divisione del generale Louis Friant, parte del III Corpo, che la liber\u00f2 dai russi posti a difesa. Tutto andava secondo i piani di Napoleone: pi\u00f9 incerta fosse rimasta la lotta sul Goldbach, pi\u00f9 riserve i comandanti alleati avrebbero dovuto impegnarvi a detrimento di altri settori del fronte.\nDopo la rioccupazione di Sokolnice, i combattimenti in quest'area raggiunsero una situazione di stallo. Le forze austro-russe, pur in superiorit\u00e0 numerica, non furono in grado di respingere i francesi per aprirsi la strada attraverso il Goldbach, con la conseguenza che l'attacco principale coalizzato si arrest\u00f2. Mentre gli austro-russi attaccavano il fianco destro francese, la 4\u00aa colonna di Kutuzov manteneva la sua posizione sul Pratzen, rimanendo immobile. Proprio come Napoleone, il generale russo aveva compreso l'importanza dell'altopiano e aveva deciso di proteggere la posizione. Ma lo zar, di parere opposto, ordin\u00f2 che la colonna si muovesse; a questo punto Kutuzov abbandon\u00f2 definitivamente ogni residua velleit\u00e0 di comando generale dell'armata dei coalizzati, decisione che la precipit\u00f2 nell'incertezza e nella confusione segnandone la sconfitta.\nL'assalto al Pratzen.\nNegli stessi istanti in cui era cominciato l'attacco a Telnice la nebbia si dirad\u00f2. Le ultime due settimane prima della battaglia erano state caratterizzate da un cielo costantemente coperto, spesso accompagnato da nebbia fitta; la mattina del 2 dicembre il sole sbuc\u00f2 finalmente dalle nubi, spazzando via la foschia che aveva fino a quel momento celato il campo di battaglia e permettendo a Napoleone di osservare un grande numero di truppe nemiche che scendevano dal Pratzen. A questo punto, secondo i resoconti, l'imperatore rivolgendosi ai suoi aiutanti sullo \u017dur\u00e1\u0148 li invit\u00f2 ad ammirare \"le soleil d'Austerlitz\" (\"il sole di Austerlitz\"), quindi arring\u00f2 le sue truppe:\nAlle 08:45 Napoleone discusse personalmente con il maresciallo Soult, che aveva convocato al suo quartier generale, i dettagli tattici dell'assalto al Pratzen da cui si attendeva una svolta decisiva della battaglia; appreso dall'alto ufficiale che le sue truppe avrebbero impiegato circa venti minuti per raggiungere la sommit\u00e0 della collina, l'imperatore decise di attendere ancora un quarto d'ora prima di sferrare l'attacco, in modo da lasciare tempo alle colonne nemiche di continuare la loro incauta manovra verso la sua ala destra, che sguarniva pericolosamente il loro schieramento centrale. Le divisioni francesi del IV Corpo d'armata, comandate dai generali Dominique-Joseph Ren\u00e9 Vandamme e Louis Charles Vincent Le Blond de Saint-Hilaire, erano raggruppate nella vallata del Goldbach tra i villaggi di Puntowitz e Jirschikowotz, nascoste dalla nebbia. Il nemico sembrava ignorare la loro presenza sul fianco delle colonne austro-russe, che anche Napoleone dallo \u017dur\u00e1\u0148 poteva vedere discendere dal Pratzen e marciare verso Sokolnice e Telnice. Alle 09:00, assicuratosi che i reparti di Kollowrat e Miloradovi\u010d avessero evacuato il Pratzen, l'imperatore diede ordine al maresciallo Soult di muovere le sue truppe, aggiungendo: \u00abUn colpo secco e la guerra \u00e8 finita!\u00bb.\nMentre Soult si dirigeva verso il fondo della vallata per prendere il comando del IV Corpo, l'imperatore parl\u00f2 ancora con grande ottimismo ai suoi luogotenenti: il piano era riuscito e gli austro-russi stavano per subire una sconfitta decisiva. Nel frattempo i soldati francesi delle due divisioni di riserva del IV corpo iniziarono l'avanzata in massa sul lieve pendio del Pratzen, senza trovare alcuna opposizione: sulla sinistra marciava la divisione del generale Vandamme, affiancata a destra da quella del generale Saint Hilaire. Le truppe francesi entrarono in battaglia tutte insieme, sbucando dalla foschia residua, e colsero completamente di sorpresa l'attonito zar e l'intero suo seguito al quartier generale russo. Il generale Kutuzov e il suo stato maggiore, posizionati vicino al borgo di Krzenowitz, videro comparire all'improvviso le colonne francesi ad appena poche centinaia di metri e, dopo un momento di panico e confusione, compresero il grave pericolo. Il centro dello schieramento austro-russo era del tutto sguarnito e del varco stavano approfittando le forze del IV Corpo, avanzate rapidamente sul Pratzen per spezzare in due l'esercito coalizzato.\nLe colonne austro-russe del generale Michail Miloradovi\u010d e del generale Johann Kollowrat, che stavano discendendo dal Pratzen per raggiungere gli altri reparti impegnati nella manovra aggirante, furono quindi subito fermate e fu loro ordinato di tornare indietro per affrontare la grave minaccia. Mentre la colonna russa cercava di rioccupare il terreno da poco abbandonato, ben presto la situazione evolse in modo rovinoso per i coalizzati. I soldati del generale Saint Hilaire attaccarono alla baionetta, sbaragliarono le deboli difese presenti e catturarono le batterie dell'artiglieria russa. Anche le truppe della colonna del generale Miloradovi\u010d, ritornate indietro, furono sconfitte in poco pi\u00f9 di un'ora: i francesi distrussero gran parte di questa unit\u00e0. Nel frattempo per\u00f2, gli uomini della seconda colonna, per lo pi\u00f9 soldati austriaci inesperti, si unirono alla lotta scontrandosi anch'essi contro quella che era considerata una delle migliori forze combattenti dell'esercito francese, costringendola con la forza del numero a ritirarsi lungo i fianchi dell'altopiano. Tuttavia gli uomini di St. Hilaire, pur a corto di munizioni, si riorganizzarono e passarono al contrattacco alla baionetta scacciando gli alleati dal Pratzen, conquistando facilmente il villaggio eponimo. Pi\u00f9 a nord, sulla sinistra, la divisione del generale Vandamme avanz\u00f2 con rapidit\u00e0 in una zona chiamata \"Star\u00e9 Vinohrady\" (\"Antiche Vigne\"), respinse con una serie di piccole scaramucce alcuni battaglioni russi e avanz\u00f2 sul margine settentrionale dell'altipiano mettendo in fuga i reparti alleati presenti.\nIl maresciallo Soult coordin\u00f2 accuratamente la manovra delle sue truppe: fece portare avanti alcune batterie di artiglieria che inflissero gravi perdite ai reparti austriaci del generale Kollowrat schierati davanti alle posizioni del generale Saint-Hilaire, mentre i soldati francesi del generale Vandamme completarono il successo con la precisione del fuoco e con una serie di cariche alla baionetta che costrinsero alla fuga i reparti russi; altri cannoni nemici vennero catturati. La battaglia stava evolvendo ormai in modo nettamente favorevole ai francesi, ma non era ancora finita. Napoleone ordin\u00f2 al I Corpo di Bernadotte di sostenere la sinistra di Vandamme e trasfer\u00ec il suo centro di comando dalla collina dello \u017dur\u00e1\u0148 alla Cappella di S. Antonio sul Pratzen, spostandosi con la sua Guardia. La disperata situazione degli alleati fu confermata dalla decisione di impiegare la Guardia imperiale russa; il granduca Costantino, fratello dello zar Alessandro e al comando della Guardia, contrattacc\u00f2 nel settore dove era schierata la divisione di Vandamme che si trov\u00f2 in grande difficolt\u00e0; in questa fase i francesi persero l'unico vessillo di tutta la battaglia (quello di un battaglione del 4\u00ba Reggimento di linea). Percepito il momento critico, Napoleone ordin\u00f2 alla cavalleria pesante della sua Guardia di farsi avanti: questi uomini, agli ordini di Jean Rapp, ebbero la meglio sulla Guardia russa, ma con entrambe le parti che riversavano nella mischia grandi masse di cavalleria lo scontro divenne confuso e disordinato.\nNonostante i russi conservassero ancora un relativo vantaggio numerico, ben presto i rapporti di forza si invertirono non appena la 2\u00aa divisione del I corpo di Bernadotte, agli ordini di Jean-Baptiste Drouet d'Erlon, irruppe sul fianco dell'azione permettendo alla cavalleria leggera francese di rifugiarsi dietro le proprie linee. L'artiglieria a cavallo della Guardia inflisse quindi pesanti perdite alla cavalleria e ai fucilieri russi. Priva della protezione della cavalleria, la fanteria russa ruppe le linee e cominci\u00f2 a ritirarsi in disordine verso K\u0159enovice e Austerlitz, incalzata dalla rinvigorita cavalleria francese per circa un quarto di miglio. Le colonne di Lang\u00e9ron e di Ignacy Przybyszewski cercarono di ritirarsi lungo la parte settentrionale del Goldbach ma la cavalleria francese part\u00ec all'inseguimento dei fuggitivi, catturandone la maggior parte tra cui il generale Przybyszewski stesso.\nAlle ore 13:00 la vittoria francese sul Pratzen era completa, il maresciallo Soult aveva eseguito la sua missione, le truppe del IV corpo d'armata occupavano saldamente l'altipiano e, posizionate nel mezzo delle linee nemiche, avevano frazionato in due parti lo schieramento austro-russo, disgregando inoltre il comando supremo alleato: lo zar era stato separato dal suo stato maggiore e per il resto della battaglia sarebbe rimasto una figura isolata, mentre Kutuzov fu coinvolto in una serie di singoli combattimenti senza pi\u00f9 riuscire ad avere alcuna influenza sulla direzione generale della battaglia. Con il centro sbaragliato, le due ali della coalizione furono tagliate fuori e, poco dopo, incominciarono a ritirarsi fino a fuggire disordinatamente.\nI feriti e morenti furono accatastati nelle stalle e nelle chiese. Kutuzov fece affiggere presso gli ingressi un cartello scritto in francese: \u00abJe recommande ces malheureux \u00e0 la g\u00e9n\u00e9rosit\u00e9 de l'Empereur Napol\u00e9on et \u00e0 l'humanit\u00e9 de ses braves soldats\u00bb (\"Raccomando questi infelici alla generosit\u00e0 dell'Imperatore Napoleone e all'umanit\u00e0 dei suoi coraggiosi soldati\").\nNel frattempo lo zar era ormai gi\u00e0 fuggito verso est, mentre lo stesso Kutuzov, seriamente ferito, fu costretto a ritirarsi mettendosi in salvo presso un'unit\u00e0 austriaca, non prima di aver visto morire davanti ai suoi occhi uno dei suoi generi, Ferdinand von Tiesenhausen.\nGli scontri al nord.\nI piani precisi di Napoleone riguardo al settore settentrionale del campo di battaglia non sono ancora del tutto chiari agli storici moderni: questi furono comunicati oralmente ai suoi marescialli la mattina stessa della battaglia e non ne esistono dettagliate versioni scritte. Certo che Soult non avrebbe incontrato grande resistenza sul Pratzen, l'imperatore si limit\u00f2 a posizionare le truppe di Lannes di fronte ai reparti di Bagration sulla strada per Olm\u00fctz, mentre Murat si schier\u00f2 pi\u00f9 a sud per mantenere il collegamento con Soult e Bernadotte; la Guardia imperiale rimase in riserva. Se \u00e8 evidente che il compito di Lannes era quello di trattenere Bagration lontano dal Pratzen, non \u00e8 chiaro invece se successivamente Napoleone intendesse attaccarlo in forze servendosi del concorso delle truppe di Bernadotte o se l'imperatore volesse limitarsi solo a contenerlo. Mentre i piani di Napoleone in questo settore non erano stati dettagliatamente predisposti, i coalizzati avevano al contrario minuziosamente stabilito i loro progetti tattici: secondo i piani di Weyrother, Bagration avrebbe dovuto prendere posizione a ovest della collina del Santon, mentre Liechtenstein gli avrebbe protetto il fianco provvedendo poi a occupare lo \u017dur\u00e1\u0148 con l'artiglieria a cavallo. L'ala destra alleata avrebbe quindi dovuto attendere il successo delle quattro colonne in movimento dal Pratzen e solo quando queste avessero completato la manovra di aggiramento, risalendo verso \u0160lapanice, si sarebbe dovuta muovere per sbaragliare definitivamente le truppe francesi.\nIl fronte settentrionale della battaglia rimase tranquillo fin verso le 10:00 quando, durante una breve tregua al centro, la Guardia russa avanz\u00f2 su Blasowitz; Lannes spost\u00f2 quindi due divisioni agli ordini del generale Marie-Fran\u00e7ois Auguste de Caffarelli du Falga per respingere Bagration verso nord e permettere alla cavalleria di Murat di incunearsi nel varco cos\u00ec creato nella linea nemica. A questo punto la cavalleria di Liechtenstein, finalmente in arrivo dal fianco meridionale, e parte di quella della Guardia russa entrarono in azione contro la fanteria francese disposta a quadrato e a sua volta assistita dalla cavalleria di Fran\u00e7ois \u00c9tienne Kellermann; questi, con una manovra di finta ritirata, attir\u00f2 il 3\u00ba reggimento di ulani del granduca Costantino, agli ordini del generale M\u00fcller-Zakomelsky, sotto il tiro dei fucilieri francesi, che annientarono il reparto nemico con le loro scariche di fucileria facendone prigioniero il comandante. Visto l'infausto esito di queste cariche, Bagration port\u00f2 avanti circa quaranta cannoni e cominci\u00f2 un duro cannoneggiamento da ambo le parti che si concluse attorno alle 10:30.\nA questo punto cominciarono ad arrivare le notizie dell'andamento dello scontro sul Pratzen e, nonostante gli ordini fossero di attendere il successo degli alleati a sud prima di muoversi, Bagration prese l'iniziativa di attaccare. Anche se non \u00e8 chiaro quanto conoscesse della drammatica situazione degli alleati in quei momenti, aggredendo i corpi di Lannes e di Murat il generale russo sperava probabilmente di costringere i francesi a spostare forze dalla loro destra e dal centro per respingere il suo attacco, alleggerendo la pressione sull'altopiano. Bagration, continuando a mantenere il possesso di Holubice per non farsi aggirare sul fianco destro, lanci\u00f2 quindi incursioni a nord sulla strada per Brno e attorno al Santon.\nI primi a gettarsi nella mischia furono i cavalieri cosacchi e gli ussari della Guardia che caricarono a nord del Santon, creando un iniziale scompiglio prima di essere falcidiati dalle batterie francesi posizionate sulla collina e poi dispersi dal contrattacco della fanteria di Lannes e della cavalleria a supporto, che causarono loro ulteriori gravi perdite. L'avanzata delle colonne francesi costrinse quindi Bagration a ritirarsi in buon ordine su Rous\u00ednov dove stabil\u00ec la sua nuova posizione. Nel frattempo Liechtenstein, determinato a fermare l'avanzata della fanteria di Caffarelli, caric\u00f2 la cavalleria leggera di Kellermann con un pesante attacco di corazzieri, ussari e dragoni, forte di circa uomini. La cavalleria francese resistette inizialmente agli attacchi ma, una volta chiaro che il numero di nemici era troppo grande, fu costretta a trovare rifugio dietro la propria fanteria. Gli uomini di Caffarelli respinsero tre attacchi in successione, dando il tempo a Murat di inviare nella mischia due divisioni di corazzieri (una comandata da d'Hautpoul e l'altra da \u00c9tienne Marie Antoine Champion de Nansouty) che, pur in inferiorit\u00e0 numerica in un rapporto di quasi due a uno, sbaragliarono le linee della cavalleria russa. La mischia conseguente fu lunga e accanita, ma alla fine i francesi prevalsero. Lannes guid\u00f2 quindi il suo V Corpo contro gli uomini di Bagration e dopo duri combattimenti riusc\u00ec a metter il pur abile comandante russo fuori combattimento. Egli avrebbe voluto continuare a inseguirlo perch\u00e9 Bagration conservava ancora una forza ragguardevole e potenzialmente pericolosa, ma Murat, che aveva il comando di questo settore del campo di battaglia, fu di diverso avviso. In seguito giustific\u00f2 cos\u00ec la propria decisione:\nLa preoccupazione di Murat era di conservare il controllo delle vie di comunicazione da Olm\u00fctz attraverso Austerlitz per Brno e di non allontanarsi troppo dal teatro della battaglia per garantire a Napoleone rinforzi immediati in caso di bisogno.\nEpilogo.\nDopo essersi assicurato il controllo del Pratzen e aver compreso che sul fronte settentrionale Bagration si era ormai allontanato troppo verso est per essere rapidamente intercettato e distrutto, Napoleone si rese conto che il suo piano originale, che prevedeva un grande accerchiamento di tutta l'armata alleata, non era pi\u00f9 realizzabile: la sua attenzione si rivolse quindi verso l'estremit\u00e0 meridionale del campo di battaglia in cui i francesi e gli alleati erano ancora in lotta per il possesso di Sokolnice e Telnice. Al I Corpo di Bernadotte, che fino a quel momento non aveva contribuito molto attivamente alla battaglia, fu ordinato di tenere l'altopiano del Pratzen, mentre il compito di sferrare un nuovo attacco fu affidato ai reparti di Saint-Hilaire e Vandamme, sostenuti dalla 3\u00aa Divisione di Legrand. L'assalto fu compiuto su due fronti: la divisione di St. Hilaire, con parte del III Corpo di Davout e con il generale Legrand alla loro destra, sfond\u00f2 le difese nemiche a Sokolnice, fece almeno prigionieri e costrinse i comandanti delle prime due colonne alleate, i generali Michael von Kienmayer e Lang\u00e9ron, a fuggire il pi\u00f9 velocemente possibile verso sud dopo una iniziale resistenza. Nel frattempo Vandamme con le due brigate rimastegli si spost\u00f2 verso il bordo meridionale del Pratzen da dove incalz\u00f2 la linea di Buxhowden, comandante della sinistra alleata e l'uomo che aveva avuto il comando generale. Questi, pare in quel momento completamente ubriaco, fugg\u00ec precipitosamente in ritirata.\nA questo punto l'esercito alleato fu colto dal panico generale e abbandon\u00f2 il campo di battaglia fuggendo in tutte le direzioni possibili. A proposito di questa rotta fu documentato un famoso episodio: le forze russe che erano state sconfitte dall'ala destra francese si ritirarono verso sud, in direzione di Vienna, attraverso gli stagni di Monitz e il lago palustre di Satschan, ricoperti da lastre gelate. Poich\u00e9 l'artiglieria francese, su ordine di Napoleone, martellava gli uomini in fuga, il ghiaccio si ruppe a causa del bombardamento: secondo fonti coeve, numerosi soldati annegarono nelle acque ghiacciate e decine di pezzi di artiglieria affondarono con loro. Tuttavia negli anni successivi alla battaglia e anche recentemente, questa ricostruzione che criminalizzava l'imperatore francese \u00e8 stata spesso messa in dubbio.\nDopo il tramonto, a Napoleone non rimase che ritornare verso nord in direzione della strada di Olm\u00fctz, attraversando il campo di battaglia. Probabilmente lo fece per misurare la portata della sua clamorosa vittoria, ma le fonti pi\u00f9 vicine all'imperatore riferiscono che gli premeva anche, come avrebbe anche fatto nelle campagne seguenti, prendersi cura dei feriti, non solo quelli francesi ma anche quelli del nemico. Fece distribuire del brandy, us\u00f2 parole di conforto e fece accendere dei fuochi per riscaldarli in attesa dei soccorsi.\nIntorno alla mezzanotte giunse presso la \"Star\u00e1 po\u0161ta\", una vecchia stazione di posta passata di mano un paio di volte durante la giornata e riconquistata poche ore prima da Murat e Lannes. Qui ripos\u00f2 su un letto di paglia e ricevette la mattina successiva presto la visita dell'arciduca Giovanni, giunto a presentare la resa dell'esercito austriaco. La richiesta era urgente per l'Austria in quanto Napoleone aveva dato ordine ai suoi generali di incalzare le armate nemiche in rotta che ora rischiavano la distruzione totale. Il 4 dicembre Napoleone accolse Francesco II in un'atmosfera inaspettatamente cordiale per l'imperatore austriaco, scusandosi anche per l'accoglienza spartana all'aperto davanti a due semplici fuochi da campo. Entrambi stigmatizzarono il vile comportamento degli inglesi, considerati dai due imperatori i veri responsabili del conflitto che si erano limitati a finanziare economicamente senza prendere parte ai combattimenti. L'imperatore austriaco li defin\u00ec \u00abmarchands de chair humaine, ils payent les autres pour se battre \u00e0 leur place\u00bb (\"mercanti di carne umana, pagano gli altri per combattere al loro posto\"). Bonaparte infine concesse la tregua all'imperatore austriaco e si impegn\u00f2 a far ritirare indenni le truppe russe verso la madrepatria. Secondo alcune fonti pare che lo zar, grazie a uno stratagemma utilizzato con Davout, inviato da Napoleone per controllare l'armata russa e formalizzare la tregua precedentemente offerta tramite Savary, fosse gi\u00e0 disonorevolmente \"in fuga\" prima dell'assenso ufficiale dell'imperatore francese.\nLa ricompensa di Napoleone ai suoi soldati.\nGli atti di coraggio compiuti dai soldati francesi durante la battaglia furono cos\u00ec numerosi che, non appena ne cominci\u00f2 a ricevere i rapporti, l'imperatore sentenzi\u00f2: \u00abIl faut toute ma puissance pour r\u00e9compenser dignement tous ces braves gens!\u00bb (\"Far\u00f2 tutto ci\u00f2 che \u00e8 in mio potere per ricompensare adeguatamente tutti questi uomini coraggiosi!\"). Le parole di Napoleone ai suoi soldati dopo la battaglia, riportate nel 30\u00ba bollettino della \"Grande Arm\u00e9e\", furono piene di lodi, a volte infarcite di esagerazioni:\nNapoleone, inoltre, premi\u00f2 generosamente lo zelo e il coraggio di chi lo aveva seguito in battaglia: gi\u00e0 sul campo egli distribu\u00ec ai pi\u00f9 arditi le croci della Legion d'onore; a tutti i feriti furono date delle gratificazioni in denaro, con somme fino a 3 napoleoni; i generali ricevettero franchi ciascuno mentre gli ufficiali inferiori somme variabili tra i 500 e i franchi secondo il grado; ai soldati semplici fu consegnato un napoleone ciascuno. Con un ordine del giorno emanato ad Austerlitz il 16 frimaio, anno XIV (cio\u00e8 il 7 dicembre 1805), Napoleone decret\u00f2 che le vedove dei generali, dei colonnelli e dei maggiori caduti nella battaglia avrebbero ricevuto un vitalizio annuale compreso tra i e franchi rispettivamente, le vedove dei capitani franchi, quelle dei tenenti e dei sottotenenti una pensione di 800 franchi, infine quelle dei soldati semplici un vitalizio di 200 franchi. Tutti i figli dei membri della Legione d'onore caduti in guerra furono formalmente adottati dall'imperatore e, con l'obiettivo di garantire il futuro di questi orfani, sarebbero stati cresciuti a spese dello stato francese che avrebbe anche garantito un impiego ai maschi e una dote per il matrimonio alle femmine. Napoleone stesso cre\u00f2 poi le \"maisons d'\u00e9ducation\" (\"case di formazione\") per le figlie dei deceduti decorati.\nL'unica nota dolente della giornata per l'imperatore fu la perdita dell'aquila del 1\u00ba Battaglione del 4\u00ba Reggimento di linea della divisione di Vandamme, catturata durante la carica della Guardia zarista. L'imperatore si dimostr\u00f2 particolarmente adirato per questo episodio. Il 4 nevoso, anno XIV (25 dicembre 1805) Napoleone era a Vienna per passare in rivista il Corpo di Soult; arrivato nei pressi del reggimento che aveva subito l'onta, riun\u00ec attorno a lui gli ufficiali del battaglione e grid\u00f2 con veemenza per farsi udire da tutti i soldati del reggimento:\nDopo aver accolto le giustificazioni del battaglione, secondo cui nessuno si era accorto nella mischia che l'alfiere era caduto, Napoleone concesse al battaglione una nuova aquila che i soldati, con le lacrime agli occhi, giurarono di difendere fino alla morte. Il fine dell'imperatore era chiaro: aveva ottenuto la fedelt\u00e0 incondizionata del reparto graziato che, nelle battaglie future, avrebbe dimostrato audacia e valore.\nConseguenze.\nTuttora la battaglia di Austerlitz, eretta a paradigma dell'arte tattica, \u00e8 considerata il capolavoro del genio strategico di Napoleone Bonaparte, che con la sua capacit\u00e0 di manovra e il suo intuito militare, con poche perdite e con un esercito di consistenza numerica inferiore a quello nemico, ottenne notevoli risultati sul piano politico e territoriale.\nDopo la conta delle perdite il successo francese risult\u00f2 devastante per il nemico: ai tra morti, feriti e prigionieri francesi, circa il 12% dei loro soldati, corrisposero tra i e i morti e feriti e oltre prigionieri (tra cui otto generali) dell'armata austro-russa, circa il 40% della loro forza iniziale. I francesi si impadronirono inoltre di 180 cannoni, cinquanta stendardi e 150 cassoni portamunizioni. Forse la sintesi pi\u00f9 indovinata della batosta subita dagli alleati si ritrova in una affermazione fatta dallo zar poco dopo la sconfitta e poco prima di allontanarsi dall'Austria per non essere costretto a trattare la resa: \u00abSiamo come bambini nelle mani di un gigante\u00bb.\nKutuzov, bench\u00e9 sofferente, organizz\u00f2 instancabilmente il ritiro dell'esercito russo: la notte stessa della disfatta raccolse le sue forze residue e part\u00ec per G\u00f6ding attraversando la Morava (\"March\" in tedesco), il grande fiume che fa da frontiera tra la Moravia e l'Ungheria, quindi raggiunse la Russia attraverso la Galizia. Lo zar Alessandro costrinse Lang\u00e9ron a congedarsi, Przhebishevsky fu degradato a soldato semplice, mentre Alexander Kutuzov fu allontanato dall'esercito ma nominato governatore di Kiev.\nDopo la tregua del 4 dicembre, Francia e Austria, rappresentate la prima da Charles-Maurice de Talleyrand e la seconda dal principe Giovanni di Liechtenstein e dal conte Ignatz von Gyulai, firmarono 22 giorni pi\u00f9 tardi il trattato di Presburgo, che pose di fatto la potenza asburgica fuori dalla guerra. L'Austria accett\u00f2 di riconoscere i territori francesi gi\u00e0 ceduti con i precedenti trattati di Campoformio e di Lun\u00e9ville e inoltre rinunciava a Venezia, all'Istria e alla Dalmazia a favore del Regno d'Italia, riconoscendo il titolo di Re d'Italia a Napoleone. Alla Baviera l'Austria fu costretta a cedere il Vorarlberg, il Tirolo e il Trentino, nonch\u00e9 altri domini tedeschi di minore entit\u00e0 che vennero ceduti al Baden e al W\u00fcrttemberg. Questi ultimi due stati, unitamente alla Baviera e all'Assia-Darmstadt, vennero elevati al rango di stati sovrani indipendenti. Le armate francesi, inoltre, si stanziarono nel sud della Germania. Veniva cos\u00ec definitivamente a cadere l'assetto del Sacro Romano Impero, disciolto l'anno seguente con l'abdicazione al trono imperiale di Francesco II, che da quel momento in avanti assunse il titolo di Francesco I d'Austria. Gli stati tedeschi furono riorganizzati nella Confederazione del Reno, istituita da Napoleone che ne divenne protettore, facendola rientrare nella sfera d'influenza francese e destinandola a fungere da cuscinetto tra Francia e Prussia. L'Austria dovette pagare anche 40 milioni di franchi (1/7 del reddito nazionale) come indennizzo di guerra alla Francia. Fu una conclusione dura ma non certo una pace catastrofica per l'impero asburgico che ottenne in cambio delle sue cessioni la citt\u00e0 di Salisburgo.\nLa grande vittoria fu accolta dapprima con stupore e quindi con euforia a Parigi, dove solo pochi giorni prima si discuteva di una nazione sull'orlo del collasso finanziario e ora, dopo la durissima indennit\u00e0 imposta all'economia austriaca, ci si trovava per gli anni a venire con le casse ben fornite.\nAusterlitz e la campagna precedente alterarono profondamente la natura della politica europea. In tre mesi i francesi avevano occupato Vienna, distrutto due eserciti e umiliato l'impero austriaco. Questi eventi si posero in netto contrasto con i rigidi equilibri di potere tipici del XVIII secolo stravolgendo la politica europea. Famosa la reazione alle notizie provenienti da Austerlitz di William Pitt: pare che da quel momento assunse una espressione permanentemente tirata e un colorito bluastro (da qualcuno ironicamente definito \"look di Austerlitz\") e poco prima di morire, meno di due mesi dopo, si rivolse alla nipote e indicandole una carta dell'Europa le disse:\nL'esito della battaglia prepar\u00f2 il terreno per quasi un decennio di dominazione francese del continente europeo ma, nonostante i tentativi di ingraziarsi la Prussia cedendole anche la ambita citt\u00e0 di Hannover, questa vide nelle manovre di Napoleone un chiaro affronto al suo status di potenza principale dell'Europa centrale e poco dopo avrebbe dichiarato guerra alla Francia nel 1806.\nLe interpretazioni storiche della battaglia.\nAd Austerlitz Napoleone non riusc\u00ec ad annientare l'armata alleata come avrebbe voluto, ma gli storici riconoscono che il piano originale era ottimamente congegnato per fornire una schiacciante vittoria. Se infatti \u00e8 vero che quel giorno tutto sembr\u00f2 andare per il verso giusto per le truppe francesi, \u00e8 innegabile che il merito and\u00f2 all'abilit\u00e0 di Napoleone nel creare le condizioni per cui questo si verificasse: molto prima della battaglia, la sua riforma dell'esercito francese aveva creato una forza combattente agguerrita e ben addestrata; egli fu sempre una fonte di continua ispirazione per le sue truppe; scelse e impose al nemico il terreno su cui combattere; riusc\u00ec con sottili inganni psicologici e diplomatici ad attirare il nemico in una trappola; infine impieg\u00f2 le sue truppe con estrema saggezza e, nonostante l'inferiorit\u00e0 numerica, ne sottoutilizz\u00f2 alcune, come il corpo di Bernadotte e la divisione di Victor Levasseur. Per questo motivo, Austerlitz \u00e8 spesso paragonata per importanza e risultati ad altre grandi battaglie tattiche, come Canne, Arbela o Blenheim.\nDiversamente dalle sue consuetudini a seguito di altre grandi vittorie, l'imperatore francese questa volta non concesse alcun titolo nobiliare a nessuno dei suoi comandanti. Questo atteggiamento, secondo alcuni storici, era il chiaro segnale che Napoleone considerava Austerlitz una vittoria troppo personale per poterla condividere con chiunque altro. Anzi egli riteneva proprio che tutte le condizioni per il trionfo di quel giorno fossero state solo opera sua. Prendendo spunto da questo e da fatti simili, altri studiosi suggeriscono che Napoleone ebbe un tale successo ad Austerlitz che da quel momento in poi cominci\u00f2 a perdere il contatto con la realt\u00e0 e, quella che fino ad allora era stata la politica estera francese, dopo la battaglia sarebbe diventata quella \"personale napoleonica\".\nDopo la battaglia, lo zar Alessandro I fece ricadere tutta la responsabilit\u00e0 della sconfitta su Kutuzov, formalmente il comandante in capo dell'esercito alleato. Tuttavia, \u00e8 noto che il piano iniziale di Kutuzov prevedeva di ritirarsi pi\u00f9 lontano possibile verso est, dove l'esercito alleato avrebbe potuto godere di un decisivo vantaggio logistico. Ma secondo gli storici i benefici non si sarebbero limitati a questo: guadagnando tempo durante la ritirata gli alleati avrebbero inoltre avuto la possibilit\u00e0 di essere rafforzati dalle truppe dell'arciduca Carlo in marcia dall'Italia, e probabilmente i prussiani avrebbero nel frattempo preso la decisione di aderire alla coalizione contro Napoleone. Un'armata francese con le sue linee di rifornimento allungate oltre limiti ragionevoli, in un territorio che non avrebbe offerto adeguate scorte di cibo, si sarebbe potuta poi sicuramente affrontare con un esito molto diverso da quello che alla fine gli austro-russi ottennero facendosi prematuramente attirare in battaglia nei pressi di Austerlitz.\nNella storia francese, Austerlitz \u00e8 stata sempre ricordata come una impressionante vittoria militare e, nella seconda met\u00e0 del XIX secolo, quando il fascino ispirato dal Primo Impero raggiunse il suo apice, la battaglia era venerata da artisti come Victor Hugo che, \u00abnella profondit\u00e0 dei [suoi] pensieri\u00bb, dichiarava di poter avvertire il \u00abrumore dell'artiglieria pesante rimbombare verso Austerlitz\u00bb. In occasione del bicentenario del 2005, tuttavia, si \u00e8 innescata una polemica riguardo alle celebrazioni, dovuta a una sorta di revisionismo della figura di Napoleone in atto nel paese: n\u00e9 il presidente francese Jacques Chirac, n\u00e9 il primo ministro Dominique de Villepin hanno ritenuto opportuno partecipare alle solenni commemorazioni della battaglia. D'altra parte, alcuni cittadini dei dipartimenti francesi d'oltremare hanno protestato contro ci\u00f2 che \u00e8 stato visto come la \"commemorazione ufficiale di Napoleone\", sostenendo che Austerlitz non dovrebbe essere celebrata in quanto simbolo di una figura resasi colpevole dei reati di genocidio e discriminazione contro i popoli colonizzati e di aver reintrodotto la pratica della schiavit\u00f9 nelle colonie.\nSempre in questo periodo, qualche storico francese ha anche cominciato a mettere in dubbio la ricostruzione ufficiale degli eventi che caratterizzano quella che \u00e8 passata alla storia come la \"battaglia perfetta\" di Napoleone. Secondo queste nuove tesi la chiave di lettura di Austerlitz nella storiografia ufficiale \u00e8 sempre stata fortemente influenzata da quello che l'imperatore francese voleva che passasse alla storia e che si trova rigidamente descritto nel 30\u00ba bollettino dell'Arm\u00e9e, da cui spesso furono pedissequamente \"copiate\", su esplicita indicazione del comandante in capo, anche le successive relazioni personali dei marescialli francesi. Austerlitz doveva entrare nell'immaginario collettivo come la vittoria \"esemplare\", frutto dell'onniscienza di un monarca assoluto, in cui tutti gli eventi erano stati magistralmente previsti e l'esito predestinato. Secondo lo storico Jacques Garnier, specialista in battaglie e storia dell'era napoleonica, le perplessit\u00e0 su quello che finora la storia ufficiale ha tramandato sarebbero invece parecchie: dalle fonti \"addomesticate\" da Napoleone che interfer\u00ec anche nella redazione dei racconti dei suoi comandanti pi\u00f9 intellettualmente onesti, come Davout, alla singolare mancanza di ordini scritti per la giornata del 2 dicembre che avrebbero potuto fornire un quadro pi\u00f9 chiaro e attendibile della strategia che veramente Bonaparte aveva deciso di adottare, al di l\u00e0 di quello che venne raccontato in seguito. Secondo queste nuove interpretazioni, quando l'imperatore arriv\u00f2 a Br\u00fcnn non aveva ancora idea di cosa lo aspettasse e di cosa avrebbe fatto. Come conferma Savary, l'idea di indebolire la sua ala destra per ordire il famoso inganno non era ancora stata concepita e Napoleone stava ancora concentrando le sue truppe senza ancora avere deciso se affrontare una battaglia difensiva o offensiva. Convinto fino al 29 novembre, ad esempio, che i russi in arrivo da \u00d6lmutz per Br\u00fcnn in linea retta lo avrebbero attaccato frontalmente, fece fortificare la collina del Santon posizionandovi diciotto pezzi di artiglieria e un intero reggimento, cosa che poi si rivel\u00f2 quasi insignificante ai fini dell'esito della battaglia. Fino al 1\u00ba dicembre non ci sarebbe quindi ancora alcun segnale chiaro che Bonaparte avesse deciso con grande anticipo di indebolire il suo fianco destro e l'armata non presentava ancora un fronte allineato, ma era disposta lungo un triangolo di circa cinque chilometri per lato. Un'altra indicazione \u00e8 data dalla marcia forzata che Davout dovette sostenere per coprire appena in tempo il fianco destro: Napoleone, nonostante la laconicit\u00e0 del bollettino sul quale sembra che l'arrivo tempestivo del suo maresciallo sia quasi un fattore di secondo piano e ampiamente previsto, ci contava in realt\u00e0 ansiosamente per completare il concentramento dell'armata. Ancora alle 20:30 del 1\u00ba dicembre, dopo l'occupazione del Pratzen da parte degli alleati, all'ala destra era stata data la disposizione generale di prepararsi all'offensiva. \u00c8 evidente, secondo Garnier, che l'imperatore pensasse che tutte le sue manovre psico-diplomatiche volte a dare un'impressione di debolezza e incitare il nemico all'attacco fossero (almeno in parte) fallite e non pensasse ancora certo a indebolire il suo fianco destro. Probabilmente fu una decisione presa durante la notte, adattandosi all'esigenza del momento. D'altro canto, osserva lo storico francese, \u00e8 un gioco parecchio difficile nell'imminenza della battaglia far credere al nemico di essere in difficolt\u00e0, come quando si chiese l'armistizio allo zar, e al contempo riuscire a dimostrare il contrario ai propri generali e alle loro truppe, lasciati in posizione estremamente pericolosa, per non abbatterne il morale.\nIl campo di battaglia oggi.\nIl campo di battaglia di Austerlitz \u00e8 rimasto relativamente incontaminato negli ultimi 200 anni. I trasporti pubblici per il sito sono limitati, l'agricoltura domina ancora le colline e il paesaggio, a parte l'espansione dei villaggi, non \u00e8 cambiato sensibilmente, conservando i suoi aspetti bucolici. Un'autostrada oggi taglia in due il campo di battaglia.\nSulla collina \u017dur\u00e1\u0148, dove Napoleone aveva il suo quartier generale, nel 1930 fu eretto un monumento in granito su cui sono incise mappe con le posizioni sul campo di battaglia. Dall'altura si gode di una posizione privilegiata dell'area dove avvennero i principali scontri, la stessa che permise a Napoleone di osservare i movimenti del nemico sul Pratzen; \u00e8 inoltre possibile verificare come la nebbia in basso abbia potuto, nelle prime ore del 2 dicembre 1805, nascondere facilmente le truppe di Soult posizionate lungo il Goldbach.\nSalendo sul Santon sono ancora visibili le tracce delle trincee difensive. Sul Pratzen, a sud del villaggio eponimo, sorge il \"Mohyla Miru\", il \"Tumulo della Pace\". Il memoriale fu progettato e costruito fra il 1910 e il 1912 in stile Art Nouveau da Josef Fanta, un architetto di Praga, su iniziativa del sacerdote Alois Slovak. La prima guerra mondiale rinvi\u00f2 la sua inaugurazione fino al 1923. Alto 26 metri, presenta una base quadrata, con agli angoli quattro statue femminili che simboleggiano la Francia, l'Austria, la Russia e la Moravia. All'interno si trova una cappella con un ossario. Un piccolo museo ricorda la battaglia e il 2 dicembre di ogni anno gli eventi della battaglia di Austerlitz sono commemorati con una cerimonia.\nLa \"Star\u00e1 po\u0161ta\" (\"vecchia stazione di posta\"), tra Pozo\u0159ice e Kovalovice, \u00e8 un edificio d'epoca originale risalente al 1785, che oggi funziona come albergo e ristorante. Il 28 novembre 1805 il generale della cavalleria francese Murat fiss\u00f2 qui il suo quartier generale, ma il giorno della battaglia si trovava invece in mano russa e il generale Bagration vi aveva posto il suo. Dopo la battaglia Napoleone vi pass\u00f2 la notte e tenne le prime trattative sull'armistizio. All'interno un piccolo museo commemora questi eventi.\nNella cultura di massa.\nMonumenti.\nPer commemorare le sue vittorie militari degli anni precedenti, tra il 1806 e il 1807 Napoleone fece edificare a Parigi l\"'Arc de Triomphe du Carrousel\", un arco trionfale in stile neoclassico; disegnato dagli architetti Charles Percier e Pierre-Fran\u00e7ois-L\u00e9onard Fontaine, l'arco celebra, tra le altre, la vittoria della \"Grand Arm\u00e9e\" ad Austerlitz con delle decorazioni plastiche di Charles Meynier.\nSempre nel 1806, per far rivivere la tradizione romana, Napoleone ordin\u00f2 la costruzione di un altro arco trionfale, molto pi\u00f9 maestoso, per glorificare la \"Grand Arm\u00e9e\". Il monumento era il debito di una promessa fatta ai suoi soldati all'indomani della vittoria di Austerlitz: \u00abVous ne rentrerez dans vos foyers que sous des arcs de Triomphe\u00bb (\"Non rientrerete alle vostre case che sotto un arco di Trionfo\"). Completato solo nel 1836 e situato sulla riva destra della Senna al centro di una configurazione dodecagonale di dodici viali radianti, l\"'Arc de Triomphe de l'Etoile\" \u00e8 oggi uno dei pi\u00f9 importanti monumenti di Parigi.\nNel 1810 il bronzo dei cannoni austriaci e russi catturati fu utilizzato per forgiare la colonna Vend\u00f4me, monumento celebrativo dei trionfi di Napoleone, che in seguito alla Restaurazione francese, con l'alternarsi dei diversi governi, sub\u00ec diverse modifiche. Nel 1871, durante il breve periodo della Comune di Parigi, fu demolita come simbolo di militarismo e imperialismo, per poi essere ricostruita nel 1873 dopo la fine della Comune.\nNel 1806 il ponte \"Jardin des plantes\" che attraversa la Senna a Parigi fu rinominato Pont d'Austerlitz.\nIl \"sole di Austerlitz\".\nL'espressione \"il sole di Austerlitz\", pronunciata varie volte in seguito da Napoleone a significare una svolta inattesa e clamorosa degli eventi a lui favorevole, fa riferimento al fatto che la battaglia inizi\u00f2 nella nebbia che parve intralciare la manovra dell'imperatore; nella mattinata tuttavia la nebbia subitaneamente si dissolse sotto i raggi del sole, in coincidenza con l'azione ovunque vittoriosa delle truppe francesi. L'episodio si ritrova citato anche in \"Guerra e pace\" di Lev Tolstoj:\nAncora il 7 settembre 1812, rivolto alle sue truppe prima della battaglia di Borodino, per galvanizzare i suoi uomini e incitarli a ripetere l'impresa del 1805 ad Austerlitz, Napoleone esclamer\u00e0: \u00abVoil\u00e0 le soleil d'Austerlitz!\u00bb. Ancora oggi la frase \u00e8 una delle pi\u00f9 popolari citazioni nella cultura francese.\nNella letteratura, nella musica e nel cinema.\nLa battaglia di Austerlitz \u00e8 un evento fondamentale nel romanzo \"Guerra e pace\" di Lev Tolstoj. Mentre la battaglia sta per iniziare, il principe Andrej, uno dei personaggi principali, pensa che \u00abquello sarebbe stato il giorno della sua Tolone, o del suo Ponte d'Arcole\u00bb, riferimenti alle prime vittorie di Napoleone. Sentendo sparare invisibilmente nella nebbia, Andrej immagina di potersi finalmente coprire di gloria e pensa fra s\u00e9 e s\u00e9: \u00ablaggi\u00f9, con la bandiera in mano, andr\u00f2 avanti e infranger\u00f2 ogni ostacolo di fronte a me\u00bb. Pi\u00f9 tardi, finalmente coinvolto nella battaglia, Andrej viene ferito ed \u00e8 proprio Napoleone, il suo eroe, a trovarlo riverso sul campo di battaglia, durante il suo giro di perlustrazione a cavallo dopo la vittoria, e a ordinare che venga medicato. Ma gli orrori dello scontro appena concluso hanno ormai preso il sopravvento, \u00e8 sopraggiunto il disincanto, e la figura di Napoleone gli appare ormai piccola, meschina e vana \u00abin confronto a quel cielo cos\u00ec alto, cos\u00ec giusto e saggio che egli aveva veduto e capito\u00bb. Tolstoj, che era noto per il suo odio verso Napoleone, ritrae Austerlitz come un test iniziale per la Russia, che fin\u00ec male solo perch\u00e9 i soldati avevano combattuto per cose irrilevanti come la gloria o la fama, piuttosto che per quelle virt\u00f9 pi\u00f9 alte ed edificanti che, secondo il romanziere russo, avrebbero invece portato alla vittoria di Borodino durante l'invasione francese del 1812.\nTra il 1802 e il 1804, Ludwig van Beethoven compose l'epica \"Terza Sinfonia\", ispirata agli ideali della Rivoluzione francese e alle gesta di Napoleone, inteso come eroe \"liberatore\" dei popoli d'Europa. Appresa nell'estate del 1804 la notizia che Napoleone si era fatto incoronare imperatore di Francia, Beethoven si disse disgustato: \u00ab\u00c8 solo un mascalzone come tutti gli altri\u00bb. Pare che il compositore cancell\u00f2 cos\u00ec violentemente il nome di Napoleone dal suo manoscritto da lasciare un buco sullo spartito. Eppure di nuovo alla fine del 1804 ammett\u00e8 che \u00abil titolo vero della sinfonia \u00e8 Bonaparte\u00bb e nel 1806, probabilmente impressionato dalle continue imprese e vittorie di Bonaparte contro l\"'Ancien R\u00e9gime\", tra cui certamente Austerlitz, il titolo della sinfonia fu mutuato da Beethoven in \"Sinfonia eroica composta per festeggiare il sovvenire di un grand'uomo\" o, pi\u00f9 brevemente, in \"Eroica\". Tuttavia, secondo altre interpretazioni basate su pensieri lasciati su lettere scritte di suo pugno, nell'intenzione dell'autore l'opera non era pi\u00f9 semplicemente il ritratto di Napoleone o di un qualsivoglia eroe, ma in essa Beethoven voleva rappresentare l'immortalit\u00e0 delle gesta compiute dai grandi uomini.\nMolte ovviamente anche le opere di propaganda francese, seppur di valore minore. Il noto critico di musica prussiano E.T.A. Hoffmann, nella sua famosa recensione sulla \"5\u00aa Sinfonia\" dello stesso Beethoven, \u00abindividua uno speciale abuso in una certa \"Bataille des trois Empereurs\", una sinfonia di battaglia francese di Louis Jadin che celebra la vittoria di Napoleone ad Austerlitz\u00bb.\nLa battaglia \u00e8 anche il soggetto del film \"La battaglia di Austerlitz\", diretto da Abel Gance (1960). Inoltre \u00e8 argomento della canzone \"Il sole di Austerlitz\" di Giuni Russo (testo scritto da Franco Battiato) e del brano \"Il cielo di Austerlitz\" di Roberto Vecchioni."}
{"id": "42902", "revid": "1543377", "url": "https://it.wikipedia.org/wiki?curid=42902", "title": "L'Anticristo (saggio)", "text": "L'Anticristo. Maledizione del Cristianesimo (\"Der Antichrist. Fluch auf das Christenthum\") \u00e8 un libro di Friedrich Nietzsche pubblicato originariamente nel 1895. Fu in realt\u00e0 scritto nel 1888, ma i suoi contenuti controversi spinsero Franz Camille Overbeck e Heinrich K\u00f6selitz a posticipare la sua pubblicazione.\nDescrizione.\nIl filosofo annuncia nell'introduzione che si starebbe rivolgendo a quei pochi che possano comprenderlo (\u00abQuesto libro \u00e8 riservato a pochissimi\u00bb). L'etica di Nietzsche in quest'ultimo periodo \u00e8 legata alla volont\u00e0 di potenza, che \u00e8 considerato altra cosa rispetto alle speculazioni che ne far\u00e0 il nazismo o alle falsificazioni della sorella Elisabeth nel libro omonimo, che \u00e8 una raccolta di appunti e manoscritti di Nietzsche che il filosofo stesso si era rifiutato di pubblicare.\nNietzsche accorpa come Cristianesimo ogni forma di male sociale per il quale il mondo soffre e quello morale da cui \u00e8 oppresso l'uomo. San Paolo utilizz\u00f2 le masse e gli oppressi per arrivare al potere e cos\u00ec cercano di fare, quando Nietzsche scrive, i socialisti. Questi il filosofo tedesco li liquida con disprezzo come cristiani. Il Cristianesimo avrebbe costruito una metafisica del \"mondo dietro al mondo\" venendo poi rincorso dal Romanticismo e dall'idealismo tedeschi.\nArthur Schopenhauer, che durante la giovinezza Nietzsche aveva scelto come educatore, sarebbe un nemico della vita, un \"cristiano\" (la \"noluntas\", la negazione della vita come prassi del nichilismo). Georg Wilhelm Friedrich Hegel e Schopenhauer sono solo due facce della stessa medaglia. Anche il nuovo corso della Germania dominata dal nazionalismo e dalle paure xenofobe sarebbe il prodotto del potere delle masse e quindi ancora una volta della religione cristiana. Tutto \u00e8 inquadrato nell'ambito dello stesso fenomeno.\nL'unico vero \"cristiano\" sarebbe Ges\u00f9 Cristo (poich\u00e9 il Cristianesimo sarebbe un rovesciamento dell'insegnamento iniziale, l'anticristo coincide con il promulgatore di quello) un uomo morto in croce e non risorto, secondo il parere del filosofo. Il Cristo di Nietzsche \u00e8 diretta filiazione dal protagonista de \"L'idiota\", romanzo di F\u00ebdor Dostoevskij, come \"I demoni\", da cui \u00e8 invece ripresa (sempre ne \"L'Anticristo\") la teoria che identifica nella forza e l'importanza di un dio il riflesso di quella del suo popolo.\nL'analisi considera poi tutta una serie di episodi e frasi della Bibbia che evidenzierebbero la volont\u00e0 dei ceti sacerdotali ebraici di tenere lontano l'uomo dal sapere, alimentando falsit\u00e0 e superstizione. Una religione come il Buddhismo sarebbe molto pi\u00f9 realistica del Cristianesimo in quanto essa non insegna la lotta contro il peccato ma quella contro il dolore e sarebbe pi\u00f9 tollerante.\nIn chiusura presenta il \"Codice di Manu\", uno dei testi sacri dell'Induismo come esempio di una legislazione modello di una civilt\u00e0 aristocratica strutturata in caste e promulga la \"Legge contro il Cristianesimo\"."}
{"id": "42905", "revid": "33689", "url": "https://it.wikipedia.org/wiki?curid=42905", "title": "Conan", "text": ""}
{"id": "42908", "revid": "125360156", "url": "https://it.wikipedia.org/wiki?curid=42908", "title": "Fisica (Aristotele)", "text": "Fisica \u00e8 un trattato in otto libri di Aristotele, databile intorno al IV secolo a.C.\nCome tutte le altre opere aristoteliche, anche la Fisica \u00e8 il risultato del lavoro di ricostruzione, operato probabilmente da Andronico di Rodi - erudito della scuola peripatetica - intorno al I secolo a.C., su frammenti sparsi scritti dallo Stagirita in epoche diverse, su argomenti diversi, tutti tuttavia attinenti alla fisica.\nL'argomento dei libri.\nIl I libro tratta dei principi del \"divenire\".\nIl II libro \u00e8 un trattato sulle \"q\"uattro cause\"\", che riprende in parte il pensiero di Empedocle.\nI libri III, IV, V, VI costituiscono uno studio organico sul concetto di \"mutamento\" (o movimento) e i concetti connessi di: infinito, luogo, tempo, continuo.\nIl VII continua, in modo tuttavia autonomo, l'analisi del movimento, introducendo il concetto di \"m\"otore\"\".\nL'VIII tratta dell'esistenza di un \"Primo motore immobile ed eterno\".\nIl divenire.\nAristotele si contrappone agli eleati che sostenevano l'immutabilit\u00e0 dell'essere unico: esistono infatti molteplici modi dell'essere. Partendo dalla certezza, data per evidenza, che gli enti sensibili siano continuamente soggetti al divenire (e quindi al corrompersi e al morire) e al muoversi, lo Stagirita si occupa, in un approfondito studio, del movimento - inteso come il passaggio da un certo tipo di essere a un altro certo tipo di essere - del tempo e dei fenomeni fisici in generale, fornendo uno dei primi studi completi di fisica.\nI concetti cardine della Fisica aristotelica sono:\nIl sostrato ultimo \u00e8 naturalmente la materia prima, intesa come il determinarsi dell'essere nelle varie possibili forme senza essere nessuna di esse.\n\u00c8 naturale cio\u00e8 che:\nPertanto un corpo diventa bianco (\"forma\") da un dato non-bianco (\"privazione\").\nUn'altra concezione del divenire.\nSarebbe irrazionale e irreale quindi pensare il divenire come il passaggio dal non-essere all'essere e viceversa, poich\u00e9 dal nulla, nulla pu\u00f2 venir fuori e d'altra parte \u00e8 impensabile che il divenire sia un passaggio dall'essere al non essere, poich\u00e9 l'essere non pu\u00f2 cadere nel nulla.\n\u00c8 possibile allora spiegare il divenire anche mediante i concetti di \"potenza\" e \"atto\".\nUn tavolo (forma), costruito partendo dal legno (sostrato) \u00e8 il passaggio da un essere in potenza (il legno prima di essere lavorato come tavolo) ad un essere in atto (il tavolo). Affinch\u00e9 questo movimento avvenga \u00e8 necessario che venga compiuto da qualcosa o qualcuno - il falegname in questo caso - che viene definito dal filosofo causa efficiente o meglio \"Motore\"\nEsistono diversi modi del divenire: \nIl movimento locale \u00e8 fondamentale, sta alla base di tutti gli altri moti che lo presuppongono, e si distingue in: \nLe cause del movimento possono essere:\nTeoria dei luoghi naturali.\nSe si toglie uno dei quattro elementi dal suo ambiente, dal suo luogo, questi tende a tornarvi: come dimostra un sasso gettato nell'acqua che affondando tende ad andare verso la sua sfera, quella della terra, mentre le bolle d'aria che si liberano nell'acqua tendono ad andare verso l'alto, ossia verso la sfera dell'aria.\nL'infinito.\nL\"'infinito\" \u00e8 essere in potenza, ed \u00e8 essere come potenza ed essere come atto.\nLa caratteristica essenziale dell'infinito \u00e8 proprio quella di essere non finito e dunque essere costantemente incompiuto.\nQuindi per l'infinito passare dalla potenza (la possibilit\u00e0 di realizzarsi come infinito, infinito come potenza) all'atto (quando questa possibilit\u00e0 si \u00e8 realizzata, infinito come atto) non comporta nessuna reale trasformazione o acquisizione di caratteristiche che prima non aveva, come avviene comunemente nel passaggio dalla potenza all'atto. Infatti infinito era prima (essere come potenza) ed infinito \u00e8 dopo (essere come atto).\nCondividendo la concezione pitagorica fondata su argomenti etico-estetici pi\u00f9 che fisici, ma fondati logicamente, anche Aristotele concepisce l'idea che l'infinito sia equivalente all'imperfezione perch\u00e9 mai compiuto, non pienamente realizzato, come \u00e8 invece per il finito a cui non manca niente per essere completo.\nSpazio e luogo.\nLo \"spazio\" (\u03c0\u03bf\u03cd) o il \"luogo\" (\u03c4\u03cc\u03c0\u03bf\u03c2) sono qualificati come \"limiti\" nei confronti di altri oggetti.\nUn bicchiere \u00e8 il limite, lo spazio, dell'acqua che contiene; naturalmente il bicchiere e l'acqua possono esistere indipendentemente dai loro limiti, ma solo in quanto sostanza che essendo prima non pu\u00f2 avere un limite.\nLo spazio e il luogo vengono percepiti grazie al movimento. Solo se vedo dei corpi che si muovono posso anche concepire lo spazio in cui si muovono. Senza lo spazio non esisterebbe il movimento, ma senza movimento non \u00e8 pensabile lo spazio. Ragione per cui, \"\u00e8 necessario negare l'esistenza del vuoto\", inteso come essere non dipendente da alcun corpo.\nIl tempo.\nNel IV libro della Fisica viene discusso il concetto di \"tempo\" (\u03c7\u03c1\u03cc\u03bd\u03bf\u03c2) compiendo un'analisi che verr\u00e0 ripresa da molti filosofi partendo da Sant' Agostino fino a Kant, Bergson e Martin Heidegger.\nIl tempo dice Aristotele \u00ab[...] per un verso, esso \u00e8 stato e non \u00e8 pi\u00f9, per un altro verso esso sar\u00e0 e non \u00e8 ancora\" (Fisica, IV, 10, 217b).\nL'esistenza del tempo \u00e8 empiricamente ovvia ma, come sottolinea il frammento preso in esame, \u00e8 inafferrabile logicamente in quanto sembrerebbe essere costituito dal non essere.\nCi\u00f2 costringe il filosofo a spostare la sua indagine sul rapporto tempo - movimento per farle assumere una connotazione pi\u00f9 concreta.\nIl movimento \u00e8 nel tempo ed il tempo non pu\u00f2 esistere senza movimento; questa implicazione porta Aristotele a dare la celebre definizione del tempo come \u00abil numero del movimento secondo il prima e il poi\u00bb (Fisica, IV, 11, 219b), intendendo per \"numero\" la funzione del contare, che non \u00e8 possibile senza avere coscienza della successione numerica quindi il tempo come un fatto di coscienza.\nPer \"coscienza\" viene intesa l'anima, unico ente in grado di determinare un \"prima\" ed un \"poi\" riguardo alla vita del singolo.\nQuesto porta s\u00ec ad una soluzione teorica sul cosa sia il tempo ma insieme pone anche un nuovo interrogativo: \u00ab[...] Il tempo esisterebbe o meno, se non esistesse l'anima?\u00bb (Fisica, IV, 14, 223a) a cui cercher\u00e0 di rispondere la filosofia futura.\nIl primo motore immobile.\nRifacendosi alla cinematica (teoria generale del movimento) che sostiene che tutto ci\u00f2 che \u00e8 mosso deve essere mosso da qualcos'altro, Aristotele ne consegue che ci deve essere qualcosa di fermo inizialmente da cui si origina il movimento, cio\u00e8 un principio primo immobile ma che di per s\u00e9 \u00e8 un motore che fa muovere tutti gli enti verso di lui, causa finale dell'universo.\nQuesto Primo Motore \u00e8 Dio, oggetto impassibile d'amore, non soggetto al divenire che corrompe, immobile quindi e nello stesso tempo forza calamitante d'attrazione del mondo che va verso di lui, verso la sua somma perfezione, poich\u00e9 in lui si sono realizzate tutte le infinite potenzialit\u00e0: egli \u00e8 atto, puro, per l'assenza della materia di per s\u00e9 impura e corruttibile.\nDio atto puro ed eterno come eterni sono i cieli che dipendono da lui, effetti adeguati da Lui, prima causa.\nDio infine, che esercita la pi\u00f9 alta e nobile attivit\u00e0 degli enti: il pensare; Dio quindi pensiero che pensa il pi\u00f9 eccellente degli oggetti: Lui stesso. Dio pensiero di pensiero.\nLa dinamica.\nL'analisi del comportamento dinamico dei corpi materiali di Aristotele \u00e8 fondata sul concetto di \"impeto\" (oggi i fisici parlerebbero piuttosto di quantit\u00e0 di moto) ed ha dominato la cultura umana sino a Galileo. Gli studi moderni di psicologia della percezione hanno evidenziato che una teoria del moto come \u201cimpeto\u201d sembra essere innata nel nostro sistema visivo e ci permette di distinguere nel modo pi\u00f9 immediato i moti naturali da quelli intenzionali (e quindi provenienti da una fonte potenzialmente ostile)."}
{"id": "42909", "revid": "1719883", "url": "https://it.wikipedia.org/wiki?curid=42909", "title": "Metafisica (Aristotele)", "text": "Con Metafisica (, ma anche \u00abal di l\u00e0 delle cose fisiche\u00bb) si intende una serie di trattati scritti da Aristotele (IV secolo a.C.) e raccolti successivamente sotto questo titolo.\nDescrizione.\nSi tratta di un'opera facente parte degli \u00abscritti esoterici\u00bb, divisa in quattordici trattati e risistemata entro cinque secoli dopo la morte del filosofo, prima da Andronico di Rodi, che redigendo i suoi \"Pinakes,\" ovvero cataloghi delle opere di Aristotele, probabilmente chiam\u00f2 cos\u00ec i libri collocati \u00abdopo quelli di fisica\u00bb (in greco \"Meta ta physika\"), poi dalla scuola aristotelica successiva, e soprattutto dalla scuola di Afrodisia: intorno al 200 d.C. Alessandro di Afrodisia poteva lasciarci la prima descrizione a noi nota dell'opera come la conosciamo, in quattordici libri. \nGli argomenti sono difficilmente classificabili in termini tradizionali, ma fondano un nuovo campo di ricerca che ha nell\u2019\"Essere\" - l'essere in quanto essere - il suo punto di convergenza. L'opera \u00e8 divisa in 14 libri, ordinati da Andronico secondo le lettere dell'alfabeto greco:"}
{"id": "42916", "revid": "466539", "url": "https://it.wikipedia.org/wiki?curid=42916", "title": "Leone d'argento - Gran premio della giuria", "text": "Il Gran premio della giuria \u00e8, dopo il Leone d'oro, ed insieme con il Leone d'argento - Premio speciale per la regia, uno dei premi pi\u00f9 importanti assegnati nel corso della Mostra internazionale d'arte cinematografica di Venezia.\nDal 2013 la titolazione del premio \u00e8 divenuta quella attuale, mentre in precedenza talvolta era denominato \"Premio speciale della giuria\". La denominazione di \"Gran premio della giuria\" corrisponde alla creazione di un vero e proprio Premio speciale della giuria; i due premi sono gli omologhi del \"Grand Prix\" e del \"Prix du Jury\" assegnati a Cannes e corrispondono al secondo e terzo posto dopo il Leone d'oro al miglior film.\nSi tratta, dunque, di un riconoscimento attribuito ad un film che, pur non risultando il vincitore della rassegna, si \u00e8 comunque distinto ed \u00e8 stato particolarmente apprezzato dai membri della giuria internazionale. Solitamente si tengono in conto alcuni aspetti dell'opera che non concorrono all'attribuzione del primo premio, ma che conferiscono un valore aggiunto all'opera, oppure pu\u00f2 trattarsi di un riconoscimento indiretto attribuito all'autore dell'opera.\nAlbo d'oro.\nAlcune edizioni della rassegna non si svolsero, per cause di diversa natura, mentre altre furono semplicemente non competitive, ed i premi non vennero consegnati. Dove compare la scritta \"ex aequo\", il film risulta vincitore insieme a quello superiore:\nNelle edizioni precedenti al 1951, il Premio non viene assegnato."}
{"id": "42925", "revid": "115233", "url": "https://it.wikipedia.org/wiki?curid=42925", "title": "L'Anticristo", "text": ""}
{"id": "42929", "revid": "74801", "url": "https://it.wikipedia.org/wiki?curid=42929", "title": "Basilio I di Russia", "text": "Biografia.\nBasilio era figlio del grande vincitore dei Tatari, Demetrio Donskoj, e della Gran Principessa Eudocia (figlia del Gran Principe di Suzdal).\nRicevuta l'investitura dal rappresentante del Khan tataro e l'assenso dal metropolita Cipriano, nonch\u00e9 dai boiari di Mosca, prosegu\u00ec il processo di unificazione della terre russe intorno alla capitale. Nel 1392 annett\u00e9 i principati di Ni\u017enij Novgorod e Murom, nel 1397-1398 quelli di Be\u017eetskij Verh, Vologda, Velikij Ustjug.\nDurante il suo regno, si accrebbe l'influenza politica dei proprietari terrieri di tipo feudale, i bojari. Dall'altra parte con l'aumento dell'autorit\u00e0 del principe i poteri feudali di tipo giudiziario (il terzo giudizio) sono trasferiti ai rappresentanti di Mosca e ai capi locali delle \"volosti\" (divisioni amministrative).\nAllo scopo di scoraggiare attacchi da parte dell'Orda d'Oro, allora sconvolto dalle conquiste di Tamerlano, Basilio sfrutt\u00f2 il suo matrimonio e si leg\u00f2 in un'alleanza con la Lituania, nel 1392. L'alleanza venne intesa come un affronto da Vitoldo, suo suocero, avendo Basilio sposato la figlia di quest'ultimo, Sofia, cosicch\u00e9 il potente principe lituano tent\u00f2 di conquistare Vjaz'ma e Smolensk, nel 1403\u20131404.\nApprofittando della debolezza dell'Orda d'Oro, a causa delle liti fra khan diversi che si contendevano il dominio nella capitale di Sarai, cos\u00ec come degli sconvolgimenti causati dal Tamerlano nel 1391, nel 1395 Basilio I rifiut\u00f2 di pagare il tributo a Sarai, ma nel 1408, dopo una spedizione punitiva da parte di Edigu, il nuovo khan dell'Orda Nogai, venne nuovamente costretto a pagare il tributo. Nel 1412 poi Basilio fu costretto ad attuare l'ossequio al khan Jalal al-Din e fino al termine della sua vita non os\u00f2 pi\u00f9 infrangere i legami di dipendenza dal Tataro.\nNel 1414 l'imperatore bizantino Manuele II Paleologo propose di far sposare il suo figlio primogenito Giovanni VIII Paleologo con la figlia primogenita di Basilio, Anna. Basilio accett\u00f2 immediatamente la proposta di Manuele, stringendo un'alleanza con Bisanzio.\nMatrimonio e discendenza.\nBasilio I spos\u00f2 Sofia di Lituania, figlia di Vitoldo e della di lui moglie Anna di Lituania; la coppia ebbe nove figli:"}
{"id": "42932", "revid": "125911427", "url": "https://it.wikipedia.org/wiki?curid=42932", "title": "Federica Pellegrini", "text": "\u00c8 specializzata nello stile libero di cui \u00e8 la primatista mondiale in carica nei 200\u00a0m ed europea nei 400\u00a0m. Soprannominata \"la Divina\", \u00e8 considerata la pi\u00f9 grande nuotatrice italiana della storia nonch\u00e9 una delle pi\u00f9 longeve in assoluto nel suo ambito.\nIn carriera ha preso parte a cinque rassegne olimpiche: la prima nel 2004 quando, solo sedicenne, conquist\u00f2 la medaglia d'argento nei 200\u00a0m stile libero divenendo all'epoca la pi\u00f9 giovane atleta italiana a salire su un podio olimpico individuale. Quattro anni dopo, ai Giochi di Pechino, vinse in quella stessa gara la medaglia d'oro regalando all'Italia il primo successo olimpico femminile nella storia del nuoto.\nAlle Olimpiadi di Tokyo 2020 diventa la prima nuotatrice della storia a partecipare a 5 diverse finali olimpiche di una stessa specialit\u00e0.\nAi mondiali di Melbourne 2007 infranse il primo degli 11 record del mondo da lei stabiliti in carriera. Fu campionessa iridata dei 200\u00a0m e 400\u00a0m stile libero sia nel 2009 sia nel 2011, diventando la prima nuotatrice capace di vincere consecutivamente il titolo in entrambe le distanze in due diverse edizioni della manifestazione. Ai campionati del mondo \u00e8 anche l'atleta pi\u00f9 vincente in una stessa gara grazie ai 4 ori, 3 argenti e 1 bronzo conquistati in otto diverse edizioni: dalla rassegna di Montr\u00e9al 2005 a quella di Gwangju 2019, infatti, \u00e8 sempre salita sul podio nei 200 m stile libero.\nLa rivista Swimming World Magazine la elesse \"Nuotatrice dell'anno\" nel 2009 e \"Nuotatrice europea dell'anno\" nel 2009, 2010 e 2011. Inoltre, per i successi ottenuti ai Giochi Olimpici nel 2004 e nel 2008 venne insignita dei titoli di Ufficiale e successivamente di Commendatore dell'Ordine al merito della Repubblica italiana.\nBiografia.\nFederica Pellegrini \u00e8 nata nell\u2019ospedale di Mirano il 5 agosto 1988, trascorrendo la giovinezza a Spinea; la madre Cinzia Lionello, veneziana, figlia di un ex campione italiano di lotta greco-romana, \u00e8 sempre stata appassionata di nuoto. Il padre Roberto, invece, lavorava presso un grande albergo come barman. Fu proprio la mamma di Federica che la avvi\u00f2 al nuoto nel 1995 quando, al termine dei corsi di acquaticit\u00e0 per neonati, la iscrisse ai primi corsi avanzati nella piscina della societ\u00e0 \"Serenissima\", situata alla Gazzera. Ha un fratello minore, Alessandro, nato nel 1990.\nGi\u00e0 all'et\u00e0 di 6 anni disput\u00f2 con successo le prime gare e si affid\u00f2 alla guida tecnica di Massimiliano Di Mito, che la segu\u00ec sino al 2006. Nel 2002, a soli 14 anni di et\u00e0, partecip\u00f2 per la prima volta ai campionati italiani assoluti, dove vinse una medaglia di bronzo. Esord\u00ec in nazionale maggiore nel 2004.\nNel 2006 pass\u00f2 sotto la guida dell'allora commissario tecnico della nazionale Alberto Castagnetti e si trasfer\u00ec al centro federale di Verona. I due collaborarono sino alla morte di quest'ultimo il 12 ottobre del 2009. Da quel momento si susseguirono cinque cambiamenti tecnici, che videro avvicendarsi, nell'ordine, Stefano Morini, Philippe Lucas, Claudio Rossetto, di nuovo Philippe Lucas e infine Matteo Giunta.\nDopo una relazione con il nuotatore Luca Marin tra il 2008 e il 2011, \u00e8 stata legata sentimentalmente dal 2011 al 2017 a Filippo Magnini, anch'egli nuotatore, con il quale ha vissuto nella citt\u00e0 di Verona, anche sede dei suoi allenamenti. Attualmente \u00e8 fidanzata con il suo allenatore Matteo Giunta.\nCarriera.\n2001-2003: Gli esordi.\nNel 2002 Federica si mise in luce a livello nazionale agli italiani di Gubbio, quando per la prima volta sal\u00ec sul podio con un terzo posto nei 200\u00a0m stile libero in 2'03\"82 alle spalle di Cecilia Vianini e Sara Goffi. L'anno dopo si afferm\u00f2 come stileliberista italiana emergente per gli ottimi risultati conseguiti ai Nazionali primaverili in cui and\u00f2 a medaglia in tutte le distanze affrontate (1\u00ba posto nei 50, 3\u00ba nei 100 e 2\u00ba nei 200 m). I piazzamenti conseguiti le valsero la prima convocazione in nazionale assoluta come staffettista. Diede il proprio contributo alla 4x100\u00a0stile libero ai mondiali di Barcellona, nuotando nelle fasi eliminatorie in 55\"60. In stagione fece esperienza anche con la nazionale giovanile agli europei di Glasgow vincendo l'argento nei 100 stile libero in 56\"24 e nella 4x100 mista. Alla fine dell'anno ancora riscontri positivi agli invernali in vasca corta: seconda nei 50 stile libero dietro a Cristina Chiuso in 25\"10 e prima sia nei 100\u00a0m sia nei 200 con i nuovi primati italiani di 53\"89 e 1'56\"74.\nAtene 2004, la prima partecipazione ai Giochi Olimpici.\n \nNel 2004 Pellegrini si afferm\u00f2 come la pi\u00f9 forte stileliberista nazionale, vincendo 15 titoli italiani tra gare individuali e staffette. Nell'edizione primaverile ed estiva dei Campionati italiani gareggi\u00f2 in tutte le distanze del crawl, dai 50 ai 400\u00a0m, migliorandone i primati. Abbass\u00f2 il limite nei 200 m a 1'58\"59, dal precedente 1'59\"23, confermando la crescita e la possibile competitivit\u00e0 a livello internazionale. Per questo motivo la Federazione la convoc\u00f2 ai Giochi Olimpici di Atene.\nEsord\u00ec nella piscina della capitale greca per la sua prima esperienza a cinque cerchi: archiviati i 100 stile, nei quali non and\u00f2 oltre le semifinali, nuot\u00f2 i 200\u00a0m. Di questi ultimi vinse la semifinale con il miglior crono di ingresso e nuovo primato nazionale di 1'58\"02. In finale non riusc\u00ec a ripetere il tempo e si classific\u00f2 seconda in 1'58\"22. A causa della sua inesperienza, infatti, non vide il recupero operato nella corsia laterale dalla romena Camelia Potec, e sfum\u00f2 cos\u00ec l'oro per soli 19 centesimi. Tuttavia il successo rappresent\u00f2 la sua piena affermazione, il ritorno di una nuotatrice italiana sul podio dopo 32 anni dall'exploit di Novella Calligaris e, a soli 16 anni e 12 giorni, fece di Federica la pi\u00f9 giovane atleta italiana a salire su un podio olimpico individuale.\nPer i risultati conseguiti venne insignita del titolo di Cavaliere ufficiale per iniziativa del Presidente della Repubblica Italiana.\nCampionati mondiali di Montr\u00e9al 2005.\nNelle tre edizioni dei Campionati italiani svoltesi quell'anno, Federica conquist\u00f2 12 titoli nazionali ottenendo le vittorie pi\u00f9 significative ai primaverili quando si conferm\u00f2 nei 100, 200 e 400\u00a0m stile libero. Nella distanza intermedia registr\u00f2 il miglior tempo mondiale stagionale e nuovo record italiano della distanza in 1'57\"92. Anche nelle otto vasche miglior\u00f2 il primato nazionale in 4'10\"38, strappandolo a Tanya Vannini che lo aveva stabilito nel lontano 1987. I progressi la presentarono ai mondiali di Montr\u00e9al come la favorita al titolo nei 200 stile libero, ma in finale non riusc\u00ec a ripetere il proprio migliore che fu peggiorato di quasi un secondo, relegandola alla seconda piazza in 1'58\"73 a soli 13 centesimi dall'oro di Solenne Figu\u00e8s.\nIn novembre gareggi\u00f2 ai campionati italiani in vasca corta di Trieste dove stabil\u00ec il nuovo primato italiano negli amati 200 stile in 1'56\"15, qualificandosi cos\u00ec per gli europei che si sarebbero tenuti poco dopo nella stessa citt\u00e0. Proprio durante la rassegna continentale vinse la sua prima medaglia d'oro internazionale nei 200\u00a0m stile a pari merito con la svedese Josefin Lillhage in 1'55\"54 e and\u00f2 a medaglia anche nei 400, terza in 4'02\"81.\n2006: i problemi fisici, il primo cambio tecnico ed i miglioramenti in vasca corta.\nLa stagione internazionale inizi\u00f2 con i mondiali in corta di Shanghai, dove Federica pur non riuscendo a conquistare alcuna medaglia d'oro, miglior\u00f2 il suo personale nei 200 m conquistando la medaglia d'argento ed un'altra medaglia di bronzo nei 400 m.\nIl 2006 in vasca lunga tuttavia fu un anno privo di successi internazionali in cui Pellegrini lament\u00f2 dei problemi fisici e acconsent\u00ec a un cambio tecnico. Agli europei di Budapest, infatti, non partecip\u00f2 ai 100\u00a0m stile libero e si ritir\u00f2 nei 200\u00a0m poich\u00e9 consapevole del proprio stato di forma precario causato da un problema alla spalla. \nPoco dopo segu\u00ec il cambio d'allenatore che la port\u00f2 da Massimiliano Di Mito ad Alberto Castagnetti sotto la cui guida Pellegrini ottenne un netto miglioramento dei tempi in vasca corta. Nei 400\u00a0m miglior\u00f2 di circa 4 secondi il suo precedente personale agli europei di Helsinki dove conquist\u00f2 la medaglia d'argento ed i primati italiani nelle staffette, ma anche un deludente quinto posto nella finale dei 200 m.\n2007: Il primo record del mondo ai Campionati Mondiali di Melbourne.\nIn vasca lunga Federica si riscatt\u00f2 l'anno seguente in marzo ai mondiali di Melbourne in cui disput\u00f2 sia i 200 sia i 400\u00a0m. Nelle otto vasche miglior\u00f2 il primato nazionale, concludendo la finale con un 5\u00ba posto in 4'05\"79. Due giorni pi\u00f9 tardi, invece, stabil\u00ec a sorpresa il suo primo record mondiale nella semifinale dei 200\u00a0m, 1'56\"47, migliore del precedente di Franziska van Almsick risalente al 2002. Solo 24 ore pi\u00f9 tardi, per\u00f2, la rivale Laure Manaudou lo ritocc\u00f2 nella finale in cui Federica arriv\u00f2 3\u00aa in 1'56\"97. \nPer quel che riguarda la stagione in vasca corta invece, che si concluse con la rassegna europea di Debrecen, Federica conquist\u00f2 gli stessi identici risultati dell'europeo in corta della stagione precedente ottenendo un argento nei 400 m ed un nuovo deludente quinto posto nei 200 m\nUniversiadi di Bangkok 2007.\nDal 9 al 14 agosto prese parte alle Universiadi di Bangkok durante le quali vinse due medaglie d'oro e la sua prima doppietta 200 \u2013 400\u00a0m stile libero a livello internazionale. Nei 200\u00a0m vinse l'oro in 1'57\"67 davanti alla slovena Sara Isakovi\u0107, mentre nei 400\u00a0m conquist\u00f2 il gradino pi\u00f9 alto del podio in 4'06\"11 davanti alla francese Coralie Balmy. Vinse, per la prima volta, anche una medaglia internazionale negli 800\u00a0m, vincendo l'argento in 8'34\"97 dietro la svizzera Flavia Rigamonti.. La quarta medaglia arriv\u00f2 nella staffetta dalla 4x200\u00a0m, la quale arriv\u00f2 al terzo posto in 8'01\"11 e alla quale contribu\u00ec con una frazione da 1'57\"32.\nCampionati europei di Eindhoven 2008.\nIn quell'anno la consueta rassegna continentale in vasca lunga venne anticipata a marzo per consentire agli atleti di riposarsi in vista dei Giochi Olimpici estivi. Federica si present\u00f2 ai blocchi di partenza per due gare individuali, i 200 e 400\u00a0m stile libero. Nella prima distanza venne squalificata in semifinale per decisione del giudice spagnolo Alfonso Wucherfanning (presente anche nel caso di Loris Facci) che riscontr\u00f2 una presunta partenza anticipata. Vani furono i ricorsi della delegazione italiana, che rivendicava invece una partenza regolare con un tempo di reazione di 0\"70 provato anche dall'Omega cronometrista ufficiale dei campionati. Federica dichiar\u00f2 il proprio disappunto soprattutto per via del mancato riesame da parte del giudice. Due giorni pi\u00f9 tardi fece suoi i 400\u00a0m vinti con il primo primato del mondo in 4'01\"53, un tempo di 0\"90 inferiore al record realizzato da Laure Manaudou in 4'02\"13. Con tre medaglie conquistate, tra le quali un bronzo nella 4x200 e un argento nella 4x100 stile libero, entrambe le volte con il nuovo primato nazionale, concluse la propria esperienza e si present\u00f2 alle Olimpiadi come la favorita per l'oro olimpico.\nOlimpiadi di Pechino 2008.\nIl 10 agosto il nuoto in vasca esord\u00ec ai Giochi cinesi con una nuova impostazione di orari: finali al mattino e batterie al pomeriggio. Nel primo giorno di gare Federica si present\u00f2 da favorita nella piscina del Water Cube di Pechino per le fasi eliminatorie dei 400\u00a0m stile libero. Non deluse le aspettative e si qualific\u00f2 con il nuovo record olimpico di 4'02\"19. La mattina seguente tent\u00f2 in finale un passaggio pi\u00f9 lento cos\u00ec da risparmiare energie che le permettessero una progressione nella seconda parte. Negli ultimi 100\u00a0m, per\u00f2, l'inglese Adlington ruppe gli indugi prendendo la testa della gara e vincendo in 4'03\"22, tempo modesto in relazione a quanto nuotato in batteria dalla Pellegrini, che chiuse solo 5\u00aa in 4'04\"56.\nNel pomeriggio dello stesso giorno cerc\u00f2 il riscatto nelle batterie dei 200\u00a0m che vinse con il nuovo primato mondiale di 1'55\"45, migliorando il precedente di Laure Manaudou. In finale sal\u00ec sul gradino pi\u00f9 alto del podio precedendo di pochi centesimi la slovena Sara Isakovi\u0107 in 1'54\"82, ritoccando ancora una volta il suo stesso record del mondo e regalando all'Italia il primo oro femminile olimpico del nuoto. Termin\u00f2 la propria rassegna olimpica come frazionista della 4\u00d7200\u00a0m stile libero, che si ferm\u00f2 al 4\u00ba posto con il nuovo record europeo di 7'49\"76 (frazione 1'54\"98).\nEuropei in vasca corta di Fiume - Rijeka 2008.\nAgli europei in vasca corta nella citt\u00e0 di Fiume, Croazia, Federica gareggi\u00f2 nei 200\u00a0m stile libero, nei quali vinse l'oro in 1'51\"85 precedendo l'olandese Femke Heemskerk e stabilendo il suo quinto record del mondo in carriera, il primo in vasca corta. Miglior\u00f2 di 1\"33 il precedente record della francese Coralie Balmy, stabilito appena un paio di giorni prima ai campionati nazionali francesi quando ferm\u00f2 il cronometro a 1'53\"18.\nIl 2009: la doppietta iridata e i record del mondo.\nLa preparazione impostata quell'anno dal tecnico di Federica era basata su di un ciclo invernale di allenamenti \u2014 da settembre a dicembre \u2014 che prevedeva ogni settimana 11 sedute in vasca da circa 16\u00a0km al giorno, pi\u00f9 2-3 sedute in palestra per il potenziamento muscolare. Nel periodo tra gennaio e marzo, invece, un ciclo dedicato al lavoro aerobico, qualitativo e in altura. Un programma a detta dell'atleta molto faticoso, quasi \u00abda uomini\u00bb. I frutti del lavoro svolto si videro gi\u00e0 a marzo in occasione degli assoluti primaverili, nel corso dei quali vinse 5 titoli nazionali. Dopo il quinto posto della finale olimpica, si ripresent\u00f2 ai blocchi dei 400\u00a0m stile libero che, anche in quest'occasione, videro il suo ritiro a causa di una crisi d'ansia. Tuttavia, il tecnico Castagnetti si mostr\u00f2 fiducioso e sicuro che la preparazione in corso le avrebbe presto consentito di scendere anche al di sotto dello storico muro dei 4\"00 minuti. Le sue parole trovarono conferma due giorni pi\u00f9 tardi, quando nei 200\u00a0m stabil\u00ec il suo sesto record del mondo in 1'54\"47. L'impresa le valse anche un altro record, poich\u00e9 nessun atleta azzurro prima di lei riusc\u00ec mai a stabilire un primato mondiale ai campionati italiani.\nGiochi del Mediterraneo di Pescara 2009.\nA un mese dall'inizio dei mondiali test\u00f2 la propria condizione ai XVI Giochi del Mediterraneo nella citt\u00e0 di Pescara in cui disput\u00f2 una sola gara: i 400\u00a0m stile libero. In questa distanza non era pi\u00f9 la primatista mondiale dal 16 marzo, giorno in cui l'inglese Joanne Jackson miglior\u00f2 il suo crono stabilito agli europei del 2008. L'atleta azzurra se ne riappropri\u00f2 toccando la piastra in 4'00\"41, evidenziando l'ottimo stato di forma che conferm\u00f2 il superamento definitivo delle crisi d'ansia e la avvicin\u00f2 ulteriormente al limite dei 4'00.\nCampionati mondiali di Roma 2009.\nFederica si present\u00f2 ai mondiali di casa iscritta in tutte le distanze dello stile libero, dai 100 agli 800\u00a0m. Il 26 luglio, prima giornata di gare, disput\u00f2 i 400\u00a0m nei quali vinse il primo oro mondiale in carriera con il nuovo record del mondo davanti alle inglesi Jackson e Rebecca Adlington. Condusse la gara in progressione portandosi in testa ai 100\u00a0m. Nuot\u00f2 le ultime due vasche in 29\"86 e 29\"36 e tocc\u00f2 la piastra in 3'59\"15. Oltre alla medaglia arriv\u00f2 quel traguardo storico pronosticato sin dagli assoluti di marzo dal suo tecnico: l'abbattimento per la prima volta nella storia del muro dei 4'00 minuti.\nDue giorni pi\u00f9 tardi gareggi\u00f2 nella sua specialit\u00e0: i 200\u00a0m. Si impose sin dalle semifinali vincendo la propria serie in 1'53\"67 e facendo suo anche in questa gara il nuovo primato mondiale, inferiore di 0\"80 al precedente realizzato a Riccione. In finale vinse il suo primo titolo iridato nella distanza con il tempo di 1'52\"98 davanti alle statunitensi Allison Schmitt e Dana Vollmer, ritoccando ancora una volta il proprio limite. Rispetto all'1'54\"82 di Pechino, in meno di un anno la ragazza si miglior\u00f2 di quasi 2 secondi divenendo la prima e unica donna capace di scendere al di sotto dell'1'53. Realizz\u00f2 cos\u00ec il suo 10\u00ba record in carriera prima dei 21 anni. Il titolo, inoltre, le consegn\u00f2 la doppietta 200\u2013400\u00a0m stile libero, impresa riuscita in precedenza solo a Laure Manaudou e alla tedesca dell'Est Heike Friedrich.\nRinunci\u00f2 invece ai 100 e agli 800\u00a0m per dare il proprio contributo alla 4x200\u00a0m stile libero che sfior\u00f2 il podio chiudendo al quarto posto. Federica critic\u00f2 le proprie compagne Spagnolo e\u00a0Zoccari per le prestazioni realizzate, accusandole di non aver dato del proprio meglio e di avere lasciato le sorti del quartetto sulle sue spalle e della collega Alessia Filippi.\nCon un bottino di due medaglie d'oro e tre record del mondo battuti, venne eletta dalla FINA \"Atleta dei campionati\" insieme all'americano Michael Phelps.\nMorte di Alberto Castagnetti ed europei in corta di Istanbul 2009.\nNel mese di ottobre mor\u00ec Alberto Castagnetti all'et\u00e0 di 66 anni. Reduce da un'operazione al cuore avvenuta in settembre, trascorse il periodo di convalescenza supportato da Federica che, per potergli stare accanto, posticip\u00f2 il viaggio negli Stati Uniti. Concluse l'anno agli europei in corta sebbene, per via del lutto, non si present\u00f2 in condizioni ottimali. Tuttavia riusc\u00ec a riconfermare l'oro continentale nei 200\u00a0m stile libero realizzando l'undicesimo e ultimo record mondiale in carriera (1'51'17) che dedic\u00f2 al tecnico scomparso.\nI successi ottenuti in stagione le valsero il riconoscimento di \"Nuotatrice dell'anno\" per la rivista americana \"Swimming World Magazine\", che fece di Federica la prima e unica nuotatrice italiana a essere insignita di tale premio.\nIl 2010, l'anno con Stefano Morini e gli Europei di Budapest.\nIl 2010 fu il primo anno di gare dopo la decisione della FINA di bandire i costumi in poliuretano, mettendo fine a uno dei periodi pi\u00f9 controversi della storia del nuoto. In questo nuovo contesto Federica si test\u00f2 agli europei di Budapest. Dopo aver conquistato il titolo olimpico e mondiale vinse anche quello europeo nei 200\u00a0m stile libero in 1'55\"45, realizzando il nuovo record dei campionati e la sua migliore prestazione in tessuto. Affront\u00f2 per la prima volta anche gli 800\u00a0m, vincendo il bronzo in 8'24\"99. A causa del suo stato influenzale rinunci\u00f2 invece ai 400.\nIn novembre si present\u00f2 alla rassegna europea in corta a Eindhoven e ancora una volta nuot\u00f2 gli 800\u00a0m vinti a sorpresa in 8'15\"20. Non riusc\u00ec a ripetersi nei 400\u00a0m nei quali abbandon\u00f2 la vasca per il preannunciarsi di una crisi d'ansia. La delusione ai mondiali in vasca corta di Dubai (3\u00aa nei 400\u00a0m e solo 7\u00aa nei 200\u00a0m) fece presagire un'imminente rottura con il tecnico Stefano Morini che, nonostante le smentite, arriv\u00f2 di l\u00ec a poche settimane. Scelse come nuova guida il francese Philippe Lucas, in passato gi\u00e0 allenatore di Laure Manaudou.\nL'arrivo di Lucas e la doppietta iridata ai mondiali di Shanghai 2011.\nL'esperienza parigina intrapresa sotto la guida di Lucas nel dicembre 2010 comport\u00f2 anche un cambio radicale d'allenamento: da un lato l'anticipo di due ore dell'inizio delle sessioni in vasca, dalle precedenti 8 del mattino di Verona alle 6 di Parigi; dall'altra parte lo svolgimento di allenamenti mirati sul volume e sulla resistenza. I primi frutti si videro gi\u00e0 ai primaverili di Riccione quando per la prima volta gareggi\u00f2 sotto la guida del tecnico francese che la volle ai blocchi di partenza in tutte le distanze dello stile libero, dai 100 agli 800. Conquist\u00f2 il titolo in tutte le prove e, durante il campionato a squadre in vasca corta, stabil\u00ec il nuovo primato italiano nei 400 in 3'57\"59.\nIn luglio si present\u00f2 all'appuntamento pi\u00f9 importante della stagione: i mondiali di Shanghai. Nella prima giornata di gare debutt\u00f2 nelle batterie dei 400\u00a0m stile libero accedendo alla finale con il miglior tempo (4'04\"76). La sera stessa and\u00f2 a caccia del secondo titolo consecutivo nella distanza. Come su indicazioni del suo tecnico nuot\u00f2 su di un ritmo tranquillo accelerando nei secondi 200\u00a0m. Alla virata dei 250\u00a0m incominci\u00f2 la propria progressione passando dalla quinta posizione di met\u00e0 gara al primo posto, vincendo l'oro in 4'01\"97 (5\u00aa prestazione all-time) e infliggendo 2\"04 all'argento della britannica Adlington.\nTre giorni pi\u00f9 tardi scese in acqua per difendere il titolo anche nei 200\u00a0m. Entr\u00f2 in finale con il secondo miglior crono dietro l'olandese Femke Heemskerk, che in semifinale l'aveva preceduta di oltre un secondo. In svantaggio sin dalla prima vasca, in cui vir\u00f2 in penultima posizione, aument\u00f2 l'andatura e pass\u00f2 in terza posizione ai 150\u00a0m. Nell'ultimo 50 risal\u00ec sull'olandese sorpassandola a 25\u00a0m dalla fine aggiudicandosi la medaglia d'oro davanti a Kylie Palmer e Camille Muffat in 1'55\"58. Divenne, cos\u00ec, la prima nuotatrice nella storia capace di conquistare il titolo sia nei 200 sia nei 400\u00a0stile libero in due edizioni diverse e consecutive dei campionati. I risultati conseguiti le valsero per la terza volta il titolo di \"Nuotatrice europea dell'anno\" assegnato dalla rivista Swimming World Magazine.\nNel corso della manifestazione fece parlare di s\u00e9 per i risultati sportivi, ma anche per le proprie vicende sentimentali quando rese pubblica la fine della sua relazione con Luca Marin e la nascita di un nuovo rapporto con il compagno di nazionale Filippo Magnini che la influenzer\u00e0 nella scelta di tornare in Italia trasferendosi a Roma a casa del compagno e di affidarsi al suo stesso tecnico, Claudio Rossetto.\nIl primo divorzio da Lucas e i tecnici successivi.\nI due ori conquistati a Shanghai non furono sufficienti per portare l'atleta a riconfermare il rapporto con Lucas. Federica, infatti, sembr\u00f2 voler ritornare ad allenarsi a Verona, una scelta non condivisa dal suo tecnico che invece non voleva lasciare la capitale francese, rendendo pressoch\u00e9 inevitabile la fine del loro rapporto che venne ufficializzata nell'agosto dello stesso anno. A Lucas succedette Federico Bonifacenti che gi\u00e0 l'aveva seguita dopo la morte di Castagnetti. La nuova guida tecnica non dur\u00f2 a lungo e si concluse dopo appena tre mesi a sole due settimane dagli europei di Stettino (nei quali fu 3\u00aa nella 4x50\u00a0m stile libero e 4\u00aa nei 400\u00a0m). La scelta del tecnico fu dettata da un'incompatibilit\u00e0 di programmazione e dalla difficolt\u00e0 di conciliare gli allenamenti tra Verona e Roma voluti da Federica per poter stare accanto al fidanzato. La Pellegrini si affid\u00f2 quindi alla guida tecnica di Claudio Rossetto, gi\u00e0 allenatore dei velocisti tra i quali Magnini. I numerosi cambi di allenatore (3 in un anno) sollevarono non poche polemiche e preoccupazioni, legate al rischio che potessero compromettere la sua preparazione per le imminenti Olimpiadi.\nCampionati europei di Debrecen 2012.\nUn primo test pre-olimpico avvenne nel mese di maggio agli europei di Debrecen in cui vinse un bronzo nella 4x100\u00a0m stile libero e il primo oro azzurro nella 4x200.\nConquist\u00f2 il metallo pi\u00f9 prezioso anche nei 200\u00a0 stile in 1'56\"76, un tempo modesto per i suoi standard e certamente non di buon auspicio in vista delle Olimpiadi. Tuttavia, il crono le fu sufficiente per riconfermare il titolo europeo nella distanza. Come ultima gara disput\u00f2 i 400\u00a0m, cercando la doppietta europea che ancora non aveva realizzato. Chiuse le batterie in 4'14\"27 con una prestazione \u00abinspiegabile\u00bb lontana dal suo personale. Federica ipotizz\u00f2 che la causa potesse essere un problema fisico, mentre la stampa parl\u00f2 del ritorno delle crisi d'ansia che gi\u00e0 l'avevano colpita in passato. A ogni modo, i tempi realizzati non furono certo incoraggianti a soli due mesi dai Giochi Olimpici.\nLa delusione dei Giochi Olimpici di Londra 2012.\nNel mese di luglio si present\u00f2 a Londra con la nazionale italiana per la sua terza rassegna olimpica. Le aspettative erano molteplici poich\u00e9 in lei erano riposte molte delle speranze azzurre di medaglia. Inoltre, era la campionessa olimpica in carica dei 200\u00a0m stile libero e i due titoli mondiali ottenuti solo un anno prima a Shanghai avevano dato conferma della sua competitivit\u00e0 facendo ben sperare in un riscatto del quinto posto nei 400\u00a0m stile libero delle olimpiadi di Pechino.\nIl 29 luglio esord\u00ec all'Aquatics Centre proprio nei 400\u00a0m, conquistando la finale con il 7\u00ba tempo, ma non facendo presagire buone sensazioni in vista della gara serale. Tali impressioni si confermarono in finale quando non and\u00f2 oltre il 5\u00ba posto in 4'04\"50 evidenziando uno stato di forma imperfetto. Il tempo registrato fu pressoch\u00e9 identico a quello di Pechino, in una gara in cui le avversarie non andarono poi cos\u00ec veloce (oro Muffat in 4'01\"45; argento Allison Schmitt in 4'01\"77 e bronzo Adlington in 4'03\"01). A Federica sarebbe quindi bastato ripetere una prestazione vicina al 4'01\"97 di Shanghai per salire sul podio. Archiviati i 400\u00a0m si present\u00f2 ai blocchi per difendere l'oro nei 200\u00a0m stile libero, ma ancora una volta fu protagonista in negativo: 5\u00ba posto in 1'56\"67. Anche in questa occasione sarebbe bastato ripetere l'1'55\"58 di Shanghai per arrivare seconda (oro Schmitt in 1'53\"61; argento Muffat in 1'55\"58 e bronzo Barratt in 1'55\"81).\nLa duplice sconfitta aliment\u00f2 le numerose polemiche nate dai pessimi risultati in vasca della spedizione italiana. Le testate nazionali parlarono di flop del movimento azzurro poich\u00e9 non fu conquistata alcuna medaglia - cosa che non accadeva dal lontano 1984 -, creando un ambiente carico di tensione tra gli atleti. Federica si dichiar\u00f2 dispiaciuta per gli insuccessi e si assunse la piena responsabilit\u00e0 per le scelte compiute. Questo per\u00f2 non evit\u00f2 il verificarsi di un nuovo cambio tecnico che da Rossetto la riport\u00f2 al francese Philippe Lucas.\nIl ritorno con Lucas e i progetti per l'anno sabbatico.\nNel 2013 Federica ufficializz\u00f2 il ritorno con il tecnico transalpino e, insieme al compagno Filippo, si trasfer\u00ec a Narbonne dove il tecnico faceva base. In un secondo momento, invece, soprattutto a partire dalla fine dell'anno, torn\u00f2 a Verona seguita dal preparatore atletico e vice di Philippe Lucas Matteo Giunta, alternando gli allenamenti in Italia con dei collegiali di alcune settimane in Francia. Come gi\u00e0 annunciato, Federica decise di concedersi un \"anno sabbatico\" per ritrovare s\u00e9 stessa e nuovi stimoli dopo la delusione olimpica. Per fare ci\u00f2 si avvicin\u00f2 a nuove specialit\u00e0 e cambi\u00f2 il metodo di preparazione atletica. Con l'aiuto di Matteo Giunta cominci\u00f2 una nuova programmazione e preparazione atletica: una sola seduta in acqua al giorno, alla mattina; due volte alla settimana corsa su pista e per altri tre pomeriggi palestra e pesi per riacquistare tono muscolare e rendere cos\u00ec pi\u00f9 forte la bracciata. Agli assoluti primaverili si ciment\u00f2 quindi nei 100 e 200\u00a0m dorso e dichiar\u00f2 di non voler disputare i 200\u00a0m stile libero ai mondiali di Barcellona. A sorpresa si aggiudic\u00f2 entrambe le distanze, realizzando nei 200 dorso la seconda prestazione italiana di sempre e mancando il record nazionale di Alessia Filippi per soli 0\"02 centesimi.\nCampionati mondiali di Barcellona 2013.\nSul finire del mese di luglio esord\u00ec ai mondiali di Barcellona, dieci anni dopo l'esordio in nazionale in quella stessa citt\u00e0. Nuot\u00f2 come frazionista in tutte le staffette azzurre ottenendo il miglior risultato nella 4x100\u00a0m stile libero nella quale stabil\u00ec con le compagne il nuovo record nazionale. \nContrariamente a quanto dichiarato durante l'anno, gareggi\u00f2 anche nei 200\u00a0m stile libero mostrandosi competitiva sin dalle batterie, vincendo le semifinali in 1'55\"78 e presentandosi in finale come seria pretendente al titolo. Nella fase finale condusse la gara in progressione: part\u00ec in svantaggio assoluto sin dalla prima virata; nei 100\u00a0m successivi recuper\u00f2 portandosi in quarta posizione; copr\u00ec l'ultima vasca in 29\"07 recuperando altre due posizioni e fermandosi al secondo posto in 1'55\"14, a soli 0\"33 centesimi dall'oro di Missy Franklin. Il crono conclusivo rappresent\u00f2 il suo nuovo personale con costume in tessuto, migliore dell'1'55\"45 del 2010.\nFederica si disse \u00abstrafelice\u00bb di questa medaglia inaspettata che defin\u00ec come \u00abil riscatto dopo la delusione di Londra\u00bb e \u00abuna delle pi\u00f9 belle e importanti\u00bb della propria carriera. Sul finire dei campionati si ciment\u00f2 senza successo anche nei 200\u00a0m dorso chiusi in 2'09\"27.\nLa stagione in corta e gli europei di Herning 2013.\nAlla fine dell'anno l'atleta veneta si mise in mostra nelle competizioni di vasca corta al trofeo \"Mussi Lombardi Femiano\": vinse con i nuovi primati nazionali i 200m dorso (2'03\"75) abbassando di 70 centesimi il primato gommato di Alessia Filippi e i 100m stile libero (52\"86) migliorando di 86 centesimi il limite di Erika Ferraioli. Sulla scia dei risultati del meeting toscano si present\u00f2 ad Herning per la rassegna continentale in vasca da 25\u00a0m. Nei 200\u00a0m stile libero torn\u00f2 al successo dopo quattro anni di assenza in 1'52\"80 e, dopo le delusioni di Londra, si ripresent\u00f2 anche nei 400 nei quali si classific\u00f2 terza alle spalle di Mireia Belmonte e Lotte Friis in 3'58\"90.\nCampionati europei di Berlino 2014.\nNell'agosto 2014 Pellegrini vol\u00f2 a Berlino per l'appuntamento pi\u00f9 importante della stagione: i campionati europei. Dopo il bronzo nella 4x100 m stile libero fece suo il primo successo nella staffetta 4x200 che si riconferm\u00f2 il titolo vinto due anni prima. Essenziale fu il contributo di Federica che scese in acqua in ultima frazione ereditando un ritardo di 4\"51 dalla Svezia che conduceva la gara. Il divario, apparentemente incolmabile, si ridusse a soli 2\"53 ai 750\u00a0m e negli ultimi 10\u00a0m la nuotatrice italiana approfitt\u00f2 del calo dell'avversaria per sorpassarla e chiudere al primo posto. Il 23 agosto fu la volta dei 200 m stile libero, gara per la quale vi erano molte aspettative sebbene la prestazione di staffetta (1'56\"50) mise in dubbio la sua superiorit\u00e0 per via dell'iscrizione della svedese Sj\u00f6str\u00f6m, poi non presentatasi ai blocchi, ma autrice in staffetta di una frazione da 1'53\"64. Pellegrini entr\u00f2 in finale come favorita imponendosi sulle avversarie in 1'56\"01. Il successo le valse il 3\u00ba titolo europeo consecutivo nella distanza, impresa senza precedenti nella storia. L'ultimo giorno scese in acqua nei 400 nel tentativo di realizzare la doppietta 200-400 sl che sempre le era sfuggita. Anche in quest'occasione non vi riusc\u00ec e si dovette accontentare di un 4\u00ba posto in 4'04\"42. Federica si disse comunque soddisfatta per il risultato, non avendola pi\u00f9 nuotata dalla finale olimpica, e dichiar\u00f2 di voler valutare se continuare o meno la preparazione dei 400 in futuro.\nIl secondo divorzio da Lucas e l'arrivo di Matteo Giunta.\nIl quarto posto nei 400\u00a0m stile libero agli europei di Berlino evidenzi\u00f2 delle divergenze tra quelle che erano le priorit\u00e0 di Federica e del suo tecnico, che avevano portato a pensare a una nuova rottura tra i due. La ragazza, infatti, era sempre stata pi\u00f9 interessata alla preparazione dei 200, la gara che l'aveva rivelata al mondo e che pi\u00f9 di ogni altra le aveva regalato successi. Al contrario, l'allenatore Lucas aveva sempre insistito sin dal 2011 nella preparazione della doppia distanza. Dopo alcune indiscrezioni rivelate dell'emittente francese RTL a conferma di un'imminente rottura, arriv\u00f2 la conferma da parte di Federica stessa che annunci\u00f2 via Twitter la fine consensuale della collaborazione tra lei e Lucas. Le scelta matur\u00f2 dopo un incontro a Narbonne con Lucas e Matteo Giunta per \u00abun'attenta valutazione\u00bb delle scelte future; di fatto se proseguire o meno la preparazione dei 400.\nFederica si affid\u00f2 cos\u00ec alla guida tecnica di Giunta, gi\u00e0 preparatore atletico e vice di Lucas. A questa decisione segu\u00ec l'abbandono definitivo dei 400 in favore dei soli 200 stile libero con l'intenzione di velocizzarne il passaggio e renderli pi\u00f9 competitivi in prospettiva Rio 2016. I primi riscontri positivi arrivarono ai mondiali in corta di Doha nei quali, nonostante la d\u00e9b\u00e2cle nei 200\u00a0m stile libero chiusi solo al 5\u00ba posto, realizz\u00f2 la sua frazione pi\u00f9 veloce di sempre in 51\"76. Nella stagione successiva si miglior\u00f2 anche in vasca lunga con l'1'55\"00 di Vichy (personale in tessuto) e la frazione da 53\"15 nella staffetta 4x100\u00a0m stile libero agli invernali, fino a quel momento miglior frazione italiana all-time.\nCampionati mondiali di Kazan' 2015.\nAi campionati italiani, validi come qualificazione per i mondiali di Kazan', disput\u00f2 per l'ultima volta in carriera i 400\u00a0m stile libero nei quali arriv\u00f2 terza. Il mancato successo scatur\u00ec una forte reazione mediatica poich\u00e9, per la prima volta, perse il titolo nazionale. I dubbi sulla sua condizione sollevati dalla stampa misero a dura prova l'atleta e ci\u00f2 port\u00f2 il suo tecnico a ritirarla dalla finale dei 200 per preservare la sua serenit\u00e0, avendo gi\u00e0 ottenuto in batteria il pass per i mondiali. In estate si test\u00f2 al meeting di Vichy in cui ebbe riscontri positivi nei 100 stile libero e vinse anche i 200\u00a0m in 1'55\"00, 3\u00ba miglior tempo dell'anno e migliore prestazione in tessuto in carriera, oltre che a essere un segnale incoraggiante in prospettiva mondiali.\nNella piscina della Kazan Arena esord\u00ec nella staffetta 4x100\u00a0m stile libero, che torn\u00f2 in una finale iridata dopo 10 anni di assenza, migliorandone il record italiano. Negli attesi 200\u00a0m stile libero, invece, si qualific\u00f2 per le semifinali in 1'57\"34 ed entr\u00f2 in finale con il miglior crono in 1'56\"23. Il 5 agosto, giorno del suo 27\u00ba compleanno, si present\u00f2 a bordo vasca per la finale come una delle favorite dato il ranking mondiale stagionale e l'assenza di un'atleta predominante. Come d'abitudine fece della progressione la sua forza: pass\u00f2 solo sesta a met\u00e0 gara, quarta alla virata dei 150\u00a0m e infine tocc\u00f2 seconda grazie a un'ultima vasca da 29\"23 che le regal\u00f2 l'argento in 1'55\"32 dietro la giovane statunitense Katie Ledecky (1'55\"16). Si riconferm\u00f2, dunque, come una delle pi\u00f9 forti duecentiste nella storia del nuoto, a dieci anni di distanza dal primo successo. Questa medaglia le valse un nuovo primato in quanto divenne la prima e unica atleta capace di salire sul podio, nella stessa specialit\u00e0, in sei diverse edizioni consecutive dei campionati del mondo.\nDopo il successo individuale guid\u00f2 la staffetta 4x200 m stile libero, qualificatasi in mattinata con il miglior tempo. Nelle prime tre frazioni nuotarono Alice Mizzau, Erica Musso e Chiara Masini Luccetti che diede il cambio a Federica con pi\u00f9 di 3 secondi di ritardo dalle prime. Da subito cerc\u00f2 la rimonta dalla quinta posizione in cui si trovava il quartetto, ultimandola nella vasca finale con il sorpasso di Svezia, Cina e Gran Bretagna. Termin\u00f2 seconda dietro solo alle statunitensi, grazie a una frazione da 1'54\"73 (sua 2\u00aa miglior frazione di sempre). Un risultato storico per la nazionale italiana che, per la prima volta, sal\u00ec sul podio iridato riscattando il quarto posto di Roma 2009.\nEuropei in vasca corta di Netanya 2015.\nA fine anno Federica esord\u00ec alla sua undicesima rassegna continentale con un quarto posto nei 100\u00a0m stile libero, impreziosito dal nuovo primato nazionale di 52\"56, a conferma di un'importante velocit\u00e0 di base ritrovata divenuta ormai necessaria nei 200. Dopo il successo inaspettato nella staffetta 4x50\u00a0m stile libero, vinse il secondo oro nei 200\u00a0m in 1'51\"89 conquistando la sua quarantesima medaglia internazionale e il quinto sigillo nella distanza a dieci anni dal primo. Il crono risult\u00f2 inferiore di un secondo rispetto al tempo nuotato durante la stagione precedente e per la prima volta dal biennio 2008-2009, era dei costumi in poliuretano, torn\u00f2 al di sotto dell'1'52\".\nGli Europei di Londra 2016 e la ritrovata velocit\u00e0.\nL'esordio ufficiale stagionale fu ai campionati nazionali di aprile nei quali torn\u00f2 alla vittoria in cinque gare e realizz\u00f2 la miglior prestazione italiana in tessuto nei 100\u00a0m stile libero ('53\"78), conquistando cos\u00ec un'inattesa qualificazione olimpica nella distanza. Alcuni giorni dopo ancora risultati di rilievo nella stessa gara, questa volta durante le fasi regionali di Coppa Brema in vasca corta quando ritocc\u00f2 il proprio record italiano portandolo a 52\"17.\nAlla vigilia degli europei di Londra, tenutisi nella vasca olimpica dell'Aquatics Centre, dichiar\u00f2 di non essersi preparata al meglio per tale appuntamento e da qui la volont\u00e0 di limitare, almeno inizialmente, la propria partecipazione alle sole staffette: nelle veloci si miglior\u00f2 in ogni frazione lanciata con 53\"46, 53\"20 e 52\"91, mentre con le compagne non riusc\u00ec a difendere il titolo nella 4x200\u00a0m (solo 5\u00aa). Il progresso nei 100\u00a0m evidenzi\u00f2 il buono stato di forma e la convinse a testarsi anche nei 200\u00a0m in cui si impose per soli 4 centesimi sulla rivale Heemskerk in 1'55\"93. Per la quarta volta consecutiva si conferm\u00f2 leader europea della distanza, un'impresa senza precedenti.\nLa quarta Olimpiade: Rio 2016.\nA poco pi\u00f9 di un mese dai Giochi di Rio, Pellegrini gareggi\u00f2 al Trofeo Sette Colli di Roma. Nei 100\u00a0m stile libero fu protagonista di un insolito testa a testa con l'olimpionica Kromowidjojo che la port\u00f2 al nuovo record italiano in 53\"18, migliore del 53\"55 da lei stabilito con costume in poliuretano nel 2009. Il progresso cos\u00ec evidente nelle due vasche fece sorgere curiosit\u00e0 anche per i 200\u00a0m nei quali fu ancora protagonista vincendo in 1'54\"55 che le valse il secondo miglior crono dell'anno e la sua quarta miglior prestazione assoluta in carriera.\nIl 5 agosto, giorno del suo 28\u00ba compleanno, Federica fu impegnata allo stadio Maracan\u00e3 di Rio de Janeiro come portabandiera della delegazione italiana alla cerimonia d'apertura dei Giochi. Avvi\u00f2 la sua quarta rassegna a cinque cerchi con la 4x100\u00a0m stile libero che dopo 16 anni ritrov\u00f2 l'accesso in finale grazie al crono di 3'35\"90 (nuovo record italiano). Due giorni dopo fu la volta delle batterie dei 200\u00a0m stile libero, l'unico evento individuale sul quale si era concentrata nelle ultime due stagioni. I buoni riscontri avuti nelle fasi eliminatorie la fecero guardare con serenit\u00e0 alla finale, in cui si present\u00f2 con il terzo miglior crono. Tuttavia, non fu in grado di ripetere il proprio migliore stagionale in una gara in cui l'atleta azzurra si classific\u00f2 quarta in 1'55\"18 preceduta da Katie Ledecky oro in 1'53\"73, Sarah Sj\u00f6str\u00f6m argento in 1'54\"06 e Emma McKeon bronzo in 1'54\"92. La delusione fece presagire l'annuncio del suo ritiro dalle attivit\u00e0 agonistiche, ma in settembre Federica conferm\u00f2 la propria determinazione nel voler dedicarsi al nuoto fino ai Giochi di Tokyo 2020.\nMondiali in vasca corta di Windsor 2016.\nL'occasione per un'immediata rivincita si present\u00f2 ai mondiali di vasca corta tenutesi in a Windsor, Canada in dicembre. Nel primo giorno di gare Federica gareggi\u00f2 nei 200 stile libero riuscendo a conquistare l'unica medaglia d'oro internazionale che ancora le mancava. Nell'occasione riusc\u00ec a battere la rivale Katinka Hosszu, con il suo personale in tessuto di 1'51\"73. Ottenne risultati positivi anche nei 100, centrando la prima finale mondiale chiusa in quinta posizione. Nelle prove di squadra infine riusc\u00ec a ottenere un argento nella 4x100 stile libero e un bronzo con record nazionale nella 4x50 della stessa specialit\u00e0. Di ritorno in Italia, partecip\u00f2 alla rassegna nazionale dove conferm\u00f2 i suoi titoli nei 100 e 200 stile libero.\nCampionati mondiali di Budapest 2017 ed il successivo anno sabbatico.\nDopo la delusione olimpica, Pellegrini si presenta ai mondiali con la voglia di tornare a far bene e provare a diventare l'unica atleta ad andare sul podio nella stessa gara per 7 mondiali consecutivi. Il 25 luglio si svolgono le batterie e le semifinali dei 200 m stile libero: Federica acceder\u00e0 alla finale il 26 luglio col quarto tempo totale. Nella finale, dopo aver condotto una gara intorno alla 4\u00aa posizione, negli ultimi 30 metri innesca una progressione che la porta a conquistare la medaglia d'oro, che ai mondiali le mancava dal 2011. Alla fine, il suo 1'54\"73 sar\u00e0 il suo secondo miglior crono di sempre in una finale mondiale. Inoltre questa gara rappresenta la prima sconfitta in una finale individuale per Katie Ledecky, data come grande favorita dai pronostici.\nIn seguito a questi fortunati Mondiali Pellegrini decide di concedersi un anno sabbatico con allenamenti pi\u00f9 blandi e parziale abbandono dei suoi amati 200 m stile libero. Ed \u00e8 cos\u00ec che ai campionati Europei di Copenaghen di dicembre come gare individuali partecipa ai 100 m stile libero che conclude in settima posizione in finale, e ai 100 m dorso dove non si qualifica per la finale nuotando solo il decimo tempo delle semifinali. Come unica soddisfazione di questa rassegna \u00e8 da segnalare il bronzo nella staffetta 4x50 stile libero mista. \nSi prosegue su questa strada anche ai campionati Europei in vasca lunga di Glasgow della stagione seguente dove si segnalano soltanto un quinto posto nella finale dei 100 m stile libero e diversi piazzamenti ai piedi del podio nelle staffette, ma anche in questo caso la Pellegrini \u00e8 sembrata non presentarsi all'appuntamento in condizioni di forma ottimali. \nPer l'atteso ritorno ai 200 m stile libero in una importante competizione internazionale bisogner\u00e0 attendere i Mondiali in vasca corta di Hangzhou di dicembre 2018, dove per\u00f2 Federica non riesce a centrare il podio fermandosi solo al quarto posto in 1'53\"18. In questa rassegna tuttavia riesce a levarsi la soddisfazione di centrare la sua cinquantesima medaglia internazionale tra Olimpiadi, Mondiali ed Europei centrando il terzo posto nella finale della staffetta 4x100 m misti.\nCampionati mondiali di Gwangju 2019.\nMa \u00e8 solo nel 2019 che si ritorna a pieno regime all'antico. Infatti Federica Pellegrini, a quelli che verosimilmente saranno i suoi ultimi mondiali, riesce a confermare il titolo conquistato due anni prima a Budapest. Entra in finale con il tempo pi\u00f9 veloce delle semifinali. Ai 150 metri \u00e8 seconda, ma nell'ultima vasca riesce la rimonta su Ariarne Titmus - argento con 1:54.66 - e su Sarah Sj\u00f6str\u00f6m, terza con 1:54.78 e soccorsa a bordo vasca per debito d'ossigeno, chiudendo la gara con un ottimo 1'54\"22, record personale in tessuto.\nRiesce dunque a migliorare il tempo di 1:54.73 che nel 2017 a Budapest la incoron\u00f2 Campionessa del Mondo, e riesce ad allungare la sua striscia vincente di medaglie conquistate consecutivamente ai mondiali nei 200 m stile libero, portandola a ben 8 edizioni di fila, record assoluto nella storia del nuoto. \nInoltre in questa edizione dei mondiali con la staffetta mista misti ha ottenuto un ottimo sesto posto e il record italiano, mentre con la staffetta 4x100 misti fa ancora meglio riuscendo ad ottenere oltre all'ennesimo record italiano un ottimo quarto posto in cui Federica nuota la sua frazione lanciata pi\u00f9 veloce in carriera in un 100 s.l. con il tempo di 52\"53. Ha partecipato anche alle batterie dei 50 e dei 100 stile senza per\u00f2 riuscire a centrare le semifinali.\nEuropei in vasca corta di Glasgow 2019.\nNella rassegna europea di fine stagione in vasca corta Pellegrini, pur non presentandosi in condizioni di forma ottimali, riesce a conquistare una medaglia d'argento nei 200 m stile libero in 1'52\"88 alle spalle della sorprendente padrona di casa Freya Anderson e davanti alla rivale storica olandese Femke Heemskerk. Ottiene anche un sesto posto nella finale dei 100 stile in 52\"30, e conquista un'altra medaglia d'argento insieme alle compagne della staffetta 4x50 mista dove per\u00f2 Pellegrini nuota solo nelle batterie del mattino. L'atteso ritorno dell'atleta italiana in una grande competizione internazionale nei 400 m stile libero, dove era inizialmente iscritta, invece \u00e8 saltato per via di uno stato influenzale.\nGli europei \"posticipati\" di Budapest 2020.\nNel 2020 esplode la pandemia di COVID-19, a causa della quale l'intera stagione del nuoto viene posticipata al 2021, complicando non poco i piani della campionessa veneta, che si ritrova a contrarre il virus sviluppando i sintomi della malattia.\nIl ritorno alle competizioni internazionali per Pellegrini arriva nel maggio del 2021 agli Europei di Budapest, dove l'atleta azzurra dichiara inizialmente di voler partecipare solo alle staffette come preparazione e tappa di passaggio in vista delle Olimpiadi di Tokyo. Dopo il sesto posto con la 4x100 sl ed una medaglia d'argento con la 4x200 sl mista insieme ai compagni Stefano Ballo, Stefano di Cola e Margherita Panziera, Pellegrini insieme al suo allenatore Matteo Giunta decide di partecipare anche in una gara individuale, i suoi amati 200 sl, nonostante uno stato di forma non ancora del tutto ottimale. Ed anche in questo caso riesce a conquistare la medaglia d'argento in 1'56\"29, sfiorando per solo due centesimi la vittoria che invece \u00e8 andata alla ceca Barbora Seemanova, e precedendo la britannica Freya Anderson. Il felice europeo di Pellegrini continua con altre tre medaglie di bronzo, nella staffetta 4x200 sl femminile insieme alle compagne Stefania Pirozzi, Sara Gailli e Simona Quadarella, nella staffetta 4x100 stile libero mista insieme ad Alessandro Miressi, Thomas Ceccon e Silvia Di Pietro, e nella staffetta 4x100 misti insieme a Margherita Panziera, Elena Di Liddo e Arianna Castiglioni. Con questo bottino di 5 medaglie conquistate riesce a battere anche il suo record personale in una singola rassegna internazionale, anche se stavolta \u00e8 mancata la medaglia d'oro.\nIl record di finali alla sua quinta Olimpiade: Tokyo 2020.\nPellegrini si pone come obiettivo primario della stagione la partecipazione alla sua quinta Olimpiade della carriera, risultato mai ottenuto da nessun nuotatore azzurro e che solo pochi nuotatori nel mondo sono riusciti a raggiungere. La tanto agognata qualificazione alle Olimpiadi di Tokyo 2020 viene centrata ai campionati italiani primaverili 2021 nei suoi classici 200 stile libero, vinti in 1'56\"69 davanti a Margherita Panziera e Stefania Pirozzi. Al termine della gara, la Pellegrini scoppia in lacrime per la commozione nell'aver raggiunto questo prestigioso obiettivo dopo un'annata molto difficile.\nNella competizione olimpica partecipa in due gare individuali e tre staffette, arrivando 7\u00aa nei 200 m sl, 4\u00aa nella 4x100 m misti mista e 6\u00aa nella 4x100 m mista. Pur non ottenendo medaglie, nei 200 m stile libero ottiene comunque un risultato prestigioso, diventando la prima nuotatrice ad aver raggiunto la finale olimpica nella stessa specialit\u00e0 in cinque edizioni consecutive, risultato che in precedenza era stato ottenuto soltanto da Michael Phelps, l'atleta olimpionico pi\u00f9 medagliato di sempre, nei 200 m farfalla.\nIl ritiro.\nGi\u00e0 prima delle Olimpiadi la nuotatrice aveva annunciato che il suo ritiro dal nuoto agonistico non sarebbe avvenuto subito dopo ma dopo aver affrontato l'International Swimming League con la compagine degli Acqua Centurions di cui la Pellegrini \u00e8 stata anche capitana. In realt\u00e0 poi, sotto pressione della sua squadra di club, il Circolo Canottieri Aniene, il ritiro ufficiale dal nuoto di Federica \u00e8 avvenuto il 30 novembre 2021 ai Campionati italiani invernali, manifestazione in cui vinse anche la sua ultima medaglia d'oro nei suoi amati 200 m stile libero. A fine manifestazione si \u00e8 esibita anche in una gara d'addio insieme ad alcune delle sue principali rivali storiche. Ha anche annunciato che, salvo clamorosi ripensamenti, non parteciper\u00e0 ai campionati europei del 2022, che si terranno in Italia a Roma.\nIl 4 agosto 2021 \u00e8 stata eletta membro del CIO in rappresentanza degli atleti che hanno votato al Villaggio Olimpico: rester\u00e0 in carica fino ai giochi di e di conseguenza sar\u00e0 in giunta CONI fino a quella data.\nGare e primati personali.\nNel corso degli anni Pellegrini ha affrontato, seppur con diverso impegno e continuit\u00e0, tutte le distanze dello stile libero, ad eccezione dei 1500\u00a0m. Nacque inizialmente come velocista e fu proprio nello sprint che conquist\u00f2 i primi successi. Si specializz\u00f2 poi nella distanza intermedia: i 200\u00a0m sl, che diventarono la sua gara preferita. Proprio in questa distanza ha ottenuto i risultati pi\u00f9 importanti, divenendo una delle pi\u00f9 forti duecentiste della storia del nuoto.\nPer volont\u00e0 dell'ex allenatore Alberto Castagnetti affianc\u00f2 ai 200 anche i 400\u00a0m stile libero, nei quali, per\u00f2, Federica non si \u00e8 mai sentita del tutto a proprio agio. Nonostante ci\u00f2, non le mancarono risultati di rilievo, culminati con il record del mondo di Roma 2009. Proprio in quell'anno il tecnico espresse il desiderio di ampliare il programma gare per renderla competitiva, in vista delle Olimpiadi di Londra 2012, in tutte le distanze del crawl, dai 100 agli 800\u00a0m. Il progetto fu avviato solo in parte, poich\u00e9 troncato dall'improvvisa morte del tecnico, sebbene nel 2010 Federica si dichiarasse ancora intenzionata a continuare su questa strada.\nI deludenti risultati dell'Olimpiade di Londra, invece, indussero la nuotatrice ad abbandonare progressivamente i 400\u00a0m sl, disputati per l'ultima volta a livello internazionale agli europei di Berlino. Da quel momento, finalizz\u00f2 la preparazione solo in prospettiva 200\u00a0m sl, unica gara individuale ai Giochi di Rio 2016. \nFu cos\u00ec che nel 2013 si concesse un anno sabbatico per riflettere su quanto accaduto a Londra. Per non perdere la forma, difficilmente recuperabile dopo un anno di pausa, si ciment\u00f2 in gare alternative, soprattutto del dorso. In questa specialit\u00e0 ottenne tempi interessanti a livello nazionale: nei 200\u00a0m in vasca lunga avvicin\u00f2 il primato nazionale di Alessia Filippi, mancandolo per soli 2 centesimi (2'08\"05), mentre nei 100\u00a0segn\u00f2 la 4\u00aa miglior prestazione italiana all time. In vasca corta, nella stessa specialit\u00e0, realizz\u00f2 il nuovo record italiano nei 200\u00a0m in 2'03\"75 (poi battuto negli anni a venire da Margherita Panziera) e il nuovo personale nei 100 in 58\"80.\nNel 2019, tra vasca lunga e vasca corta, detiene 6 record italiani individuali, oltre ai 10 in staffetta, per un totale di 16.\nPrimati mondiali.\nTra il 2007 e il dicembre 2009 Pellegrini realizz\u00f2 11 primati del mondo, 9 in vasca lunga e 2 in vasca corta, tutti in gare individuali dello stile libero. Di questi, 6 in vasca lunga e 2 in vasca corta nei 200\u00a0m e 3 nei 400\u00a0m in vasca olimpica.\nIl primo record risale al 27 marzo 2007 quando, all'et\u00e0 di 18 anni, vinse la semifinale dei 200\u00a0ai mondiali di Melbourne in 1'56\"47. Abbass\u00f2, seppur di pochi centesimi, lo storico primato del 2002 della tedesca Franziska van Almsick, idolo sportivo di Federica. Un anno dopo strapp\u00f2 a Laure Manaudou quello nei 400\u00a0m in 4'01\"53 e divenne primatista dei 200\u00a0sl anche in corta migliorando di 1\"33 il tempo di Coralie Balmy.\nGli ultimi record risalgono al 2009, anno in cui ne stabil\u00ec 5: ai mondiali di Roma nuot\u00f2 i 400 in 3'59\"15, migliorando di 1\"26 il primato di Joanne Jackson. Per la prima volta nella storia una nuotatrice copr\u00ec la distanza in meno di quattro minuti. Allo Stadio Olimpico del Nuoto, tra semifinali e finale, miglior\u00f2 s\u00e9 stessa anche nei 200\u00a0m fermando il cronometro a 1'52\"98, abbassando di 1\"49 il suo precedente record. Infine, in dicembre, stabil\u00ec l'ultimo record del mondo in carriera: 1'51\"17 nei 200 sl in vasca corta.\nAl 2021 rimane la primatista mondiale dei 200 in vasca lunga. La prestazione che pi\u00f9 le si \u00e8 avvicinata fu l'1'53\"09 di Ariarne Titmus nel giugno 2021. Nel 2014 perse il primato dei 400, ancora record europeo, per mano di Katie Ledecky che lo port\u00f2 a 3'58\"86 e lo stesso anno anche quello dei 200 in corta ad opera di Sarah Sj\u00f6str\u00f6m.\nIn grassetto sono indicati i record registrati in vasca lunga, in \"corsivo\" quelli in vasca corta.\nImmagine pubblica e attivit\u00e0 extra sportive.\nI successi sportivi attirarono su Federica notevole interesse mediatico a livello nazionale. Ne sono testimonianza le partecipazioni a programmi televisivi, le interviste e le apparizioni in riviste sportive e di gossip quali SportWeek e Vanity Fair. Fu inoltre protagonista come testimonial di diversi spot pubblicitari televisivi: nel 2010 per Enel e successivamente per l'azienda Pavesi nella pubblicit\u00e0 dei biscotti Pavesini. Nel 2012 venne ingaggiata da Yamamay per la campagna pubblicitaria della linea d'intimo femminile, per la quale pos\u00f2 individualmente sino alla collezione 2014-2015 e nel 2014 al fianco del nuotatore francese Camille Lacourt. Nel 2013, il marchio Jaked, specializzato in articoli per il nuoto e sportswear, annunci\u00f2 una partnership di quattro anni come sponsor tecnico della nuotatrice azzurra. Dal nuovo accordo nacque la \"Collezione Fenice\", linea di costumi e accessori per il nuoto ispirata al tatuaggio dell'atleta, per l'appunto una fenice. In realt\u00e0 gi\u00e0 in precedenza, l'ex sponsor tecnico Mizuno le aveva dedicato una collezione di costumi da gara denominata \"Phoenix\". Tra il 2014 e il 2016 fu testimonial in altre campagne: shampoo Head&amp;Shoulders, prodotti hi-tech Miia e dei gioielli Swarovski.\nFederica prest\u00f2 la propria notoriet\u00e0 e immagine anche per attivit\u00e0 benefiche e campagne di sensibilizzazione: l'iniziativa \"Mare Pulito\" contro l'abbandono dei mozziconi sulle spiagge, la campagna contro il femminicidio \"Ferma il Bastardo\" e ader\u00ec al progetto di lotta contro il doping \"I am doping free\" promosso dal compagno Filippo Magnini. Fu protagonista di un cortometraggio Telethon per la lotta alla SMA e pos\u00f2 per il calendario Aipi \"Masks 2014\" e \"Masks 2016\", a sostegno dell'Associazione Ipertensione Polmonare Italiana Onlus. Infine, fu promotrice di un'iniziativa di solidariet\u00e0 a favore della Casa di Nazareth dell'Associazione volontari del Fanciullo, per la quale mise all'asta i suoi costumi da gara indossati a Barcellona 2013 e al trofeo di Viareggio.\nDall'agosto 2015 un tratto del Lungomare delle Stelle di Jesolo \u00e8 intitolato a Federica Pellegrini. Una sezione di circa 300 m, che si sviluppa da via Puccini a via Caboto, rende omaggio alla campionessa veneta, che da sempre ha avuto un legame particolare con la citt\u00e0, essendo essa localit\u00e0 storica di villeggiatura della famiglia. Oltre all'intitolazione fu realizzato, come da tradizione, il calco delle mani dell'atleta, conservato al museo Kursaal della citt\u00e0.\nFederica Pellegrini \u00e8 testimonial di ADMO e nel 2007 si \u00e8 tipizzata per dare disponibilit\u00e0 a donare il midollo osseo..\nDal 2019 \u00e8 diventata giudice del talent show \"Italia's Got Talent\", in onda su TV8 e Sky Uno.\nDall'ottobre del 2021 conduce alcune puntate de \"Le Iene\" con Nicola Savino.\nPalmar\u00e8s.\nCompetizioni internazionali.\nDettaglio delle medaglie conquistate a partire dalle Olimpiadi di Atene 2004, a soli 16 anni, fino alle Olimpiadi di Tokyo 2020."}
{"id": "42934", "revid": "196390", "url": "https://it.wikipedia.org/wiki?curid=42934", "title": "Gaviiformi", "text": ""}
{"id": "42937", "revid": "9", "url": "https://it.wikipedia.org/wiki?curid=42937", "title": "Isola di Procida", "text": ""}
{"id": "42939", "revid": "124839904", "url": "https://it.wikipedia.org/wiki?curid=42939", "title": "GIMP", "text": "GIMP (pronuncia inglese ; GNU Image Manipulation Program) \u00e8 un software libero multipiattaforma per l'elaborazione digitale delle immagini.\nFra i vari usi possibili vi sono fotoritocco, fotomontaggio, conversioni tra molteplici formati di file, animazioni (ad esempio in formato GIF), e processamento in batch in linea. GIMP \u00e8 compatibile anche con il formato proprietario PSD di Adobe Photoshop.\nIl progetto \u00e8 iniziato nel 1995 da Spencer Kimball e Peter Mattis ed \u00e8 mantenuto da volontari. Il logo \u00e8 la mascotte Wilber, un coyote.\nStoria.\nI creatori di GIMP (\"GNU Image Manipulation Program\"), Spencer Kimball e Peter Mattis svilupparono inizialmente il progetto come tesina semestrale per un corso per l'Universit\u00e0 della California, Berkeley nel 1995.\nErano entrambi membri del \"Computing Facility\", associazione studentesca a Berkeley.\nNel 1997, dopo la loro laurea, cambiarono il nome in \"GNU Image Manipulation Program\" ed entrarono ufficialmente nel Progetto GNU.\nLa versione 1 fu pubblicata nel giugno del 1998 mentre la versione 2 nel marzo del 2004.\nCaratteristiche.\nGli strumenti di manipolazione di GIMP possono essere raggiunti con \"Barre degli Strumenti\", tramite \"men\u00f9\" o con \"finestre di dialogo\" (che possono essere raggruppate in \"pannelli\").\nQuesti strumenti includono filtri, pennelli oltre a trasformazioni, selezione, livelli di immagine e strumenti per creare maschere.\nAd esempio GIMP possiede 48 pennelli classici a cui ne possono essere aggiunti altri.\nQuesti pennelli possono avere il bordo \"morbido\" (con antialiasing) o \"rigido\" (con aliasing), o usati in sottrazione di colore o con diverse opacit\u00e0, o ancora con molti altri metodi di composizione.\nSpazi colore supportati.\nGIMP pu\u00f2 usare come tavolozza dei colori il modello RGB, HSV, la ruota dei colori oppure il modello CMYK.\nPu\u00f2 mischiare questi modelli ed ha strumenti per la selezione del colore con molte opzioni (come ad esempio l'utilizzo dei codici esadecimali dei colori, come usato nei CSS ed HTML).\nBisogna notare che il modello CMYK \u00e8 solo simulato: viene immediatamente tradotto in RGB in memoria.\nGIMP non ha ancora un supporto per quelle combinazioni CMYK che non possono essere rappresentate come RGB, come i neri saturi, che possono per\u00f2 essere estesi (limitatamente) con plugin aggiuntivi.\nGIMP supporta i gradienti di colore che pu\u00f2 essere integrato in altri strumenti, come riempimenti e pennelli, per avere aree coperte con fusione automatica dei colori.\nInclude molti gradienti gi\u00e0 pronti all'utilizzo e permette l'inserimento o la modifica degli stessi.\nStrumenti di Selezione e Maschere.\nSi possono eseguire selezioni circolari o rettangolari, a mano libera, per colore o, alternativamente, con lo strumento \"Selezione Intelligente\" (la \"bacchetta magica\" di alternative commerciali), si possono selezionare regioni uniformi di colore.\nLe \"forbici intelligenti\" possono essere usate per creare automaticamente percorsi (\"path\") tra regioni a forte contrasto.\nGIMP usa i \"livelli\" (anche trasparenti) che possono essere mostrati, nascosti, opacizzati e variamente modificati.\nSupporta anche immagini trasparenti o semi-trasparenti.\nCon i \"canali\" si possono modificare un singolo spazio colore di un'immagine (per esempio modificare solo i toni rossi di una immagine RGB senza toccare le altre componenti).\nTracciati.\nI tracciati contengono segmenti o curve di B\u00e9zier e possono essere creati con uno strumento apposito.\nOltre a poter essere nominati, salvati e colorati (o \"dipinti\") con pennelli o motivi o stili diversi di linee,\ni tracciati possono essere usati per effettuare selezioni complesse.\nEffetti, filtri e script.\nGIMP possiede circa 150 effetti standard e filtri, incluso ombreggiatura (d\"rop shadow\"), sfocatura, effetto mosso e disturbo (rumore digitale).\nIl programma supporta anche script in vari linguaggi: \"Gimp-fu\" (linguaggio Scheme integrato) o esternamente Perl, Python o Tcl.\n\u00c8 allo studio l'integrazione di Ruby.\nQuesti linguaggi permettono di scrivere script o plugin che possono essere eseguiti interattivamente.\n\u00c8 possibile creare immagini in modo completamente \"non interattivo\", come per esempio generare immagini per pagine web \"al volo\" attraverso programmi che usino l'interfaccia CGI o la modifica sequenziale del colore e la dimensione di un gran numero di immagini.\nPer questi compiti non interattivi, programmi come ImageMagick sono per\u00f2 di gran lunga pi\u00f9 semplici da utilizzare.\nSviluppo.\nGIMP \u00e8 sviluppato principalmente da volontari, come progetto di software libero nell'ambito del progetto GNU.\nUsa un ramo instabile (di sviluppo) per aggiungere nuove caratteristiche e un ramo stabile per correggere bug tra le varie versioni.\nCome tanti altri software open source usa un numero pari per indicare le versioni stabili (per esempio 2.8.x) ed un numero dispari per le versioni instabili (ultimamente 2.9.x).\nTra la versione 1.2 e 2.2 ci sono stati molti cambiamenti nell'interfaccia, oltre all'introduzione di pennelli multipli che al tempo venivano usati solo da Photoshop.\nTra la versione 2.2 e la 2.4 sono state introdotte molte migliorie significative, come la gestione digitale dei colori, pennelli scalabili, nuovi strumenti di selezione e un miglioramento dell'interfaccia utente.\nNella versione 2.6 c'\u00e8 stato un completo ripensamento, e conseguente ristrutturazione, dell'interfaccia utente (seguendo un percorso cominciato con la versione 2.4) introducendo un gruppo di lavoro dedicato esclusivamente allo sviluppo dell'interfaccia utente, oltre all'introduzione e parziale integrazione della nuova libreria grafica Generic Graphical Library (GEGL), nata per risolvere alcune importanti limitazioni, come l'impossibilit\u00e0 di usare nativamente colori CMYK e la gestione di piani di colore di profondit\u00e0 maggiore di 8 bit, introducendo al contempo una potentissima funzione di modifica dell'immagine non distruttiva, che sar\u00e0 attiva solo una volta completata l'integrazione della libreria, probabilmente per la versione 3.0 di GIMP.\nL'implementazione dell'integrazione della libreria GEGL \u00e8 slittata dal 2000 fino all'ottobre del 2006, data in cui \u00d8yvind Kol\u00e5s ha dato dimostrazione di una libreria GEGL parziale con la interfaccia grafica, sviluppata da Sven Neumann, Michael Natterer e Kol\u00e5s.\nL'interfaccia di GIMP \u00e8 stata costruita usando GTK+ (\"the GIMP Toolkit\"), originariamente scritta appunto per questo programma.\nCon il tempo la libreria GTK+ \u00e8 stata usata, data la sua bont\u00e0, per creare il desktop environment GNOME.\nQuesta libreria altro non \u00e8 che il rimpiazzo open source di una libreria commerciale, Motif, usata nei primi tempi con GIMP.\nLibre Graphics Meeting.\nIl Libre Graphics Meeting (LGM) \u00e8 l'evento annuale in cui gli sviluppatori di GIMP e altri progetti si incontrano per discutere questioni relative ai software di grafica liberi e open source.\nInterfaccia ed usabilit\u00e0.\nL'interfaccia classica di GIMP, prima dell'arrivo della versione 2.8, seguiva un paradigma a finestre multiple per i vari documenti e strumenti; ci\u00f2 differisce da molte altre applicazioni grafiche commerciali, che utilizzano il modello inverso: una sola finestra con all'interno tutti gli strumenti e varie sotto-finestre per ogni documento aperto.\nIl modello usato da GIMP \u00e8 flessibile, permettendo di avere finestre non costrette a contenitori pi\u00f9 grandi, ma ha lo svantaggio di essere complicato da usare con sistemi operativi, come Microsoft Windows, che non hanno desktop virtuali o un efficiente window manager. Infatti gli sviluppatori di GTK+, il toolkit usato da GIMP, hanno sempre denigrato l'uso del modello MDI per lo sviluppo di applicazioni.\nGIMP \u00e8 spesso stato criticato per problemi di usabilit\u00e0, anche se nelle ultime versioni l'interfaccia \u00e8 stata semplificata e migliorata.\nDalla versione 2.8 \u00e8 possibile scegliere se usare la modalit\u00e0 finestra singola o quella a finestre multiple.\nUna speciale edizione, chiamata Instrumented GIMP, \u00e8 infatti stata creata dell'Universit\u00e0 di Waterloo per tracciare l'utilizzo del programma e generare linee guida per future migliorie nell'interfaccia.\nDistribuzione.\nIl programma \u00e8 disponibile per molteplici sistemi operativi e architetture di computer. Esistono anche molti progetti derivati. Sul sito ufficiale sono disponibili oltre ai codici sorgenti anche molti binari (file eseguibili) per svariati sistemi operativi.\nGIMP viene anche incluso in molte distribuzioni Linux come editor d'immagini standard. Bisogna ricordare in particolare le distro Debian GNU/Linux, Fedora, Mandriva Linux, OpenSUSE e Ubuntu.\nIl porting su sistemi Microsoft Windows esiste dal 1997 per opera di un programmatore finlandese, Tor \"tml\" Lillqvist.\nProgetti derivati.\nGIMP, essendo open source, ha avuto molti fork e vari porting nel tempo:\nGIMPshop.\nGIMPshop \u00e8 una modificazione di GIMP che dispone gli elementi dell'interfaccia per assomigliare ad Adobe Photoshop, inclusa l'interfaccia a documenti multipli, funzioni rinominate e men\u00f9 riorganizzati, multipiattaforma.\nBasato su GIMP 2.2\nGimPhoto e GimPad.\nGIMPhoto \u00e8 una versione modificata di GIMP che dispone gli elementi dell'interfaccia per assomigliare ad Adobe Photoshop, inclusa l'interfaccia a documenti multipli, funzioni rinominate e men\u00f9 riorganizzati, multipiattaforma.\nBasato su GIMP 2.4.3\nCinePaint.\nCinePaint, prima conosciuto come \"Film Gimp\", \u00e8 un fork di GIMP 1.0.4 ed \u00e8 uno strumento disegnato specificatamente per la modifica e il ritocco di film in ambito professionale grazie ad un \"frame manager\".\nFornisce inoltre anche una profondit\u00e0 di colore di \"GIMP\" di 32 bit per canale e fornisce un supporto per il management del colore ed HDR.\n\u00c8 stato usato in diversi film, tra cui Harry Potter e la pietra filosofale, il dottor Dolittle 2, Grinch, Stuart Little e Stuart Little 2, il pianeta delle scimmie.\nMascotte.\nLa mascotte ufficiale di GIMP, Wilber, \u00e8 stata creata da Tuomas Kuosmanen (\"tigert\") a un certo punto prima del 25 settembre 1997; da allora, Wilber ha ricevuto ritocchi supplementari da altri sviluppatori di GIMP. Accessori per Wilber si trovano nel \"Wilber construction kit\", incluso nel codice sorgente di GIMP.\nComparazione (e compatibilit\u00e0) con Adobe Photoshop.\nGIMP \u00e8 spesso descritto come un'alternativa al prodotto commerciale Adobe Photoshop, un paragone che scatena sul web accesi dibattiti.\nCi sono importanti differenze tra i due pacchetti:\nFormati supportati.\nGIMP sopporta l'importazione e l'esportazione di un gran numero di formati di file differenti, mentre l'XCF, ne rappresenta il formato nativo, utilizzato per immagazzinare i dati relativi all'immagine."}
{"id": "42940", "revid": "712828", "url": "https://it.wikipedia.org/wiki?curid=42940", "title": "Orson Welles", "text": "\u00c8 considerato uno degli artisti pi\u00f9 versatili e innovativi del Novecento in ambito teatrale, radiofonico e cinematografico. Conquist\u00f2 il successo all'et\u00e0 di ventitr\u00e9 anni grazie allo spettacolo radiofonico \"La guerra dei mondi\", trasmissione che scaten\u00f2 il panico negli Stati Uniti, facendo credere alla popolazione di essere sotto attacco da parte dei marziani. Questo insolito debutto gli diede la celebrit\u00e0 e gli fece ottenere un contratto per un film all'anno con la casa di produzione cinematografica RKO, da realizzare con assoluta libert\u00e0 artistica. Nonostante questa vantaggiosa clausola, solo uno dei progetti previsti pot\u00e9 vedere la luce: \"Quarto potere\" (1941), il pi\u00f9 grande successo cinematografico di Welles, unanimemente considerato ancora oggi uno dei migliori film della storia del cinema.\nLa carriera successiva di Welles fu ostacolata da una lunga serie di difficolt\u00e0 e inconvenienti che non gli permisero di continuare a lavorare a Hollywood e che lo costrinsero a trasferirsi in Europa, dove continu\u00f2 a cercare di realizzare le proprie opere finanziandosi soprattutto con apparizioni in film altrui. Fra i suoi molti progetti, Welles riusc\u00ec a realizzare e dirigere film come: \"Macbeth\" (1948), \"Otello\" (1952), \"L'infernale Quinlan\" (1958), \"Il processo\" (1962), \"F come falso\" (1975) e altri.\nLa sua fama \u00e8 aumentata dopo la sua morte, avvenuta nel 1985, ed \u00e8 considerato uno dei maggiori registi cinematografici e teatrali del XX secolo. Palma d'oro a Cannes nel 1952 (all'epoca Gran Prix du Festival), ricevette, tra gli altri riconoscimenti, l'Oscar alla carriera nel 1971. Nel 2002 \u00e8 stato votato dal British Film Institute come il miglior regista di tutti i tempi. L'American Film Institute ha inserito Welles al sedicesimo posto tra le pi\u00f9 grandi star della storia del cinema.\nBiografia.\nL'infanzia e gli inizi.\nOrson Welles nacque a Kenosha (Wisconsin), secondogenito di Beatrice Ives, pianista e suffragetta che aveva scontato una condanna per posizioni politiche fortemente radicali, e di Richard Welles, proprietario di una catena di fabbriche di furgoni e inventore dilettante, discendente da una ricca famiglia della Virginia. Fin dalla nascita, gli eclettici e facoltosi genitori impartirono al figlio un'educazione poco convenzionale e lo trattarono come il ragazzo prodigio della famiglia, indirizzandone il precoce talento verso differenti forme artistiche: il piccolo impar\u00f2 subito a suonare il pianoforte grazie agli insegnamenti di sua madre e inizi\u00f2 presto a dedicarsi anche alla pittura.\nWelles fece la sua primissima apparizione teatrale a tre anni, come comparsa nel \"Sansone e Dalila\", rappresentato all'\"Opera\" di Chicago, cui segu\u00ec la parte del bambino in una versione della \"Madama Butterfly\". Nel 1919 i suoi genitori si separarono, al culmine di un tempestoso matrimonio, e Orson segu\u00ec la madre a Chicago, a fianco della quale frequent\u00f2 ambienti artistici e intellettuali. Il 10 maggio 1924, Beatrice Welles mor\u00ec improvvisamente a quarantatr\u00e9 anni. La dolorosa perdita ebbe profondi effetti sulle scelte artistiche di Orson Welles, che torn\u00f2 a vivere col padre e abbandon\u00f2 per sempre la carriera musicale.\nIl dottor Maurice Bernstein, vecchio amico di famiglia dei Welles, stimol\u00f2 nel ragazzo l'amore per il teatro, regalandogli una lanterna magica, una scatola di colori e un teatrino di marionette, con i quali Orson inizi\u00f2 a cimentarsi nella messa in scena di spettacoli tutti suoi, nei quali forn\u00ec di volta in volta la voce a tutti i personaggi.\nA dieci anni, durante il periodo della prima formazione scolastica a Madison (Wisconsin), Welles si dedic\u00f2 alle rappresentazioni studentesche scolastiche e diresse e interpret\u00f2 il suo primo spettacolo a Camp Indianola, \"Il Dottor. Jekyll e Mr. Hyde\". Intraprese poi gli studi alla Todd School di Woodstock (Illinois), una scuola d'avanguardia diretta dal professor Roger Hill, che Welles citer\u00e0 pi\u00f9 volte come maestro e come colui che gli forn\u00ec gli spunti artistici e letterari su cui avrebbe basato la propria carriera e che avrebbe influenzato la sua creativit\u00e0.\nDurante i cinque anni trascorsi alla Todd School, Welles prosegu\u00ec le proprie esperienze teatrali e letterarie, recitando in tragedie e drammi storici shakespeariani, e cimentandosi perfino nella magia e nell'illusionismo, forme artistiche che rimasero sempre fra i suoi interessi. In questo periodo diresse anche una versione del \"Giulio Cesare\" di Shakespeare, con la quale vinse il premio dell'\"Associazione Drammatica di Chicago\" per la migliore realizzazione teatrale scolastica.\nNel 1930 il padre mor\u00ec, lasciando il quindicenne Orson sotto la tutela del dottor Bernstein (in seguito immortalato da Everett Sloane nel personaggio di Mr. Bernstein in \"Quarto potere\"). L'anno seguente il ragazzo si diplom\u00f2 alla Todd School e, dopo aver frequentato brevemente il Chicago Art Institute, ottenne dal dottor Bernstein il permesso di rinviare l'iscrizione all'Universit\u00e0 di Harvard e di partire per l'Irlanda per una sorta di \"giro artistico\", con l'obiettivo principale di sfondare nella pittura. Spostandosi con un carretto trainato da un asino, che molte volte usava come tetto per la notte, Welles dapprima visit\u00f2 le Isole Aran e si trasfer\u00ec poi a Dublino, dove esaur\u00ec le proprie finanze.\nWelles decise di tentare la strada del teatro e si present\u00f2 quindi a Hilton Edwards, direttore del Gate Theatre di Dublino, sostenendo di essere un \"famoso attore newyorkese\" e ottenendo un ingaggio fra gli attori principali. La sua prima interpretazione fu il duca Karl Alexander del W\u00fcrttemberg nell'edizione teatrale di \"Jew S\u00fcss\".\nNel 1933, dopo aver lavorato per due anni come regista e attore in diversi spettacoli anche presso l'Abbey Theatre, Welles decise di trasferirsi a Londra per cimentarsi nel teatro inglese, ma gli fu rifiutato il permesso di lavoro; fu costretto quindi a rientrare negli Stati Uniti, dove realizz\u00f2 spettacoli presso la Todd School e collabor\u00f2 con Roger Hill alla stesura di una serie di saggi su Shakespeare che apparvero nella collana editoriale \"Everybody's Shakespeare\".\n\"The Hearts of Age\".\nNel 1934 il diciannovenne Welles spos\u00f2 l'ereditiera Virginia Nicolson, dalla quale avr\u00e0 una figlia, dall'insolito nome di Christopher, nata nel 1937. Alla Todd School gir\u00f2 il suo primo cortometraggio, \"The Hearts of Age\" (1934), nel quale interpret\u00f2 la grottesca figura della Morte e a cui partecip\u00f2 anche la moglie Virginia nel ruolo di un'anziana gentildonna.\nQuesto breve film muto in 16\u00a0mm, dal contesto simbolico e drammatico, si ispirava all'opera di registi dell'epoca, da Erich von Stroheim a Luis Bu\u00f1uel, ai surrealisti francesi. Gi\u00e0 in questo cortometraggio si nota come la composizione dell'immagine caratterizzi in maniera evidente la tecnica registica di Welles. In soli quattro minuti la pellicola, che si rifaceva in maniera evidente a registi come Griffith, Stroheim, Murnau (immagini in negativo) e all'avanguardia surrealista francese, presentava gi\u00e0 tutti gli elementi della futura produzione cinematografica di Welles.\nAnche l'accuratezza del trucco rappresent\u00f2 un elemento fondamentale e rivel\u00f2 una tendenza che Welles svilupp\u00f2 nel corso della sua carriera di attore, quella del camuffamento e del travestitismo, con l'utilizzo di elaborate tecniche di trucco; in \"The Hearts of Age\", Welles apparve come un vecchio, anche se aveva solo 19 anni e in seguito dedic\u00f2 sempre una particolare attenzione al \"make up\", gi\u00e0 a iniziare da \"Quarto potere\".\nIl teatro a New York.\nNel 1934 Welles si trasfer\u00ec definitivamente a New York e debutt\u00f2 a Broadway, dove interpret\u00f2 la parte di Tibaldo in \"Romeo e Giulietta\", nella compagnia di Katharine Cornell, interprete del ruolo di Giulietta. Era stato l'eminente critico Alexander Woollcott a raccomandare Welles alla Cornell, dopo averlo visto recitare all'Abbey Theatre di Dublino. Welles inizi\u00f2 inoltre a lavorare alla radio, realizzando spettacoli come \"America's Hour\", \"Cavalcade of America\", \"Columbia Workshop: Hamlet\" e \"The March of Time\" (programma di cui far\u00e0 una parodia all'inizio di \"Quarto potere\").\nNello stesso periodo intraprese la collaborazione artistica con il regista e produttore teatrale John Houseman, mettendo in scena lo spettacolo \"Panic\", cui segu\u00ec una rappresentazione storica che inizi\u00f2 a contribuire alla sua notoriet\u00e0: il \"Voodoo Macbeth\", la versione pi\u00f9 rivoluzionaria del Macbeth mai vista fino ad allora; il lavoro consistette in una trasposizione del Macbeth di Shakespeare, in cui l'azione venne trasferita dalla Scozia a Haiti e in cui le classiche tre streghe furono sostituite da 40 stregoni vud\u00f9. Altra particolarit\u00e0 fu la composizione del cast, interamente formato da attori di colore, scelti personalmente da Welles per le strade di Harlem. Gli ex interpreti raccontarono che la selezione consistette nella semplice lettura di un brano: se il candidato dimostrava di saper leggere, Welles lo ingaggiava con una paga di 21 dollari alla settimana.\nIl \"Voodoo Macbeth\" debutt\u00f2 il 14 aprile 1936 al Lafayette Theatre di Harlem, e dopo due mesi di repliche venne rappresentato per altri due mesi all'Adelphi Theatre di Broadway, per poi andare in tourn\u00e9e nazionale in sette teatri sostenuti dall'iniziativa governativa Works Progress Administration. L'opera ottenne un enorme successo ed elettrizz\u00f2 le platee, consentendo al ventunenne Welles di diventare immediatamente il pi\u00f9 famoso e acclamato regista teatrale di New York.\nIl periodo dell'affermazione di Welles coincise con un momento di forte impegno sociale da parte del mondo teatrale americano, che port\u00f2 in scena molti successi attraverso il frutto del lavoro di diverse attivit\u00e0 di gruppo. Una delle maggiori tra queste associazioni teatrali collettive fu il Federal Theatre, che a New York vantava quattro grosse compagnie e nell'ambito della quale Welles prosegu\u00ec la collaborazione con John Houseman, attraverso l'allestimento di diversi spettacoli quali l'adattamento della farsa \"Un cappello di paglia di Firenze\" di Eug\u00e8ne Labiche, il \"Faust\" di Christopher Marlowe e \"The Million Ghosts\", una satira sul commercio di cannoni, che risult\u00f2 per\u00f2 un fiasco colossale.\nNonostante una certa opposizione da parte degli ambienti politici pi\u00f9 conservatori, Welles e Houseman decisero di rappresentare l'opera musicale \"Cradle with Rock\" di Marc Blitzstein, considerato il primo \"dramma proletario\" della storia del teatro americano. Il governo tent\u00f2 per\u00f2 di impedire la messa in scena e, la sera della prima, il 16 giugno 1937, il cast trov\u00f2 l'ingresso del Maxine Elliott Theatre sbarrato e l'edificio occupato dalle forze dell'ordine; questo inconveniente non scoraggi\u00f2 Welles, che improvvis\u00f2 lo spettacolo su due piedi fuori dal teatro per intrattenere gli spettatori fino alla risoluzione del problema. Venne affittato il Venice Theatre a ventuno isolati di distanza, e il pubblico fu invitato a recarsi fino al nuovo teatro, dove lo spettacolo venne rappresentato a sipario chiuso, senza scenari n\u00e9 costumi, con gli interpreti che recitarono lungo le corsie della platea, poich\u00e9 i regolamenti sindacali vietavano al cast di entrare in scena. Il solo Blitzstein occup\u00f2 il palcoscenico, recitando le didascalie che accompagnavano i movimenti di scena e suonando al pianoforte le musiche. Lo spettacolo ottenne un tale successo che venne replicato in questa forma improvvisata fino al successivo 1\u00ba luglio.\nChiusa l'esperienza del Federal Theatre, Welles e Houseman fondarono una nuova compagnia di prosa, il Mercury Theatre, con l'intento di mettere in scena opere classiche e moderne. La compagnia (che il giovane regista diriger\u00e0 fino alla fine del suo periodo hollywoodiano) debutt\u00f2 con una versione del \"Giulio Cesare\" di Shakespeare ambientata nell'Italia fascista, una rappresentazione che suscit\u00f2 subito diverse polemiche: oltre a Welles nella parte di Bruto, il personaggio di Giulio Cesare venne caratterizzato presentando molte analogie con la figura di Mussolini. La prima dell'opera non ottenne il successo sperato e le critiche negative costrinsero Welles ad apportare al testo alcune revisioni che saranno fondamentali per il riscontro da parte del pubblico nei mesi successivi, tanto da rendere necessario il trasferimento dello spettacolo in un teatro di maggior capienza.\nLa radio - il \"Mercury Theatre On the Air\".\nNell'estate del 1938 Welles (che nel mese di maggio era gi\u00e0 apparso sulla copertina della rivista \"Time\") e la compagnia Mercury Theatre diventarono una presenza quotidiana nelle trasmissioni dell'emittente radiofonica CBS, con il programma \"Mercury Theatre on the Air\", nel quale vennero proposte reinterpretazioni audio di classici od opere letterarie popolari. Tra i testi reinterpretati sono da ricordare: \"Dracula\", \"L'isola del tesoro\", \"The 39 Steps\", \"Il conte di Montecristo\", \"Giulio Cesare\", \"Sherlock Holmes\", \"Oliver Twist\".\n\"La guerra dei mondi\".\nMemorabile rimane la trasmissione andata in onda il 30 ottobre 1938, durante la quale il ventitreenne Welles interpret\u00f2 un adattamento radiofonico scritto da Howard E. Koch de \"La guerra dei mondi\", romanzo di fantascienza di H. G. Wells; il programma scaten\u00f2 il panico in gran parte degli Stati Uniti, poich\u00e9 molti radioascoltatori credettero che la Terra stesse effettivamente subendo l'invasione da parte di una bellicosa flotta di astronavi marziane.\nWelles sapeva che la CBS trasmetteva su frequenze vicine a quelle della pi\u00f9 seguita NBC, dove nello stesso momento andavano in onda le popolari trasmissioni del comico e ventriloquo Edgar Bergen e del suo pupazzo Charlie McCarthy, ma sapeva anche che Bergen, in un momento ben preciso della sua trasmissione, mandava sempre in onda uno stacco musicale durante il quale il pubblico tendeva a cambiare stazione: fu in quel momento che Welles decise di far atterrare i suoi marziani. La scelta si rivel\u00f2 efficace perch\u00e9 gli Stati Uniti piombarono nel caos. Secondo la testimonianza di molti collaboratori, tra cui l'assistente personale Alland, l'executive della CBS Davison Taylor piomb\u00f2 in camera di registrazione dopo 15 minuti ed esclam\u00f2, rivolto a Welles: \"\"Per Dio, interrompi questo coso! L\u00e0 fuori la gente \u00e8 impazzita!\". Poco dopo Welles rispose al direttore generale della CBS Paley (giunto in ciabatte e accappatoio), che gli intimava di chiudere la trasmissione: \"Interrompere? Perch\u00e9? Devono avere paura, mi lasci continuare!\"\", salvo poi dichiarare il contrario in tutte le interviste successive.\nA dire il vero, Welles pensava che l'adattamento fosse noioso, e non avrebbe voluto proporlo, ma si trov\u00f2 costretto a usarlo in mancanza di altro materiale interessante a disposizione.\nCredendo che gli eventi descritti nella trasmissione fossero autentici, gli ascoltatori del programma furono presi dal panico, senza capire che si trattasse in realt\u00e0 di un semplice spettacolo radiofonico. La vicenda narrata nel romanzo venne interpretata da Welles come una reale radiocronaca, con l'unico intento di risultare avvincente per il pubblico. L'adattamento del romanzo simul\u00f2 infatti un notiziario speciale, che a tratti si inseriva sopra gli altri programmi del palinsesto, per fornire aggiornamenti sull'atterraggio di astronavi marziane a Grovers Mill (New Jersey). Il risultato fu fin troppo realistico e and\u00f2 oltre le aspettative dell'autore stesso. La vicenda si trasform\u00f2 in un enorme ritorno pubblicitario per Welles, tanto che la RKO si fece avanti proponendogli un contratto per la realizzazione di tre film a Hollywood.\nWelles a Hollywood.\nPrima del suo vero debutto cinematografico in \"Quarto potere\", Welles aveva gi\u00e0 diretto un film. \"Too Much Johnson\", un mediometraggio girato nel 1938, era destinato a essere inserito all'interno dell'omonima farsa teatrale (in tutto mezz'ora) che per\u00f2 non venne mai messa in scena. Welles disse del film, dopo che quella che egli riteneva l'unica copia and\u00f2 perduta nel 1970 nell'incendio della sua villa di Madrid: \u00ab\"Era un bel film. Avevamo creato una Cuba da sogno a New York. L'ho guardato 4 anni fa e la stampa era in ottime condizioni. Sapete, non l'avevo mai montato. Pensavo di metterlo insieme per darlo a Joe Cotten come regalo di Natale qualche anno, ma non l'ho mai fatto\"\u00bb. Una copia del film \u00e8 stata ritrovata, il 7 agosto 2013, in un magazzino a Pordenone. Restaurata della Cineteca del Friuli, l'opera \u00e8 stata proiettata il 9 ottobre 2013 nell'ambito della manifestazione delle Giornate del Cinema Muto.\nFin dal momento del suo arrivo a Hollywood, il 22 luglio 1939, Welles ricevette tiepide accoglienze: pochi invitati presenziarono al ricevimento in suo onore, mentre i giornali e i caricaturisti ironizzarono subito sulla sua barba (che egli aveva fatto crescere per un ruolo teatrale in \"The Green Goddess\"). Welles per\u00f2 ignor\u00f2 questi atteggiamenti e si concentr\u00f2 sul suo progetto e sulle sue ambizioni di regista.\nIl successivo 21 agosto sottoscrisse con la RKO Pictures il pi\u00f9 vantaggioso contratto mai offerto da uno studio. In qualit\u00e0 di attore, sceneggiatore, regista e produttore, Welles avrebbe ricevuto un compenso previsto in 50.000 dollari di anticipo, oltre al 20% degli incassi lordi, per la realizzazione di tre film. Il contratto gli concedeva inoltre la libert\u00e0 artistica assoluta, una libert\u00e0 che chiunque a Hollywood avrebbe desiderato, e che probabilmente stava contribuendo ad alimentare l'invidia dell'ambiente del cinema nei confronti del nuovo arrivato.\nPer il suo primo progetto alla RKO, Welles inizi\u00f2 a lavorare a un adattamento del romanzo \"Cuore di tenebra (Heart of Darkness)\" di Joseph Conrad. La sceneggiatura, che venne realizzata in poco tempo, prevedeva alcune variazioni rispetto al romanzo: nel testo originale di Conrad, la storia si svolgeva partendo dal Tamigi a Londra fino ad arrivare nel cuore della giungla attraverso la risalita del fiume Congo; nella versione di Welles, l'azione venne attualizzata e si spost\u00f2 a New York, con il fiume Hudson che sostitu\u00ec il Tamigi. Il personaggio di Marlow divent\u00f2 americano e quello di Kurtz assunse caratteristiche che alludevano alla figura di Hitler e alla sua volont\u00e0 di potenza. Ma l'elemento essenziale di questa versione di Welles non sta nella concezione della trama, quanto soprattutto nell'originalit\u00e0 di concepire la tecnica filmica, aspetto che mai prima di allora era stato affrontato a Hollywood, e che il giovane regista intendeva esplorare ricorrendo alla narrazione mediante la soggettiva della macchina da presa.\nNella visione di Welles, Marlow non era infatti mai visibile in scena, in antitesi con la versione di Conrad, in cui invece Marlow \u00e8 il narratore in prima persona di tutta la vicenda; la concezione \"wellesiana\" in effetti sostitu\u00ec il personaggio con l'obiettivo della macchina da presa, nel quale lo sguardo del protagonista avrebbe dovuto identificarsi. Solo in alcuni punti si poteva vedere una sigaretta accesa o l'ombra del personaggio. L'idea di Welles era quella di prestare la voce a Marlow e di interpretare anche il personaggio di Kurtz (anche se, poco prima del fallimento del progetto, aveva gi\u00e0 deciso di rinunciare).\nIl ruolo di protagonista femminile venne affidato all'attrice Dita Parlo, mentre parte del cast era composto da attori provenienti dal Mercury Theatre, i quali, grazie a Welles, avevano ottenuto a loro volta un contratto con la RKO e sarebbero apparsi a breve in \"Quarto potere\". Il progetto per\u00f2 fall\u00ec per molteplici circostanze. La Parlo venne trattenuta in Francia con l'accusa di collaborazionismo, la RKO non si dimostr\u00f2 disposta a riporre fiducia in una tecnica registica cos\u00ec rivoluzionaria, mentre il budget del film si rivel\u00f2 troppo alto, vista anche la necessit\u00e0 di allestire un set che ricostruisse gli ambienti africani.\nSenza perdersi d'animo, Welles si dedic\u00f2 al secondo progetto con la RKO e decise di girare \"Smiler with a Knife\", un film poliziesco. Anche in questo caso, la pellicola non vide mai la luce, si dice per la rinuncia da parte delle due interpreti scelte, Carole Lombard e Rosalind Russell, le quali temevano di rovinare la propria reputazione partecipando a un film diretto da un regista alle prime armi. Come in seguito dichiar\u00f2 Welles, in realt\u00e0 Carole Lombard gli era amica e lo appoggiava, ma la casa di produzione dell'attrice non le diede il permesso di partecipare al film.\n\"Quarto potere\".\nCome afferm\u00f2 Welles, il terzo film previsto dal contratto con la RKO inizi\u00f2 a prendere forma gi\u00e0 durante la progettazione di \"The Smiler with a Knife\". Oltre a Welles, lavorarono alla sceneggiatura anche John Houseman e il neoassunto Herman J. Mankiewicz. Il film in principio doveva intitolarsi \"Welles1\", poi pass\u00f2 a chiamarsi \"American\", fino a prendere il suo titolo definitivo, \"Citizen Kane\" (letteralmente \"Il cittadino Kane\", titolo italiano: \"Quarto potere\"), pi\u00f9 tardi definito da Fran\u00e7ois Truffaut \u00abil film dei film\u00bb, quello che ha ispirato l'esordio del maggior numero di registi e attori.\nQuesta volta Welles punt\u00f2 a scrivere un soggetto completamente originale, senza trarre spunto dalla letteratura, come era solito fare anche in teatro. Il soggetto venne ispirato dalla figura del magnate della stampa William Randolph Hearst e la trama del film sembrerebbe riprendere a grandi linee molti riferimenti alla vita di Hearst: nonostante i grandi possedimenti ereditati, Kane si interessa quasi esclusivamente del suo piccolo giornale e lo amplia fino a farlo diventare una pubblicazione a tiratura nazionale, creando un impero editoriale le cui prese di posizione saranno tutt'altro che imparziali, cos\u00ec come Hearst era noto per le sue battaglie e crociate, e in giovent\u00f9 aveva attaccato il trust dei trasporti; Kane si sposa due volte, la seconda con un'attrice-cantante-ballerina (Hearst era notoriamente legato all'attrice Marion Davies), e tenta senza successo di entrare in politica; la realizzazione di \"Xanadu\" ricorda la residenza che Hearst si fece costruire (il castello di San Simeon, che divenne famoso anche per gli avvenimenti mondani legati a Hollywood e al mondo del cinema); Kane acquista ogni genere di opera d'arte per il solo gusto di possederla, esattamente come faceva Hearst con la sua mania per il collezionismo, che lo spingeva a comprare oggetti che poi lasciava imballati nelle casse; negli ultimi anni di vita, Kane si ritira a vita privata, isolandosi per evitare ogni contatto umano.\nAltre interpretazioni ritengono invece che il film possa essere stato ispirato da Jules Brulatour, proprietario della Kodak e pioniere dell'industria cinematografica, oppure dall'eccentrico produttore Howard Hughes, come riportato in \"F come falso\". Lo stesso Welles dichiar\u00f2 a Peter Bogdanovich che, per tratteggiare il protagonista della storia, in prima battuta si pens\u00f2 a Hughes, per passare subito ai padroni della carta stampata e ai magnati della fine del secolo, utilizzando elementi raccolti da altre vite ma senza dare precisi riscontri biografici su alcun personaggio reale.\nWelles affid\u00f2 la maggior parte dei ruoli principali del film agli attori con i quali aveva gi\u00e0 lavorato al Mercury Theatre, e che provenivano dall'esperienza della radio, Joseph Cotten (interprete di Jedediah Leland, giornalista e amico di Kane), Agnes Moorehead, Everett Sloane, Ray Collins, George Coulouris, Erskine Sanford, Paul Stewart, esercitando quindi l'autonomia creativa anche nella scelta dei suoi interpreti.\nLe riprese di \"Quarto potere\", la cui sceneggiatura richiese oltre tre mesi di lavoro, presero il via il 30 luglio 1940, mentre il montaggio inizi\u00f2 il 23 ottobre dello stesso anno. La stampa specializzata in gossip inizi\u00f2 a interessarsi al film e i pettegolezzi arrivarono all'orecchio di W.R. Hearst, grazie a Louella Parsons, una celebre opinionista che scriveva sui suoi giornali e che, allo stesso tempo, era un'estimatrice di Welles; secondo la Parsons, Welles stava girando un film basato sulla vita di Hearst, e quest'ultimo and\u00f2 su tutte le furie. Grazie alla potenza del proprio impero editoriale, il grande magnate della stampa inizi\u00f2 un'opera di boicottaggio nei confronti del film e della RKO.\nLa data d'uscita di \"Quarto potere\", prevista in origine per il 14 febbraio 1941, fu rimandata pi\u00f9 volte, tanto che Welles minacci\u00f2 la RKO di inadempienza contrattuale per questo ritardo. La polemica smosse la casa di produzione, che stava cercando di sfruttare la pubblicit\u00e0 creata dalla controversia per lanciare il film, la cui prima per la stampa si tenne il 9 aprile 1941, e che venne proiettato per la prima volta al pubblico newyorkese al cinema RKO Palace a Broadway, il 1\u00ba maggio 1941.\n\"Quarto potere\" fatic\u00f2 a ottenere il grande successo di pubblico, principalmente a causa dell'opera di boicottaggio intrapresa dai periodici dell'impero editoriale Hearst, che non consent\u00ec al film una distribuzione adeguata nelle sale maggiori e nelle catene, mentre le recensioni della critica accolsero invece il film come uno dei pi\u00f9 grandi capolavori del cinema di sempre. Con \"Quarto potere\", Orson Welles scardina le pratiche del cosiddetto \"cinema delle origini\" rifondando, di fatto, le tecniche della ripresa cinematografica, affidandosi a innovazioni artistiche nella narrazione, nelle tecniche di ripresa e nel ricorso al simbolismo. Rielaborando meccanica, ottica e illuminotecnica, ricostruisce e migliora lo stile di maestri del \"primo cinema\" come David Wark Griffith (autore di \"Nascita di una nazione\") dai quali trae ispirazione e suggestioni. Welles fonde elementi eterogenei del teatro e del cinema, ricostruendo il punto di vista dello spettatore con inquadrature virtuose e mai osate fino a quel momento, o cambi di luci fondamentali, come per esempio la dissolvenza della luce da punti diversi dello schermo e la sparizione degli attori uno dopo l'altro (innovazione poco considerata da Welles, che la credeva in uso nel cinema e che ritiene ripresa dalle sue abitudini teatrali, ma una delle poche che ammette di aver inventato).\nCon il ruolo del protagonista Charles Foster Kane, Welles dimostr\u00f2 inoltre la propria sensibilit\u00e0 e abilit\u00e0 interpretativa, arrivando a coprire tutte le fasi dell'esistenza del personaggio, dalla prima giovinezza, in cui Kane \u00e8 un baldo e idealista direttore di giornale, passando per la mezza et\u00e0, quando Kane \u00e8 all'apice del suo carisma e della sua spavalderia, fino alla vecchiaia, in cui si \u00e8 ormai trasformato nel megalomane magnate dell'editoria, la cui umanit\u00e0 \u00e8 rimasta soffocata dall'immenso potere conquistato.\nDi fondamentale importanza per l'interpretazione di Welles fu anche l'abilit\u00e0 del truccatore Maurice Siederman, il cui impegno riusc\u00ec a rendere estremamente convincenti i vari passaggi dell'esistenza di Kane, dai venti ai settantasette anni. Anche nelle scene che ritraggono Kane da giovane, Welles era sempre pesantemente truccato.\nMa l'aspetto pi\u00f9 innovativo del film \u00e8 costituito dall'uso, per la prima volta consapevole e sistematico, della profondit\u00e0 di campo (\"deep focus\") e del piano sequenza. La prima tecnica venne studiata e approfondita dal celebre direttore della fotografia Gregg Toland, che ricorse a speciali lenti a cui erano applicate delle ghiere metalliche scanalate (o \"Waterhouse stops\") che consentivano di variare la profondit\u00e0 di campo mentre la macchina da presa si trovava in funzione, e all'utilizzo di pellicola ultrasensibile che all'inizio degli anni quaranta iniziava a essere immessa sul mercato. A livello di scrittura, l'innovazione principale consiste invece nel ricorso all'uso sistematico di \"flashback\", contrario allo stile classico dei film.\nIl regista, nelle interviste successive, ha poi sempre affermato che molte delle innovazioni a lui attribuite non erano affatto tali; per essere riuscito a farle apparire come sue, Welles si definir\u00e0 - nel film \"F come falso\" (1973) - un \"illusionista\".\nSecondo le classifiche dell'AFI e del BFI, e di molti altri critici, \"Quarto potere\" viene considerato il \"Pi\u00f9 bel film della Storia del Cinema\".\n\"L'orgoglio degli Amberson\".\nIl secondo film che Welles diresse per la RKO (in cui non comparve come attore, ma solo come voce narrante) fu il pi\u00f9 sobrio e tradizionale \"L'orgoglio degli Amberson\" (\"The Magnificent Ambersons\", 1942), adattato dall'omonimo romanzo di Booth Tarkington, vincitore del premio Pulitzer. Con questa pellicola, i dirigenti della casa di produzione riponevano le speranze di recuperare gli investimenti persi con il parziale \"flop\" commerciale del film precedente.\nIl film racconta la saga degli Amberson, una famiglia dell'alta borghesia che vive a Indianapolis durante il periodo in cui il progresso tecnico e industriale proveniente dall'Europa (simboleggiato dall'arrivo e dall'affermazione dell'automobile) inizia a minarne la supremazia sociale. L'inventore Eugene Morgan (Joseph Cotten), divenuto proprietario di una fabbrica di automobili, \u00e8 da sempre innamorato di Isabel Amberson (Dolores Costello), la matriarca della famiglia, la quale torna a frequentarlo dopo la morte del marito. Questo amore viene ostacolato dal di lei figlio George Minafer (Tim Holt), il quale continua a mantenere lo spirito altezzoso e l'atteggiamento aristocratico che ha sempre caratterizzato gli Amberson.\nWelles consider\u00f2 questa pellicola addirittura migliore di \"Quarto potere\", ritenendola una realizzazione pi\u00f9 matura, pi\u00f9 studiata e con una tecnica registica gi\u00e0 differente dal primo film La composizione dell'immagine ha un taglio meno \"barocco\" e le innovazioni sono meno coraggiose di quelle apparse in \"Quarto potere\", ma si nota comunque un'abilit\u00e0 registica enorme, con un'eccellente fotografia, diverse creazioni di montaggio e un uso eccezionale dei piani sequenza.\nIn sostanza, il film aveva tutte le premesse per diventare un grande successo e una grande opera d'arte cinematografica; ma anche in questo caso Welles trov\u00f2 davanti a s\u00e9 una strada irta di difficolt\u00e0, poich\u00e9 si preparavano nuovi scontri con la casa produttrice. Durante le riprese, il governo degli Stati Uniti chiese a Welles di realizzare un film documentario sull'America meridionale. Welles lasci\u00f2 dunque il paese per cominciare le riprese di \"It's All True\", dopo aver montato la prima copia di bozza di \"L'orgoglio degli Amberson\", pensando di poter continuare a inoltrare tramite telegramma le istruzioni finali ai suoi collaboratori.\nA questo punto la RKO, gi\u00e0 in difficolt\u00e0 finanziarie e spaventata da un possibile nuovo insuccesso commerciale, prese il controllo della pellicola dallo staff della Mercury Production di Welles e oper\u00f2 un taglio di oltre 50 minuti di girato, mentre alcune scene, comprese quelle finali, vennero filmate ex novo e aggiunte o sostituite a quel che restava della prima versione. La pellicola originale tagliata, compreso il finale originale che Welles aveva girato, and\u00f2 irrimediabilmente perduta. L'intervento della RKO, che attenu\u00f2 fortemente i toni nostalgici e agrodolci de \"L'orgoglio degli Amberson\", fu solo il primo di una lunga serie di persecuzioni e dannose interferenze da parte dei produttori, che Welles dovr\u00e0 affrontare nel corso di tutta la sua carriera a Hollywood.\nDurante la lavorazione de \"L'orgoglio degli Amberson\", Welles fu contemporaneamente impegnato come attore sul set di un'altra pellicola, la spy-story \"Terrore sul Mar Nero\", tratta da un romanzo di Eric Ambler e girata in simultanea in un vicino teatro di posa. Scritto e interpretato assieme a Joseph Cotten, il film venne frettolosamente realizzato di notte e non convinse la casa di produzione, che lo far\u00e0 uscire soltanto nell'agosto del 1943, limitandone la durata a 71 minuti e ricavandone scarso successo. Welles, che nel film impersona il sanguinario e caricaturale colonnello Haki, capo della polizia segreta turca, riusc\u00ec in un primo tempo a ottenere dalla RKO la facolt\u00e0 di rigirare il finale e di integrare la storia con la voce narrante di Joseph Cotten, ma questo tentativo non giov\u00f2 comunque al film.\nAllo scoppio della seconda guerra mondiale, molti artisti si impegnarono in campo politico, o addirittura si arruolarono, ma Welles cerc\u00f2 di evitare il servizio di leva; la storica cinematografica Giuliana Muscio ha ritrovato una lettera indirizzata alla MGM e datata 28 aprile 1943, diretta all\"'Office War Information\", nella quale il regista chiede l'esonero dal servizio militare per partecipare a una produzione cinematografica basata su \"Guerra e pace\" di Lev Tolstoj, mai per\u00f2 realizzata.\n\"It's All True\".\nGi\u00e0 nel 1941 Welles progettava di girare un film a episodi, \"It's All True\"; il primo episodio, il cui titolo previsto era \"Il Capitano Chair\", era basato su un soggetto del 1938 in cui l'autore, il documentarista Robert J. Flaherty, affrontava il tema dei propri viaggi nel gelido nord. L'intenzione di Welles era quella di riadattare il racconto, ma il progetto alla fine non si concretizz\u00f2. Il secondo episodio previsto, \"My Friend Bonito\", tratto anch'esso da un soggetto di Flaherty, narrava la storia dell'amicizia tra un bambino messicano e un toro, destinato alla corrida e salvato dalla morte nell'arena grazie alla piet\u00e0 della folla.\nLe riprese di questo episodio vennero avviate dal regista Norman Foster e non da Welles, ma Foster non prosegu\u00ec la lavorazione, poich\u00e9 fu richiamato da Welles a Hollywood per collaborare alla regia di \"Terrore sul Mar Nero\".\nAll'indomani dell'attacco giapponese a Pearl Harbor - nell'ottica di avvio di un'azione di propaganda in America Latina per timore di una possibile influenza nazista in quei Paesi - Welles venne interpellato dal Governo degli Stati Uniti che lo incaric\u00f2 di raggiungere il Brasile per girare un film sul Carnevale di Rio de Janeiro, compromettendo cos\u00ec la prosecuzione del lavoro del regista, sia per \"L'orgoglio degli Amberson\" sia per \"Terrore sul Mar Nero\".\nWelles part\u00ec per il Brasile, dove il 13 febbraio prese il via il carnevale; la sua idea era quella di riprogettare interamente \"It's All True\", di utilizzare le riprese sul carnevale come primo episodio e di conservare il girato di \"My Friend Bonito\", utilizzandolo come secondo episodio.\nPer il secondo episodio, Welles trov\u00f2 ispirazione da un fatto realmente accaduto e di cui aveva letto un articolo sulla rivista \"TIME\". \u00c8 la storia di Jacar\u00e9, Tata, Man\u00e9 e Geronymo, quattro pescatori (Jangadeiros) originari di una regione del Nord del Brasile, i quali sono costretti a dividere il frutto del loro lavoro con i padroni delle barche (Jangadas). Desiderosi di ottenere la tutela e la protezione di un sindacato, i quattro intraprendono un viaggio lungo tutta la costa del Brasile fino a Rio de Janeiro, transitando solo nei tratti d'acqua pi\u00f9 bassa e pi\u00f9 vicina alla costa, attraccando occasionalmente per rifornirsi e per chiedere ospitalit\u00e0 alla gente del luogo. Prima di giungere nella capitale, sono diventati cos\u00ec famosi che il presidente Get\u00falio Vargas \u00e8 costretto a riceverli. I quattro conquistano solo un piccolo miglioramento economico ma non riescono a ottenere l'istituzione del sindacato, che il presidente comunque promette loro.\nWelles decise di iniziare la lavorazione dell'episodio con le riprese relative all'arrivo dei jangadeiros a Rio. Durante una pausa, mentre la macchina da presa era ferma e i pescatori si trovavano in mezzo alla baia, un'onda gigantesca li travolse e trascin\u00f2 in fondo al mare Jacar\u00e9, che mor\u00ec annegato. La responsabilit\u00e0 della tragedia venne attribuita a Welles che, da quel momento, come dichiar\u00f2 lui stesso in un'intervista poi apparsa nel documentario \"It's All True\", prov\u00f2 un tale senso di colpa da voler a tutti i costi terminare il film per onorare la memoria del povero Jacar\u00e9.\nNel frattempo, la casa produttrice RKO sub\u00ec un avvicendamento ai vertici dirigenziali: George Schaefer, protettore di Welles, venne sostituito da Charles J. Koerner, che licenzi\u00f2 in tronco il regista e decise di richiamare la troupe dal Brasile, revocando la disponibilit\u00e0 dei fondi residuati. Con il fallimento del film, tutto il lavoro rimase inutilizzato e venne depositato negli archivi RKO. L'unico materiale oggi visionabile \u00e8 contenuto in \"It's All True\", ovvero nel documentario omonimo che racconta la realizzazione del film, uscito negli anni novanta.\nGli altri film degli anni quaranta.\nLa d\u00e9bacle di \"Terrore sul Mar Nero\" e di \"It's all True\" rappresent\u00f2 la fine di quella che per Welles era stata preannunciata, poco pi\u00f9 di un anno prima, come la folgorante carriera di un genio.\nPer alcuni anni, durante il periodo della seconda guerra mondiale, Welles rimase lontano dal mondo del cinema, dedicandosi a trasmissioni radiofoniche di propaganda per la CBS e, in particolare, ad attivit\u00e0 di carattere politico quali un ciclo di conferenze sulla natura del fascismo, che egli presiedette in tutto il paese, unitamente al sostegno all'amministrazione del presidente statunitense Roosevelt, per il quale scrisse diversi discorsi politici.\nNel frattempo Welles, che nel 1939 aveva divorziato dalla prima moglie Virginia Nicolson, e che aveva avuto una successiva relazione con l'attrice messicana Dolores del R\u00edo (sua partner in \"Terrore sul Mar Nero\"), nel 1943 si rispos\u00f2 con Rita Hayworth, la cui interpretazione in \"Gilda\" (1946) la consacrer\u00e0 come uno dei maggiori \"sex symbol\" del dopoguerra. Dal matrimonio con la Hayworth nacque una figlia, Rebecca (1944-2004).\nWelles ritorn\u00f2 al cinema grazie al produttore David O. Selznick, che lo scrittur\u00f2 per interpretare il dramma in costume \"La porta proibita\" (1944), tratto dal romanzo \"Jane Eyre\", accanto a Joan Fontaine. Con il vigoroso ritratto del protagonista Edward Rochester, l'ombroso eroe romantico nato dalla penna di Charlotte Bront\u00eb, Welles pot\u00e9 sfruttare al meglio la propria imponente presenza scenica.\nIl successivo impegno cinematografico di Welles rappresent\u00f2 uno dei momenti pi\u00f9 curiosi e affascinanti della sua carriera. Nel film \"La nave della morte\" (1944), un tipico prodotto hollywoodiano del periodo bellico, composto di sketch e numeri musicali di intrattenimento, Welles ricorse a una sua antica passione, l'illusionismo, producendosi nel \"Mercury Wonder Show\", un famoso spettacolo di magia durante il quale esegu\u00ec con eleganza alcuni numeri da prestigiatore e si esib\u00ec nel trucco della donna segata a met\u00e0, con l'ausilio di una partner d'eccezione, Marlene Dietrich.\nDopo l'interpretazione di un veterano della prima guerra mondiale nel dramma sentimentale \"Conta solo l'avvenire\" (1945), accanto a Claudette Colbert, Welles riusc\u00ec a realizzare ancora tre film a Hollywood: nel primo, \"Lo straniero\" (1946), Welles diresse Loretta Young e Edward G. Robinson, interpretando anche il ruolo del protagonista, un ex nazista che tenta di nascondere il proprio passato sotto l'identit\u00e0 di un professore che insegna in un college di un piccolo centro del Connecticut.\n\"La signora di Shanghai\".\nNel 1946 Welles ritorn\u00f2 al teatro con \"Around the World\", un adattamento musicale de \"Il giro del mondo in ottanta giorni\". Lo spettacolo ottenne un grande successo di critica ma lo scarso riscontro di pubblico lasci\u00f2 Welles in disastrose condizioni finanziarie e lo costrinse a raggiungere un frettoloso accordo con Harry Cohn, boss della casa produttrice Columbia, per dirigere \"La signora di Shanghai\", un curioso mix di dramma e elementi \"noir\", in cui recit\u00f2 anche nel ruolo del protagonista, il marinaio Michael O'Hara, e affid\u00f2 alla moglie Rita Hayworth il personaggio di Elsa Bannister, una \"femme fatale\" falsa e amorale.\nWelles ricorse ad alcune originali ambientazioni, come nella scena dell'incontro tra O'Hara e la Bannister tra le vasche di un grottesco acquario, e come la lunga sequenza da incubo in un tentacolare luna park, che culmin\u00f2 nella sparatoria finale all'interno di un labirinto di specchi. Sua fu anche la rielaborazione del look della Hayworth, le cui celeberrime chiome lunghe e rosse vennero sacrificate da Welles in favore di un'acconciatura pi\u00f9 corta e di un biondo pi\u00f9 freddo e pi\u00f9 aderente al clich\u00e9 di spietata \"dark lady\".\nL'uscita del film, oggi considerato un \"classico\", venne bloccata da Harry Cohn, inorridito dalla possibile reazione del pubblico di fronte alla drastica trasformazione dell'immagine della Hayworth. \"La signora di Shanghai\" verr\u00e0 distribuito solo nel 1948, all'epoca in cui Welles e la Hayworth avevano avviato le pratiche di divorzio, dopo un matrimonio durato cinque anni. La Hayworth, in seguito, lod\u00f2 in pi\u00f9 di un'occasione la pellicola, considerandola una delle pi\u00f9 belle della propria carriera, e sostenendo di aver creduto moltissimo nelle capacit\u00e0 dell'ex marito, affidandosi senza timori al suo genio.\nIl \"Macbeth\" e l'addio a Hollywood.\nArchiviata l'esperienza nel genere \"noir\", nell'estate del 1947 Welles si dedic\u00f2 alla trasposizione cinematografica del \"Macbeth\" di Shakespeare (di cui fu regista e interprete), ottenendo dalla casa produttrice Republic Pictures un tempo di soli 23 giorni per terminare la lavorazione, un singolo teatro di posa e un budget cos\u00ec ridotto da costringere il regista a ricorrere a scenari e sfondi di cartapesta.\nWelles aveva disegnato personalmente le scenografie, ma esse risultarono fuori budget, per cui dovette accontentarsi di utilizzare sfondi di fortuna, come la vecchia miniera di sale solitamente impiegata come set dei western della Republic, per adattarla a diventare il salone del castello, e di noleggiare gran parte dei costumi di scena alla Western Costume. Nelle sequenze relative alla battaglia, Welles utilizz\u00f2 i cameramen come comparse, vestendoli solo sul dorso per filmarli durante i primi piani del combattimento. Nonostante i mezzi tecnici limitati e le restrizioni in termini di tempo, la versione del \"Macbeth\" realizzata da Welles \u00e8 da considerarsi parzialmente riuscita, ma non bast\u00f2 a evitare la mediocre conclusione della prima fase hollywoodiana della sua carriera.\nI primi anni in Europa (1949-1957).\nNel 1948 Welles lasci\u00f2 definitivamente la cittadina californiana e si trasfer\u00ec in Europa, dove inizi\u00f2 a concentrarsi su una nuova trasposizione di un dramma shakesperiano, l\"'Otello\", che intendeva dirigere e interpretare. La necessit\u00e0 di finanziare questo progetto lo costrinse ad accettare alcune parti in film americani realizzati in Europa, quali \"Cagliostro\" (1949), \"Il principe delle volpi\" (1949) e \"La rosa nera\" (1950) (gli ultimi due accanto a Tyrone Power). Si tratta di pellicole in costume, con scenografie ridondanti, in cui Welles si produsse in annoiate interpretazioni di personaggi intriganti e appesantiti da eccessivi orpelli.\n\"Il terzo uomo\".\nNel 1949, Welles ottenne un ruolo che si rivel\u00f2 di fondamentale importanza per la sua carriera e nel quale verr\u00e0 spesso identificato in futuro, quello del bieco Harry Lime ne \"Il terzo uomo\" (\"The Third Man\", 1949), diretto da Carol Reed e sceneggiato dallo scrittore inglese Graham Greene, che dal film trarr\u00e0 successivamente un romanzo di successo.\nAmbientato nella Vienna dell'immediato dopoguerra, il film ruota attorno alla misteriosa figura di Harry Lime, un ignobile avventuriero che traffica in penicillina adulterata in una citt\u00e0 sconvolta dagli eventi bellici. La trama prevede che il personaggio di Lime compaia solo in un numero limitato di scene, ma il fatto che nel film si continui a parlare di lui (sono state calcolate ben 57 allusioni verbali a Lime, prima della sua entrata in scena), lo colloca automaticamente al centro dell'attenzione dello spettatore.\nIl film ottenne un enorme successo di pubblico e la carismatica presenza di Welles, che appare per pochi minuti ma il cui cinico e sfrontato personaggio \u00e8 continuamente citato per tutto il film, contribu\u00ec a consolidare la sua popolarit\u00e0, gi\u00e0 nel frattempo rafforzata fin dal pubblicizzato matrimonio con Rita Hayworth.\nL'Otello.\nCon la realizzazione dell\"'Otello\" (1952), che richieder\u00e0 quasi tre anni di lavoro, Welles inizi\u00f2 la sua avventura da regista in Europa, affrontando una lunga serie di difficolt\u00e0 professionali, quali la costante necessit\u00e0 di reperire i fondi necessari, il sopravvenuto fallimento della casa produttrice del film (la Scalera Film di Roma), il lungo lavoro di selezione per assegnare la parte di Desdemona, la difficolt\u00e0 di conciliare gli impegni di interpreti e tecnici con la crescente lunghezza dei tempi di lavorazione, protrattisi dal 1949 al 1951 e caratterizzati da ripetute interruzioni e riprese.\nL'esperienza dell\"'Otello\" \u00e8 rappresentativa delle difficolt\u00e0 artistiche che Welles incontrer\u00e0 durante tutto il resto della sua carriera di regista. Via via impegnato come attore su set altrui, o in trasmissioni radiofoniche e spettacoli teatrali al solo scopo di finanziarsi, Welles rese il suo \"Otello\" un'opera memorabile, privilegiando la tecnica del montaggio, con cui riusc\u00ec a restituire la dimensione classica dell'opera attraverso scene ambientate direttamente nei luoghi storici, dando una efficace continuit\u00e0 spaziale e temporale a sequenze spesso realizzate in ambienti e momenti assai differenti tra loro.\nGirato in esterni a Mogador e Safi (sulla costa del Marocco), a Venezia e a Tuscania, nel 1952 l\"'Otello\" di Welles si aggiudic\u00f2 la Palma d'oro al Festival di Cannes (\"ex aequo\" con \"Due soldi di speranza\" di Renato Castellani), partecipando come rappresentante degli Stati Uniti..\nI successivi impegni videro Welles dividersi tra alcune produzioni europee girate in Inghilterra, Francia e Italia (in quest'ultimo paese partecip\u00f2 come attore al film \"L'uomo, la bestia e la virt\u00f9\" (1953), diretto da Steno e interpretato a fianco di Tot\u00f2). Inizi\u00f2 inoltre a lavorare anche per la televisione, dirigendo due serie per la BBC inglese e tornando a New York nel 1953 per una versione del \"Re Lear\" destinata ad andare in onda all'interno di \"Omnibus\", serie televisiva della CBS.\n\"Rapporto confidenziale\".\nCon \"Rapporto confidenziale\" (1955), Welles torn\u00f2 alla regia cinematografica, scegliendo un tema per certi versi analogo a \"Quarto potere\", ovvero la storia di Mr. Gregory Arkadin, un potentissimo arricchito che tenta di disfarsi di chiunque possa scoprire gli infamanti segreti del suo passato e le vergognose origini della sua potenza finanziaria. Welles, la cui costituzione fisica iniziava ad appesantirsi col trascorrere degli anni, diede un ritratto di grande imponenza del magnate Arkadin, curando come di consueto il make up, completo di folti baffi e barba e di un marcato trucco dei lineamenti.\nIl ruolo della figlia di Arkadin, Raina, venne interpretato da un'attrice italiana, la contessina Paola Mori che, nel maggio del 1955, divent\u00f2 la terza signora Welles. Nel novembre dello stesso anno nacque la loro figlia Beatrice.\nDopo una riduzione teatrale del \"Moby Dick\" di Melville, con cui and\u00f2 in scena a Londra nel 1956, nel ruolo del capitano Achab, Welles prese parte anche alla trasposizione cinematografica del medesimo romanzo, diretta da John Huston. Quella di Welles \u00e8 una breve ma vigorosa apparizione nei panni dell'imponente Padre Mapple, che pronuncia un memorabile sermone su Giona e la balena, dall'alto di un pulpito a forma di prua di una nave.\nBreve parentesi a Hollywood (1957-1959).\nDopo quasi dieci anni di lontananza, nel 1957 Welles rientr\u00f2 a Hollywood. Il suo aspetto diventato massiccio lo faceva sembrare pi\u00f9 anziano dei suoi 42 anni e gli precluse ormai quei ruoli romantici che aveva affrontato negli anni quaranta. Nei suoi primi due film subito dopo il ritorno, Welles interpret\u00f2 due figure di \"americano del Sud\": ne \"La tragedia del Rio Grande\" (1957) \u00e8 Virgil Renchler, un malvagio proprietario terriero che dirige dispoticamente un grosso ranch nel sud-ovest e si scontra con lo sceriffo del luogo (Jeff Chandler). ne \"La lunga estate calda\" (1958), \u00e8 Will Varner, un rozzo piantatore sudista di mezza et\u00e0, personaggio con cui Welles pot\u00e9 contrapporre la propria recitazione teatrale e la propria accurata dizione allo stile introspettivo del Metodo Stanislavskij dei suoi partner, Paul Newman, Joanne Woodward e Anthony Franciosa.\n\"L'infernale Quinlan\".\nNel 1958 Welles accett\u00f2 un incarico dalla Universal Pictures per dirigere e interpretare \"L'infernale Quinlan\", un film inizialmente di ambizioni modeste che si rivel\u00f2 invece, secondo il parere degli storici del cinema e di parecchi estimatori, come un altro capolavoro assoluto di Welles, che qui ritrov\u00f2 la sua inesauribile creativit\u00e0 di regista, ricorrendo a lunghissimi piani sequenza, ad audaci movimenti aerei di gru, e a delicate carrellate senza stacchi per assicurare la continuit\u00e0 dell'azione.\nIl celebre incipit de \"L'infernale Quinlan\", materia di studio nelle scuole di cinema, \u00e8 costituito da un lungo piano sequenza introduttivo, che Welles dirige in maniera magistrale e per mezzo del quale coinvolge immediatamente il pubblico, fornendo un meccanismo narrativo di forte tensione emotiva, dal quale lo spettatore pu\u00f2 trarre una molteplicit\u00e0 di indicazioni sulla trama e sui personaggi protagonisti del film, ambientato a Los Robles, una cittadina di confine tra gli Stati Uniti e il Messico.\nL'ambiguo poliziotto Hank Quinlan, interpretato dallo stesso Welles, rimane uno dei personaggi pi\u00f9 memorabili della sua carriera di attore. \u00c8 una figura che ha perduto il suo idealismo giovanile e la sua onest\u00e0, e si \u00e8 ridotto a condurre indagini superficiali e sbrigative nelle quali si serve della propria passata esperienza professionale unicamente per costruire prove fasulle allo scopo di incastrare i sospetti che, secondo il suo intuito, sono colpevoli. \u00c8 un personaggio amorale e negativo fin dalle caratteristiche fisiche, dalla sua esagerata obesit\u00e0 (Welles, gi\u00e0 notevolmente ingrassato all'epoca, per la parte ricorse comunque a un'ulteriore imbottitura sotto gli abiti) al suo strascicato modo di incedere, ai suoi vestiti stazzonati, ai suoi atteggiamenti spesso sinistramente infantili. La sua monumentale presenza venne ulteriormente accentuata da inconsueti angoli di ripresa filmati dal basso. Eppure, a suo modo, Quinlan \u00e8 anche un sentimentale: dietro la sua amarezza e il suo cinico disincanto nei confronti della societ\u00e0, si nascondono profondo dolore, stanchezza e inquietudine, che Welles riesce a interpretare in modo tale da accattivarsi la simpatia dello spettatore, malgrado le caratteristiche negative del personaggio.\nAnche \"L'infernale Quinlan\" fu oggetto di modifiche da parte della produzione ma \u00e8 oggi visibile nella sua completezza, in una versione che comprende una quindicina di minuti in pi\u00f9 di girato, relativi a scene di raccordo e di spiegazione che furono inserite da un altro regista (Harry Keller) nella fase di post produzione del film. Ma ci sono anche scene che inizialmente non sono state inserite da Welles e che risultano utili a colmare delle lacune narrative: un dialogo vis-\u00e0-vis tra Welles e Heston e una scena, in prossimit\u00e0 del finale, in cui Heston riflette sulle sue intenzioni di intrappolare Quinlan.\nDopo un'apparizione ne \"Le radici del cielo\" (1958), per la regia di John Huston, in cui interpret\u00f2 Cy Sedgewick, un untuoso opinionista televisivo, Welles prese parte al film \"Frenesia del delitto\" (1959), basato sul celebre caso giudiziario \"Leopold e Loeb\", in cui ebbe l'opportunit\u00e0 di prodursi in un'incisiva interpretazione dell'avvocato Jonathan Wilk, difensore dei due giovani protagonisti (personaggio ispirato alla figura del noto penalista Clarence Darrow), pronunciando un'appassionata arringa contro la pena di morte.\nIl rientro in Europa.\nDopo il breve intermezzo hollywoodiano, i perenni vagabondaggi professionali riportarono Welles in Europa per tentare di realizzare nuovi progetti, come al solito ricorrendo ai compensi percepiti per i suoi ruoli di attore. Consapevole di non disporre di sufficienti risorse economiche, Welles fece inoltre ricorso ai suoi fondi personali oppure si trov\u00f2 costretto a rivolgersi ad atipici finanziatori di scarsa affidabilit\u00e0. All'inizio degli anni sessanta comparve in alcune grossolane produzioni in costume, come \"David e Golia\" (1960), \"I tartari\" (1961) e \"Le meravigliose avventure di Marco Polo (Lo scacchiere di Dio)\" (1964), dove il suo sforzo interpretativo era ridotto al minimo. Tuttavia ebbe modo di dirigere e interpretare un'opera di spicco come \"Il processo\" (1962), trasposizione cinematografica dell'omonimo romanzo di Franz Kafka, film del quale ottenne finalmente la possibilit\u00e0 di curare personalmente il montaggio finale senza interferenze, e che risult\u00f2 assai notevole sotto l'aspetto visivo, con gran parte delle sequenze girate nei locali abbandonati della Gare d'Orsay di Parigi, e in Jugoslavia in edifici dell'era sovietica. Partecip\u00f2 inoltre all'episodio \"La ricotta\", diretto da Pier Paolo Pasolini, nel film \"Ro.Go.Pa.G.\" (1963).\n\"Falstaff\".\nGrazie a finanziamenti svizzeri e spagnoli, Welles pot\u00e9 coronare un suo antico sogno, quello di tornare all'amato Shakespeare per interpretare il ruolo di \"Falstaff\" (\"Campanadas a medianoche\", 1965), dando vita al personaggio nel quale si sent\u00ec a suo agio pi\u00f9 che in tutti gli altri ruoli shakespeariani che aveva interpretato per il cinema. Alternando la chiassosa cialtroneria alla delicata vulnerabilit\u00e0, Welles diede una delle migliori interpretazioni della sua carriera. Il suo Falstaff ama profondamente la vita, il divertimento e le fanfaronate e il suo destino avr\u00e0 un epilogo malinconico, quando egli verr\u00e0 disconosciuto dal principe Hal, divenuto re, che \u00e8 stato suo compagno di tante goliardate e ora rinnega la loro fanciullesca amicizia.\nCon \"Falstaff\", Welles venne acclamato in Francia e vinse un premio speciale \"per il suo contributo al cinema mondiale\" al Festival di Cannes, dove fu salutato dall'ovazione di pubblico e critica. Negli Stati Uniti il film venne invece accolto da recensioni contrastanti e ottenne una distribuzione appena marginale.\n\"Storia immortale\".\nIn \"Storia immortale\" (1968), tratto da una novella della scrittrice danese Isak Dinesen, Welles torn\u00f2 a interpretare uno dei suoi tipici personaggi onnipotenti ma votati alla solitudine. Dopo Charles Foster Kane e Mr. Arkadin, anche il facoltoso mercante Mr. Clay \u00e8 un solitario afflitto dal rancore, una figura decadente che deve affrontare l'amarezza di un'esistenza senza amore e la frustrazione per gli effetti corruttori della ricchezza accumulata. Clay ha un'idea ossessiva che intende mettere in pratica, ovvero quella di trasformare in realt\u00e0 la leggenda che narra di un ricco signore che, sposato a una giovane donna, assolda un marinaio affinch\u00e9 questi giaccia con sua moglie e gli generi un erede. La sua bramosia di realizzare il progetto lo porta ad assoldare una prostituta locale (Jeanne Moreau) e un giovane naufrago il quale, la mattina successiva, rifiuta il denaro di Clay e gli annuncia che non racconter\u00e0 mai quanto accadutogli nella notte. Frustrato perch\u00e9 gli eventi che ha ricreato non raggiungeranno mai un loro pubblico, Clay muore vittima della sua stessa onnipotenza e del fallito desiderio di immortalit\u00e0.\nFinanziato in parte dalla televisione francese, ma destinato alla proiezione al pubblico nei cinematografi, \"Storia immortale\" \u00e8 un'opera bizzarra che Welles realizz\u00f2 con molta delicatezza e con un'ironia filosofica frutto della sua maturit\u00e0 artistica, presentandola come una favola sull'eternit\u00e0 e con toni insolitamente pacati rispetto ai suoi precedenti lavori.\nGli ultimi anni.\nTra le apparizioni degne di nota di Welles durante gli anni sessanta, da ricordare quella nel ruolo del cardinale Wolsey in \"Un uomo per tutte le stagioni\" (1966) di Fred Zinnemann. In vesti cardinalizie, sfoggiando un sogghigno diabolico, palpebre appesantite e fisico debordante, Welles espresse grande intensit\u00e0 nell'interpretazione di Wolsey, uomo spiritualmente corrotto che nel finale deve affrontare con disperazione la morte, l'unico nemico contro cui la sua abilit\u00e0 politica risulta impotente. Nel 1969 recit\u00f2 nella commedia \"Una su 13\", l'ultimo film in cui compare Sharon Tate prima della sua tragica e prematura scomparsa.\nGi\u00e0 vincitore di un Oscar nel 1942 per la miglior sceneggiatura originale di \"Quarto potere\", nella sua carriera Welles ottenne altre quattro candidature, e nel 1971 venne insignito dall'Academy of Motion Picture Arts and Sciences (l'organizzazione che presiede all'assegnazione degli Oscar) di un premio alla carriera \"per la superlativa capacit\u00e0 artistica e la versatilit\u00e0 dimostrata nella creazione di opere cinematografiche\". Nel medesimo anno recit\u00f2 in \"Dieci incredibili giorni\" (1971), curiosa trasposizione europea di un noto romanzo giallo di Ellery Queen. Claude Chabrol, regista del film e da sempre ammiratore dell'opera di Welles, gli affid\u00f2 la parte del ricco e decrepito Theo Van Horn, concependo la pellicola come una sorta di omaggio a Welles e compendio della sua carriera. Il personaggio di Van Horn vive in un palazzo sullo stile di Xanadu (come Kane in \"Quarto potere\"), \u00e8 dominato dalla gelosia (come \"Otello\") per la relazione tra la giovane moglie e il proprio figlio (interpretato da Anthony Perkins, da Welles precedentemente diretto ne \"Il processo\"), e ha fatto carriera in maniera misteriosa (come Mr. Arkadin in \"Rapporto confidenziale\").\nGrande opera di questi anni fu anche il documentario \"F come falso\" (1973), in cui il regista esplor\u00f2 la natura illusionistica della sua arte, affrontando la tematica dei falsari e della validit\u00e0 dell'expertise nel campo delle arti figurative, nel cinema e nella scrittura, basandosi sulla figura di Elmyr de Hory, un falsario ungherese di successo, della sua personale esperienza e di quella di Clifford Irving, biografo di de Hory. Gir\u00f2 anche \"Filming Othello\" (1978), un documentario dove rievoc\u00f2 la travagliata e avventurosa lavorazione del film \"Otello\" e narr\u00f2 parte della propria biografia.\nDi costituzione robusta fin dalla nascita, Welles raggiunse un certo grado di obesit\u00e0 con l'avanzare degli anni, e dovette far fronte anche a problemi cardiaci. Durante gli anni settanta comparve in numerose campagne pubblicitarie di prodotti alimentari, in particolare i vini, facendo da testimonial per il marchio Veuve Clicquot sulle pagine dei rotocalchi, e per uno spot televisivo della \"Paul Masson Wines\", un marchio californiano di vini, consolidando la propria fama di buongustaio (evidente anche nel film-documentario \"F come falso\") e di \"viveur\".\nOrson Welles mor\u00ec nell'amata/odiata Hollywood, per un attacco cardiaco, il 10 ottobre 1985, lo stesso giorno della scomparsa di Yul Brynner, altra leggenda del cinema americano. Solo il giorno precedente, aveva registrato una puntata televisiva del \"Merv Griffin Show\", in cui si era esibito in un abile gioco di prestigio. Negli Stati Uniti, le reazioni alla sua scomparsa furono nettamente diverse da quelle nel resto del mondo: mentre fuori dall'America i necrologi ponevano l'attenzione sui risultati artistici conseguiti da Welles in quasi mezzo secolo di attivit\u00e0, nella sua patria i commenti vertevano principalmente su una carriera dal debutto spettacolare seguita da una quarantina d'anni di attivit\u00e0 discontinua e continuamente gravata dallo spettro del fallimento.\nLe ceneri di Welles riposano a Ronda (Spagna), nella \"hacienda\" (fattoria) che fu residenza del torero Antonio Ord\u00f3\u00f1ez e dove il diciannovenne Welles trascorse qualche mese durante i suoi vagabondaggi giovanili.\nI progetti incompiuti.\n\"Don Quixote\".\nDurante la sua carriera Orson Welles non riusc\u00ec a portare a termine diversi progetti, che si trov\u00f2 costretto ad abbandonare per problemi legati alla produzione. Oltre a \"It's All True\", anche \"Don Quixote\" e il pi\u00f9 recente \"The Other Side of the Wind\" sono rimaste leggendarie opere incompiute. Il primo \u00e8 un progetto per la televisione che Welles intraprese subito dopo aver girato \"Rapporto confidenziale\", con l'intenzione di sperimentare tecniche innovative rispetto ai suoi metodi tradizionali, ovvero lasciando agli attori massima libert\u00e0 d'improvvisazione, oltre ad apparire egli stesso sia come voce narrante sia come protagonista, accanto a Francisco Regueira, Akim Tamiroff e Patty McCormack. Welles, che aveva inizialmente previsto la durata del film tra i 75 e gli 80 minuti, incontr\u00f2 crescenti difficolt\u00e0 a terminare l'opera poich\u00e9, come disse, si fece prendere la mano, mentre le idee continuavano a portarlo avanti nel progetto e ad allungarlo. \u00ab\"Pi\u00f9 o meno mi \u00e8 successo come a Cervantes che cominci\u00f2 per farne una novella e fin\u00ec per scrivere il \"Don Quixote\". \u00c8 un soggetto che una volta iniziato non si pu\u00f2 pi\u00f9 abbandonare\"\u00bb.\nMa fin\u00ec anche per dichiarare che: \u00ab\"\u00c8 veramente un film difficile. Devo dire anche che \u00e8 molto lungo; quello che devo ancora girare non servir\u00e0 a completare il metraggio: con il materiale esistente potrei montare tre film [...] La cosa curiosa \u00e8 che \"Don Quixote\" \u00e8 stato girato con un'\u00e9quipe di sei persone. Mia moglie (Paola Mori) era la \"script girl\", l'autista piazzava le lampade, io dirigevo, facevo le luci e l'operatore in seconda. Solo attraverso la cinepresa si pu\u00f2 avere l'occhio a tutto\"\u00bb.\n\"Don Quixote\", accantonato e poi ripreso lungo l'arco di 14 anni, rester\u00e0 definitivamente incompiuto e la sua mancata conclusione rappresenter\u00e0 per Welles un tormento professionale, tenendolo avvinghiato all'opera per tutta la sua esistenza. Solo molti anni pi\u00f9 tardi il film (con immagini purtroppo deteriorate dal tempo) verr\u00e0 rimontato in Spagna secondo gli appunti di Welles e presentato al Festival di Cannes nel 1992.\n\"The Other Side of the Wind\".\nNel 1970 Welles inizi\u00f2 a girare \"The Other Side of the Wind\", con la collaborazione di altri personaggi gi\u00e0 noti come l'artista croata Oja Kodar (sua ultima compagna di vita), l'amico Peter Bogdanovich, John Huston, Norman Foster, Susan Strasberg, Joseph McBride, ma la produzione venne sospesa pi\u00f9 volte a causa dei consueti problemi di finanziamento che Welles regolarmente incontrava. Il soggetto del film \u00e8 assai differente dalle tematiche solitamente affrontate da Welles, e narra dell'ultima notte di J.J. \"Jake\" Hannaford (Huston), un anziano regista della vecchia scuola che, nel tentativo di rimanere a galla, sta girando un film economico, estremista, con scene di nudo. Il personaggio del regista, pur essendo eterosessuale, si innamora del suo protagonista. Come dichiarato da McBride, il film riflette non solo la tematica dell'omosessualit\u00e0, ma cerca di spiegare la visione di Welles nei riguardi del rapporto tra attore e regista, tra \"uomo\" e \"Dio\". Questo film, dice McBride, \u00ab\"\u00e8 l\"'8\u00bd\" di Welles, una meditazione sull'arte e il mestiere del cinema\"\u00bb.\n\"The Other Side of the Wind\" non venne mai completato dal regista. Successivamente il regista Peter Bogdanovich dichiar\u00f2 la sua volont\u00e0 di terminarlo indicando come data di uscita il 2009. Bogdanovich, al quale Welles chiese all'epoca di finire il film \"nel caso mi dovesse succedere qualcosa\", dichiar\u00f2 poi che stava tentando di terminarlo allo scopo di presentarlo al Festival di Cannes nel 2010. In tempi recenti la possibile uscita \u00e8 stata annunciata in concomitanza con il centenario della nascita di Welles, il 6 maggio 2015. In realt\u00e0 solo nel 2018 il film \u00e8 stato portato a termine da Netflix e presentato alla Mostra del Cinema di Venezia. \u00c8 uscito sul canale streaming di Netflix a partire da novembre 2018.\nAltro film incompiuto del grande regista, ritenuto un'opera persa, fu \"Il mercante di Venezia\" di cui Welles dichiar\u00f2 il furto del negativo. La pellicola, in occasione del Festival di Venezia 2015 e per le celebrazione del centenario della nascita del regista, \u00e8 stata ricostruita partendo da alcuni fortunosi ritrovamenti: presso il \"Fondo Welles\" di Oja Kodar (ultima compagna del regista) \u00e8 stata ritrovata la sceneggiatura originale del film e gli appunti sulla colonna sonora di Angelo Francesco Lavagnino; copia parziale della pellicola, con quasi tutto il girato, \u00e8 stata poi rinvenuta per opera di Cinemazero di Pordenone ed altri frammenti sono stati recuperati dagli archivi del Filmmuseum di Monaco di Baviera, della Cin\u00e9math\u00e8que fran\u00e7aise e della Cineteca di Bologna.\n\"The Deep\".\nTra il 1966 e il 1969 gira il film \"The Deep\" tratto dal romanzo \"Punto morto\" (Dead Calm, 1963) dello scrittore Charles Williams. I protagonisti erano Oja Kodar,\u00a0Jeanne Moreau,\u00a0Michael Bryant\u00a0e\u00a0Laurence Harvey. Il film per problemi di produzione rimase incompiuto e la maggior parte del girato and\u00f2 perduta. Alcune scene si trovano in rete. Nel 1989 il regista Phillip Noyce dallo stesso romanzo gir\u00f2 il film \"\" (\"Dead Calm\") con Nicole Kidman e Sam Neill.\nApparizioni speciali.\nCome spiegato in precedenza, durante tutta la sua carriera Orson Welles fu costretto a interpretare molti piccoli ruoli in svariati film e produzioni, spesso di scarso livello artistico, per riuscire ad assicurarsi le risorse finanziarie necessarie a produrre i propri progetti. Apparso in numerose pellicole dirette da altri registi, in programmi radiofonici, in registrazioni di parti recitate all'interno di brani musicali, negli anni settanta Welles trov\u00f2 nella televisione la sua principale fonte di reddito, diventando un ospite consueto alle trasmissioni televisive pi\u00f9 popolari, come gli show di Dick Cavett, di David Frost e di Johnny Carson, e apparve pi\u00f9 volte nel \"The Dean Martin Show\".Nel 1963 interpret\u00f2 il suo alter ego come regista nel cortometraggio La ricotta di Pier Paolo Pasolini. Recit\u00f2 Shakespeare in qualunque occasione gli si presentasse, e fu proprio in una puntata dello show di Dean Martin, nel 1967, che si produsse in una toccante interpretazione improvvisata di Shylock (senza trucco e in smoking) da \"Il mercante di Venezia\".\nWelles fece due speciali apparizioni, in qualit\u00e0 di voce narrante, in due canzoni del gruppo epic metal Manowar: \"Dark Avenger\" (dall'album \"Battle Hymns\") e \"Defender\" (dall'album \"Fighting the World\").\n\u00c8 inoltre accreditato di alcune parti narrate nel primo album degli Alan Parsons Project \"Tales of Mystery and Imagination - Edgar Allan Poe\". La sua voce introduce i brani: \"A Dream within a Dream\" e \" The Fall of the House of Usher\". Alan Parsons ha ripubblicato e rimasterizzato in CD l'album nel 1987 aggiungendo i contributi di Welles. Nella prima edizione del 1976 non compare.\nNella serie televisiva \"Magnum, P.I.\" la voce di Robin Master \u00e8 di Orson Welles. L'identit\u00e0 del misterioso Master avrebbe dovuto essere rivelata nell'ultima puntata della serie e Welles avrebbe dovuto finalmente mostrare il suo volto, ma mor\u00ec per arresto cardiaco a poche settimane dalle riprese.\nNel film animato \"\", Welles d\u00e0 la voce al terrificante e misterioso Unicron, un pianeta che divora altri pianeti, si trasforma in un immenso robot e possiede poteri di portata sconosciuta; il film usc\u00ec circa un anno dopo la scomparsa dell'attore, nel 1986.\nTeatro.\n\"Opere di cui Welles firma solo la regia\";\n\"Date di apertura\"\nFilmografia.\nLungometraggi diretti da lui (esclusi i film co-diretti e quelli incompiuti):\nDoppiatori italiani.\nNelle versioni in italiano dei suoi film, Orson Welles \u00e8 stato doppiato da:"}
{"id": "42948", "revid": "117745860", "url": "https://it.wikipedia.org/wiki?curid=42948", "title": "VII secolo a.C.", "text": ""}
{"id": "42950", "revid": "1226", "url": "https://it.wikipedia.org/wiki?curid=42950", "title": "Mar Adriatico", "text": ""}
{"id": "42951", "revid": "1226", "url": "https://it.wikipedia.org/wiki?curid=42951", "title": "Adriatico", "text": ""}
{"id": "42953", "revid": "1272592", "url": "https://it.wikipedia.org/wiki?curid=42953", "title": "Commutativit\u00e0", "text": "In matematica, un'operazione binaria formula_1 definita su un insieme formula_2 \u00e8 commutativa se e solo se \nSe questa propriet\u00e0 non \u00e8 valida per ogni coppia di elementi, l'operazione formula_1 \u00e8 quindi detta non commutativa.\nIn particolare, se \u00e8 vera la propriet\u00e0\nformula_5\nl'operazione formula_1 \u00e8 detta anticommutativa.\nDue elementi formula_7 e formula_8 commutano se formula_9. Quindi l'operazione formula_1 \u00e8 commutativa se e solo se due elementi di formula_2 commutano sempre.\nEsempi.\nOperazioni commutative.\nI pi\u00f9 comuni esempi di operazioni binarie commutative sono l'addizione (formula_12) e la moltiplicazione (formula_13), considerate sull'insieme di tutti i numeri reali, o solo sui numeri positivi, naturali o razionali, oppure estese ai numeri complessi; per esempio:\nAltre operazioni binarie commutative sono:\nOperazioni non commutative.\nTra le operazioni binarie non commutative tra numeri vi sono la sottrazione (formula_16), la divisione (formula_17) e l'elevamento a potenza (formula_18), definite su insiemi opportuni di numeri reali.\nAnche la composizione di funzioni (formula_19) in molti contesti non \u00e8 commutativa: ad esempio le funzioni reali formula_20 e formula_21 non commutano, in quanto \nUn'altra importante operazione non commutativa \u00e8 la moltiplicazione fra matrici quadrate. Ad esempio,\nIl prodotto vettoriale, invece, rappresenta un esempio di operazione anticommutativa. Siano formula_26. Si ha:\nformula_27\nStrutture algebriche con operazioni commutative.\nUn gruppo \u00e8 abeliano, o anche \"commutativo\", se l'operazione che vi \u00e8 definita \u00e8 commutativa.\nUn anello ha definite due operazioni, chiamate generalmente \"somma\" e \"prodotto\" in analogia con i numeri interi. L'operazione di \"somma\" \u00e8 sempre commutativa, ma l'operazione \"prodotto\" no. Un anello \u00e8 chiamato \"abeliano\" o \"commutativo\" se anche la moltiplicazione \u00e8 commutativa.\nGeneralmente, le strutture algebriche abeliane sono molto pi\u00f9 semplici delle analoghe non abeliane.\nTavola di composizione.\nUn'operazione \u00e8 commutativa se e solo se la sua tavola di composizione \u00e8 simmetrica. Per esempio le tavole di composizione delle operazioni minimo comune multiplo e massimo comun divisore per l'insieme dei numeri interi da 1 a 6 sono\nformula_28\ne\nformula_29"}
{"id": "42954", "revid": "2028514", "url": "https://it.wikipedia.org/wiki?curid=42954", "title": "Giovanni Calvino", "text": "Calvino \u00e8 stato, con Lutero, il massimo riformatore religioso del cristianesimo protestante europeo degli anni venti e trenta del Cinquecento. Dal suo nome \u00e8 stato coniato il termine \"calvinismo\" per indicare il movimento e la tradizione teologica e culturale scaturita dal suo pensiero e che, per molti versi, si distingue dal luteranesimo.\nIl pensiero di Calvino \u00e8 espresso soprattutto nell'opera \"Istituzione della religione cristiana\", completata nel 1559. A grandi linee il sistema religioso e la teologia di Calvino possono essere considerati, almeno per ci\u00f2 che riguarda i sacramenti ed il loro valore religioso, una continuazione ed un perfezionamento dello zwinglianesimo, una dottrina protestante non luterana che prende il nome dal proprio fondatore, Huldrych Zwingli.\nGli anni di formazione.\nJean Cauvin (latinizzato in Johannes Calvinus) nacque il 10 luglio 1509 nella citt\u00e0 francese di Noyon, in Piccardia, dove il padre G\u00e9rard si era trasferito dalla vicina Pont-l'\u00c9v\u00eaque nel 1481. G\u00e9rard Cauvin, gi\u00e0 segretario di cancelleria, fu avvocato del vescovo di Noyon, poi funzionario delle imposte e ancora segretario del vescovo, col quale ebbe cos\u00ec gravi contrasti da essere scomunicato; mor\u00ec nel 1531. La madre, Jeanne Lefranc, ebbe altri tre figli: il maggiore, Charles, che mor\u00ec nel 1536 e, dopo Jean, Antoine, che vivr\u00e0 a Ginevra con il fratello, e Fran\u00e7ois, morto in tenera et\u00e0. Jeanne mor\u00ec nel 1515 e il vedovo G\u00e9rard si rispos\u00f2, avendo altre due figlie, una delle quali, Marie, vivr\u00e0 anch'essa a Ginevra con i fratellastri.\nPoche sono le informazioni sulla giovinezza del futuro riformatore, sulle quali tuttavia si \u00e8 tentato di tessere una tela biografica convincente: cos\u00ec, \u00e8 documentato che al giovanissimo Calvino sia stato assegnato nel 1521 un beneficio ecclesiastico, che egli godette fino al 1529 e poi dal 1531 al 4 maggio 1534, cosa che ha fatto ritenere, senza reale fondamento, che gi\u00e0 dodicenne, forte di quel finanziamento, Calvino si sia recato a studiare a Parigi, mentre la notizia che il padre lo abbia mandato fuori da Noyon dall'agosto al dicembre 1523 per sfuggire in realt\u00e0 a un'epidemia di peste, ha fatto egualmente pensare che egli abbia iniziato in quell'anno i suoi studi parigini.\nIn ogni caso, nella prima met\u00e0 degli anni venti, Calvino fu iscritto in uno dei collegi che costituivano l'Universit\u00e0 della capitale, non \u00e8 chiaro se, dapprima, in quello di Sainte-Barbe, dove avrebbe avuto per maestro il noto professore Mathurin Cordier, o se in quello di La Marche, per poi passare sicuramente al collegio di Montaigu continuandovi lo studio quinquennale delle arti liberali, con la prospettiva di scegliere i corsi superiori triennali di teologia, di legge o di medicina.\nGiovanni Calvino stesso scrisse che suo padre intendeva fargli studiare teologia. Probabilmente, G\u00e9rard Cauvin, da tempo in ottimi rapporti con il vescovo di Noyon, aveva previsto per il figlio una facile carriera ecclesiastica, ma la lite giudiziaria che lo vide successivamente protagonista con il Capitolo della citt\u00e0 dovette rendere molto problematica la realizzazione delle sue ambizioni, rendendo necessario un cambiamento agli indirizzi di studio del figlio, pur garantendogli la possibilit\u00e0 di una carriera prestigiosa. Fu cos\u00ec che Giovanni, conseguito il diploma in arti liberali, verso il 1528 si trasfer\u00ec a Orl\u00e9ans per studiare diritto civile nella locale Universit\u00e0; a Parigi, infatti, questa disciplina non era insegnata, essendo limitato lo studio della giurisprudenza al solo diritto canonico.\nL'Universit\u00e0 di Orl\u00e9ans, fondata nel 1306, era la quarta di Francia, dopo quelle di Parigi, Tolosa e Montpellier, ma la pi\u00f9 rinomata per i suoi corsi di diritto: la Facolt\u00e0 di giurisprudenza, dominata dal \u00abprincipe del foro\u00bb Pierre de L'Estoile, era aperta al rinnovamento degli studi giuridici, favorito dal sorgente clima umanistico e dalla necessit\u00e0, da parte del nuovo Stato centralizzato francese, di disporre di un Codice di diritto organico e autorevole: nulla di meglio poteva essere garantito dallo studio del diritto civile romano, esplorato nell'espressione della lingua originale, senza il filtro fuorviante delle glosse dei commentatori medievali. Sembra che lo studio dei testi dell'umanista Guillaume Bud\u00e9 - gli studi giuridici \"De asse et partibus eius\" e le \"Annotationes in quatuor et viginti Pandectarum libros\" - ma anche il suo \"De transitu hellenismi ad Christianismum\", dove il Bud\u00e9 considera, nello spirito dell'umanesimo cristiano, la cultura classica una preparazione all'annuncio dell'Evangelo, siano stati meditati con attenzione da Calvino che si mostr\u00f2 interessato ai nuovi principi umanistici, se and\u00f2 per un anno a Bourges ad ascoltare le lezioni dell'italiano Andrea Alciato e ad apprendere il greco dal tedesco Melchior Wolmar, un professore che verr\u00e0 espulso dall'Universit\u00e0 per la sua fede luterana che egli condivideva con un cugino di Calvino, Pietro Olivetano, anch'egli presente a Bourges.\nNulla fa ritenere che essi abbiano esercitato influssi di carattere religioso su Calvino, che continu\u00f2 a occuparsi di diritto e di studi umanistici, tanto che il primo scritto di Calvino, il \"Commento al De clementia\" di Seneca, pubblicato a sue spese, fino a indebitarsi, nell'aprile 1532, ma iniziato gi\u00e0 nel 1530, \u00e8 un'opera di sola erudizione. Calvino ebbe sotto gli occhi la versione pubblicata da Erasmo nel 1529, della cui accuratezza filologica l'umanista olandese si era dichiarato insoddisfatto, cos\u00ec che si ha l'impressione che l'iniziativa di Calvino intendesse essere una carta da visita di valent\u00eca umanistica presentata al mondo delle lettere. E infatti l'impegno di Calvino nell'opera si concentra nella spiegazione delle espressioni utilizzate da Seneca, nelle concordanze in opere senechiane e di altri autori classici - si sono contate citazioni di 77 autori greci e latini - e nella spiegazione delle etimologie: ma se nel commento di Calvino si mostra la lingua e lo stile di Seneca - che egli non mostra di approvare - \u00e8 invece assente il Seneca storico e il suo spirito.\nA motivo della morte del padre, alla fine del maggio 1531, Calvino torn\u00f2 brevemente a Noyon, dove ottenne il rinnovo di un beneficio ecclesiastico. A Orl\u00e9ans consegu\u00ec la laurea in diritto civile il 14 febbraio 1532; nominato \"sostituto annuale\" del procuratore di Orl\u00e9ans, l'anno dopo \u00e8 documentata ancora la sua presenza a Noyon, mentre nell'ottobre 1533 si trasferiva nuovamente a Parigi.\nLa situazione politica e religiosa.\n\u00c8 noto come per tutto il Medioevo europeo al clero fosse riservato il monopolio della cultura, prevalentemente di contenuto religioso, custodita in pochi manoscritti nelle biblioteche dei conventi. Lo sviluppo di un'economia urbana, la formazione di una borghesia intraprendente e colta, la creazione della tecnica della stampa, con la conseguente diffusione di testi scritti, diffuse la lettura anche tra i laici: il testo religioso poteva essere letto e meditato nelle biblioteche private, passando al vaglio della critica e dell'interpretazione laica e personale. La diffusione della cultura innesc\u00f2 il circolo virtuoso della formazione di un numero crescente di umanisti, spesso laici, che pubblicarono le loro ricerche, provocarono risposte dai loro lettori e suscitarono anche polemiche, allargando cos\u00ec un dibattito culturale che aveva per confini soltanto quelli stessi dell'Europa.\nL\"'Enchiridion militis christiani\" di Erasmo, apparso nel 1503 e pi\u00f9 volte ristampato, rappresent\u00f2 esemplarmente il nuovo rapporto stabilitosi fra la cultura religiosa e i laici, e fra questi e il clero, dando altres\u00ec una risposta alle esigenze di riforma della chiesa, sentite da tempo nelle popolazioni e tuttavia sempre sostanzialmente eluse dalle gerarchie ecclesiastiche. Per Erasmo, cos\u00ec come il problema religioso apparteneva intimamente a ciascun individuo, chierico e laico che fosse, cos\u00ec il problema della riforma della chiesa competeva a tutti i credenti, senza distinzione, e la forma che la chiesa avrebbe assunto, doveva dipendere dalla retta comprensione del messaggio che \u00e8 alla base della sua istituzione, il Vangelo e le altre scritture, che pertanto dovevano essere lette nella loro espressione originale, senza la costrizione di un'interpretazione imposta d'autorit\u00e0. In questo modo, il problema filologico era la base per la soluzione del problema istituzionale: la diretta e personale conoscenza delle Scritture era intesa dover essere la premessa alla riforma della comunit\u00e0 dei credenti.\nLa riforma della chiesa non poteva essere attuata, agli occhi dei sostenitori del rinnovamento delle istituzioni religiose, dal clero stesso o soltanto da esso: non dal basso clero, giudicato troppo ignorante per un compito di tanta gravit\u00e0, cui si riconosceva bens\u00ec l'insostituibile funzione di accompagnare, attraverso la somministrazione dei sacramenti e la celebrazione di riti opportuni, il trascorrere della vita dei credenti su questa terra, garantendone poi il felice approdo in un'altra; non dall'alto clero, o da gran parte di esso, per la sua costante assenza dalle diocesi - testimonianza di una sostanziale indifferenza ai bisogni della comunit\u00e0 - per la sua origine aristocratica e per i privilegi accumulati, che una reale riforma avrebbe finito per mettere in discussione.\nIl Concordato con la Chiesa, siglato a Bologna il 18 agosto 1516 dalla posizione di forza ottenuta con la grande vittoria militare di Melegnano, a quel tempo Marignano, garant\u00ec a Francesco I il diritto di scegliere i vescovi della chiesa francese - tratti, come di consueto, dal ceto nobiliare e che il papa avrebbe dovuto confermare - i quali erano tenuti a giurare la propria fedelt\u00e0 alla Corona: questa aveva ottenuto cos\u00ec di attenuare, se non di eliminare, tanto la tradizionale indipendenza \"gallicana\" delle gerarchie ecclesiastiche francesi quanto l'autorit\u00e0 del Parlamento e dell'Universit\u00e0 di Parigi in materia teologica, stendendo al contempo una fitta rete di solidariet\u00e0 di classe fra la nobilt\u00e0 e la Corona contro le eventuali ingerenze di una potenza temporale, accresciuta da un pericoloso prestigio spirituale, quale era il Papato. Nello stesso tempo, ogni conflitto religioso diveniva un problema interno dello Stato francese: diversamente dalla Germania, priva del re, in cui la polemica luterana si connotava di accese valenze antipapali oltre che nazionalistiche, le rivendicazioni dei riformatori francesi si sarebbero dovute rivolgere non pi\u00f9 al Papa ed alla Curia romana, ma direttamente al re.\nL'Universit\u00e0, decisa a mantenere la propria indipendenza tanto dal re quanto dal vescovo di Roma, si trov\u00f2 in grave imbarazzo quando dovette giudicare quelle tesi di Lutero che contestavano l'autorit\u00e0 del papa, tanto che nella risoluzione del 15 aprile 1521 condannava ben 104 proposizioni di Lutero senza tuttavia pronunciarsi sul problema del primato di Roma che altre tesi luterane contestavano. L'opposizione a ogni ipotesi di riforma, considerata un segnale di eresia ma sottintesa come minaccia alla propria autorit\u00e0, fu un impegno costante della Facolt\u00e0 di teologia di Parigi, seguita in questo, pur con qualche oscillazione, da Francesco I, interessato a sua volta a evitare ogni novit\u00e0 che potesse costituire una minaccia alla stabilit\u00e0 del suo regno.\nL'avversione a ogni ipotesi riformista e in particolare alle posizione luterane, che si concretizz\u00f2 tragicamente a Parigi l'8 agosto 1521 con il rogo dell'agostiniano Jean Valli\u00e8re, il primo riformato condannato a morte nella storia del protestantesimo, si manifest\u00f2 con le condanne, il 30 aprile 1530, della tesi della necessit\u00e0 di conoscere le Scritture nella loro lingua originale, il 1\u00ba febbraio 1532, delle teorie di \u00c9tienne Le Court - strangolato e bruciato a Rouen l'11 dicembre 1533 - che rivendicavano la necessit\u00e0 di tradurre le Scritture in lingua francese e l'accesso delle donne ai ministeri ecclesiastici e con l'istruzione di un'inchiesta per eresia, nel marzo 1532, a carico di G\u00e9rard Roussel, un predicatore protetto dalla sorella del re, Margherita d'Angoul\u00eame. Quest'ultimo audace tentativo fu bloccato dall'intervento di Francesco I, ma la Facolt\u00e0 di teologia volle ribadire i suoi diritti condannando in ottobre il poemetto di Margherita, il \"Miroir de l'\u00e2me p\u00e9cheresse\".\nL'adesione alla Riforma.\nFu probabilmente l'illusione che il re simpatizzasse con le posizioni riformatrici della sorella Margherita, di G\u00e9rard Roussel e di Jacques Lef\u00e8vre d'\u00c9taples, a spingere il neo-rettore dell'Universit\u00e0 parigina, Nicolas Cop, amico di Calvino, ad auspicare, il 1\u00ba novembre 1533, nel suo discorso d'inaugurazione del nuovo anno accademico, la riforma della chiesa e a prospettare la dottrina, di famigerata origine luterana, della \u00abgiustificazione per sola fede\u00bb. Lo scandalo fu enorme nell'Universit\u00e0 e a corte; destituito dall'incarico il 19 novembre e convocato per giustificarsi dal Parlamento, Cop non si present\u00f2 e fugg\u00ec da Parigi. La circostanza che anche Calvino lasciasse la capitale in quei giorni, che egli fosse in possesso di una copia del discorso di Cop e la tardiva testimonianza di Teodoro di Beza, hanno fatto ritenere che il discorso fosse stato scritto da lui, un'ipotesi contestata da chi non rileva nella forma e nella sostanza del documento lo stile e il pensiero di Calvino, il quale, del resto, poche settimane dopo era nuovamente a Parigi, trasferendosi di qui, nel gennaio 1534, nella provincia della Saintonge, vicino Angoul\u00eame, presso un discepolo di Lef\u00e8vre d'Estaples, il canonico Louis du Tillet, rettore di Claix, uomo di non tranquilla fede cattolica e di posati studi teologici, come testimonia la sua ricca biblioteca.\nQui Calvino scrisse, pubblicandola solo nel 1542, la \"Psychopannychia\", confutazione dell'opinione di origine anabattista che l'anima, con la morte, si addormenti. L'opera \u00e8 del tutto in linea con l'ortodossia del tempo e, da s\u00e9 sola, non mostra alcuna adesione a idee riformate, tanto che uno storico cattolico del tempo afferma che in questi anni Calvino si conformava in tutto alla confessione cattolica. Ma probabilmente si trattava ormai di un atteggiamento esteriore di necessaria convenienza: in aprile Calvino era a N\u00e9rac, nella corte di Margherita d'Angoul\u00eame, luogo di ritrovo di intellettuali che, se non possono essere definiti luterani, erano anche distanti dall'ortodossia cattolica; poche settimane dopo and\u00f2 a Noyon dove, il 4 maggio 1534, nel Capitolo della cattedrale, rinunci\u00f2 ai benefici ecclesiastici di cui godeva.\nA questa circostanza \u00e8 legato un oscuro episodio: un editto di Noyon del 26 maggio 1534 attesta che un \u00abIean Cauvin dict Mudit\u00bb fu arrestato per aver disturbato in chiesa la cerimonia della festa della Trinit\u00e0. Il cognome Cauvin si riscontrava frequentemente nella provincia e il soprannome \"Mudit\" non appare mai associato con Giovanni Calvino che, anni dopo, nel 1545, scrisse di \u00abringraziare Dio\u00bb di non essere mai stato in prigione: n\u00e9 sarebbe stato sconveniente, per un riformatore, confessare di aver patito il carcere per la propria fede.\nDa Noyon sarebbe andato a Parigi, per avere un incontro con un medico spagnolo, l'\u00aberetico\u00bb Michele Serveto, che tuttavia non si present\u00f2; i due s'incontreranno vent'anni dopo, a Ginevra, in diverse e tragiche circostanze; da qui sarebbe andato ancora ad Orl\u00e9ans e a Poitiers.\nIl 18 ottobre 1534 scoppi\u00f2 in Francia lo scandalo dei \"placards\" (manifesti): in diversi luoghi della capitale, di altre citt\u00e0 della Francia e persino nell'anticamera della stanza da letto di Francesco I, nel castello di Amboise, furono affissi manifesti che denunciavano l'eresia della messa cattolica: secondo Antoine Marcourt, l'ispiratore della clamorosa protesta, \u00e8 una bestemmia e una profanazione ripetere il sacrificio di Cristo nella messa e pretendere che il suo corpo sia presente nell'ostia, perch\u00e9 egli fu in realt\u00e0 crocefisso storicamente una volta sola e ora siede in cielo alla destra di Dio, come afferma l'autore della Lettera agli Ebrei.\nLa reazione delle istituzioni ecclesiastiche e dello stesso re fu violenta: mettere in discussione una tradizione ormai millenaria e radicata nelle coscienze, sembrava voler scalzare alle radici non solo tutta la confessione cattolica, i valori del sacerdozio e l'autorit\u00e0 papale, ma le basi stesse dello Stato che anche su quelle tradizioni trae giustificazione e appoggio. Nel gennaio 1535 il re e la corte invocarono il perdono divino con una penitente processione per le strade di Parigi, ma non trascurarono di accendere roghi e innalzare patiboli; in tutta la Francia furono decine le vittime della repressione e migliaia coloro che, gi\u00e0 critici o dubbiosi, scelsero il silenzio o l'esilio. Fra questi ultimi fu Calvino che, preso il nome di Martinus Lucianus - anagramma di \"Caluinus\" - insieme con Louis du Tillet, passando per Strasburgo, prese la strada di Basilea.\nBasilea era gi\u00e0 una citt\u00e0 riformata di lingua tedesca, rifugio di numerosi evangelici o dissidenti religiosi di diversi paesi europei, da Celio Secondo Curione a Elie Couraud, da Guglielmo Farel a Pierre Viret, da Giovanni Ecolampadio a Pierre Caroli, da Claude de Feray a Pierre Toussaint e a Erasmo, qui giunto nel maggio 1535 per morirvi l'anno dopo. Si dice che Calvino abbia revisionato la versione francese della Bibbia tradotta dall'Olivetano, stampata a Neuch\u00e2tel in quello stesso anno da Pierre de Vingle, il tipografo dei \"placards\" e che ne sia stato l'autore della prefazione, dove non interpreta, secondo la tradizione, il Vecchio Testamento come preparazione al messaggio del Nuovo, ma Vecchio e Nuovo Testamento come un'unica manifestazione della parola di Dio, rimanendo Cristo il centro della rivelazione.\nL\"'Istituzione della religione cristiana\".\nFu a Basilea che Calvino port\u00f2 a termine, nell'agosto del 1535, la prima edizione di quella che resta la sua opera pi\u00f9 significativa e una delle migliori, se non la migliore, per chiarezza e precisione di espressione, di tutta la Riforma: la \"Institutio christianae religionis\". Scritta in latino e pubblicata nel marzo 1536 con una lettera di dedica a Francesco I, nella quale Calvino difende l'evangelismo dalle accuse dei suoi nemici, comprendeva soltanto sei capitoli; nel 1539 conobbe una seconda versione, pubblicata a Strasburgo, ampliata a diciassette capitoli, che conobbe una traduzione francese nel 1541, di mano dello stesso Calvino, e con diverse modifiche rispetto alla precedente. Una terza edizione latina, pubblicata ancora a Strasburgo nel 1543, raggiunse i ventun capitoli e conobbe una traduzione francese, comparsa a Ginevra nel 1545. Dopo aver cercato di dare una struttura pi\u00f9 organica alla materia nell'edizione successiva del 1550 - dalla quale fu tratta la prima versione in lingua italiana, pubblicata a Ginevra nel 1557 - Calvino rifuse tutta la materia, pubblicando a Ginevra l'edizione definitiva nel 1559 e la traduzione francese nel 1560, cos\u00ec che l'opera si presenta ora divisa in quattro libri di ottanta capitoli complessivi.\nI libro: la conoscenza di Dio.\nIl I libro si apre con l'affermazione che \u00abQuasi tutta la somma della nostra sapienza [...] si compone di due elementi e consiste nel fatto che conoscendo Dio ciascuno di noi conosca anche se stesso\u00bb: poich\u00e9 dal sentimento della nostra limitatezza \u00absiamo condotti a riconoscere che in Dio solamente c'\u00e8 vera luce di saggezza, forza stabile, ricchezza di ogni bene, purezza di giustizia\u00bb, deriva che \u00abla conoscenza di noi stessi [...] non solo ci stimola a conoscere Dio, ma anzi deve guidarci, quasi per mano, a trovarlo\u00bb (I, 1, 1).\nStabilito come vi sia \u00abun legame reciproco tra la conoscenza di Dio e quella di noi stessi e l'una sia in relazione con l'altra\u00bb (I, 1, 3), Calvino afferma che la conoscenza di Dio \u00e8 innata: tutti gli uomini hanno \u00abin s\u00e9, per naturale sentimento, una percezione della divinit\u00e0\u00bb (I, 3, 1) anche quando questo \u00abgerme di religione\u00bb degeneri in idolatria. La religione non \u00e8 dunque l'invenzione \u00abdi alcuni furbi per mettere la briglia al popolo semplice\u00bb anche se ammette che uomini \u00abastuti e abili hanno inventato non poche corruzioni per attirare il popolino a forme di insensata devozione e per spaventarlo onde divenisse pi\u00f9 malleabile\u00bb (I, 3, 2). Se \u00abla sua essenza \u00e8 incomprensibile e la sua maest\u00e0 nascosta, ben lontano da tutti i nostri sensi\u00bb, se pure Dio si manifesta tuttavia attraverso la creazione che \u00e8 \u00abun'esposizione o manifestazione delle realt\u00e0 invisibili\u00bb (I, 5, 1), \u00absebbene la maest\u00e0 invisibile di Dio sia manifestata in questo specchio, noi tuttavia non abbiamo gli occhi per contemplarla finch\u00e9 non siamo illuminati dalla rivelazione segreta dataci dall'alto\u00bb (I, 5, 13).\nSi conosce Dio in modo retto solo attraverso la Scrittura, in quanto in essa viene conosciuto \u00abnon solo come creatore del mondo avente autorit\u00e0 e responsabilit\u00e0 su tutto ci\u00f2 che accade, ma anche come redentore nella persona del nostro Signore Ges\u00f9 Cristo\u00bb (I, 6, 1). Ma chi garantisce dell'autenticit\u00e0 della Scrittura, \u00abche sia pervenuta sana e intera fino al nostro tempo? Chi ci persuader\u00e0 ad accettare un libro e respingerne un altro senza contraddizione?\u00bb (I, 7, 1). Non \u00e8 la Chiesa ad avere \u00abil diritto di giudizio sulla Scrittura, come se ci si dovesse attenere a quello che gli uomini hanno stabilito per sapere se \u00e8 parola di Dio oppure no\u00bb perch\u00e9 questa, come afferma Paolo (Ef. 2, 20), \u00e8 fondata sugli apostoli e sui profeti e dunque se \u00abil fondamento della Chiesa \u00e8 rappresentato dalla dottrina che ci hanno lasciata i profeti e gli apostoli, occorre che tale dottrina risulti certa prima che la Chiesa cominci ad esistere\u00bb (I, 7, 2). Solo Dio stesso \u00e8 testimone di se stesso e la sua parola avr\u00e0 fede negli uomini solo se \u00absar\u00e0 suggellata dalla testimonianza interiore dello Spirito. \u00c8 necessario dunque che lo stesso Spirito che ha parlato per bocca dei profeti entri nei nostri cuori e li tocchi dal vivo onde persuaderli che i profeti hanno fedelmente esposto quanto era loro comandato dall'alto\u00bb (I, 7, 4).\nCalvino si oppone alla raffigurazione di Dio - \u00abquesta grossolana follia si \u00e8 diffusa fra tutti gli uomini spingendoli a desiderare le immagini visibili per raffigurarsi Dio, infatti se ne sono costruite di legno, di pietra, d'oro, d'argento e di ogni materiale corruttibile\u00bb (I, 12, 1) \u2013 in quanto espressamente vietata nella Scrittura e gi\u00e0 messa in ridicolo persino da antichi scrittori. Anche se papa Gregorio I sostenne che le immagini sono i libri dei semplici, \u00abquello che gli uomini imparano su Dio attraverso le immagini \u00e8 vano e anche illecito\u00bb (I, 12, 5): sarebbe sufficiente riflettere sul fatto che \u00able prostitute nei loro bordelli sono vestite pi\u00f9 modestamente delle immagini della Vergine nei templi dei papisti. Ne pi\u00f9 conveniente \u00e8 l'acconciatura dei martiri\u00bb (I, 12, 7) e finire con l'adorare quelle immagini significa cadere nella superstizione.\nCalvino ripropone la dottrina ortodossa della Trinit\u00e0: Dio \u00absi presenta quale solo Dio e si offre, per essere contemplato, distinto in tre persone\u00bb e \u00abaffinch\u00e9 nessuno immagini un Dio a tre teste o triplo nella sua essenza, oppure pensi che l'essenza semplice di Dio sia divisa e spartita\u00bb (I, 13, 2), chiarendo che per \"persona\" occorre intendere \"ipostasi\" o \"sussistenza\", \u00abuna realt\u00e0 presente nell'essenza di Dio, in relazione con le altre ma distinta per una propriet\u00e0 incomunicabile; e questo termine presenza deve essere inteso in un senso diverso da essenza\u00bb (I, 13, 6). I termini Padre, Figlio e Spirito indicano una vera distinzione, non sono \u00abappellativi diversi attribuiti a Dio semplicemente per definirlo in diversi modi; tuttavia dobbiamo ricordare che si tratta di una distinzione, non di una divisione\u00bb (I, 13, 17).\nII libro: la conoscenza di Cristo.\nTrattato di Dio creatore, ora si tratta di Ges\u00f9 Cristo, il Dio redentore della \u00abnostra misera condizione, sopravvenuta per la caduta di Adamo\u00bb (II, 1, 1). Calvino nega valore alla teoria pelagiana \u00abche insegna all'uomo ad aver fiducia in se stesso\u00bb (II, 1, 2) e che considera \u00abinverosimile che i bambini nati da genitori credenti ne ricevano corruzione e li considerano invece purificati dalla purezza di questi\u00bb. Per Calvino, come per Agostino, i genitori \u00abgenereranno figli colpevoli perch\u00e9 li generano dalla propria natura viziosa\u00bb ed essi possono essere santificati da Dio \u00abnon in virt\u00f9 della loro natura\u00bb \u2013 resa perversa dal peccato originale e perci\u00f2 incapaci di salvarsi da s\u00e9 \u2013 \u00abbens\u00ec della sua grazia\u00bb (II, 1, 7).\nDopo aver analizzato le definizioni di libero arbitrio portate da Cicerone fino a Tommaso d'Aquino, passando per Crisostomo e Bernardo di Chiaravalle, rileva come essi riconoscano \u00aball'uomo il libero arbitrio non perch\u00e9 abbia libera scelta tra il bene e il male, ma perch\u00e9 fa quello che fa volontariamente e non per costrizione. Questo \u00e8 esatto. \u00c8 per\u00f2 ridicolo attribuire qualit\u00e0 s\u00ec grandiose ad una realt\u00e0 cos\u00ec fatta. Bella libert\u00e0 per l'uomo il non essere costretto a servire il peccato, ma di essergli schiavo volontariamente al punto che la sua volont\u00e0 sia prigioniera dei suoi legami!\u00bb (II, 2, 7).\nSulla scorta di Agostino e di Lutero, sostiene che \u00abla volont\u00e0 dell'uomo non \u00e8 libera senza lo Spirito di Dio, dato che \u00e8 soggetta alle proprie concupiscenze\u00bb e che \u00abl'uomo usando male il libero arbitrio, lo ha perduto ed ha perduto se stesso: il libero arbitrio \u00e8 in cattivit\u00e0 e non pu\u00f2 operare il bene: non sar\u00e0 libero fino a che la grazia di Dio lo abbia liberato\u00bb (II, 2, 8).\nSe la salvezza dell'uomo \u00e8 possibile solo attraverso Cristo, allora la Legge mosaica fu data per \u00abmantenerne viva l'attesa\u00bb. (II, 7, 1) e se il culto ebraico\u00a0\u2013 fatto di sacrifici animali e \u00abfumo puzzolente per riconciliarsi con Dio [...] appare un gioco sciocco e infantile\u00bb (II, 7, 2), occorre tenerne presente i simboli cui corrispondono verit\u00e0 spirituali. Tre sono i compiti della Legge morale: \u00abmostrando la giustizia di Dio, la Legge fa prendere coscienza a ognuno della propria ingiustizia, convincendolo e condannandolo\u00bb (II, 7, 6) e facendo sorgere la coscienza del peccato. La seconda funzione \u00abconsiste nel ricorrere alle sanzioni per mettere un freno alla malvagit\u00e0 di quanti si curano di fare il bene solo quando siano costretti\u00bb (II, 7, 10), mentre la terza e principale \u00absi esplica fra i credenti nel cui cuore gi\u00e0 regna ed agisce lo spirito di Dio [...] per far loro sempre meglio e pi\u00f9 sicuramente comprendere quale sia la volont\u00e0 di Dio\u00bb (II, 7, 12). E tuttavia Ges\u00f9 Cristo, venuto ad abolire la Legge fatta di precetti e \u00abcon la purificazione operata dalla sua morte [...] ha abolito tutte quelle pratiche esteriori con cui gli uomini si confessano debitori di Dio senza poter essere scaricati dei loro debiti\u00bb (II, 7, 17).\nEsistono differenze tra il Vecchio e il Nuovo Testamento: quest'ultimo ha rivelato pi\u00f9 chiaramente \u00abla grazia della vita futura [...] senza ricorrere [...] a strumenti pedagogici inferiori\u00bb (II, 11, 1); il Vecchio Testamento \u00abrappresentava la verit\u00e0, ancora assente, mediante immagini; invece del corpo, aveva l'ombra (II, 11, 4), in esso vi \u00e8, come scrive Paolo nella Seconda lettera ai Corinzi, \u00abdottrina letterale, predicazione di morte e di condanna scritta su tavole di pietra; l'Evangelo invece dottrina spirituale di vita e di giustizia scolpita nei cuori; afferma inoltre che la Legge deve essere abolita e che l'Evangelo permane\u00bb (II, 11, 7). L'Antico Testamento \u00abgenera timore e terrore nel cuore degli uomini; il Nuovo, [...] li conferma nella sicurezza e nella fiducia (II, 11, 9).\n\u00abColui che doveva essere il nostro mediatore doveva necessariamente essere vero Dio e vero uomo\u00bb. Non potendo l'uomo salire a Dio, egli discese verso l'uomo in modo che \u00abla sua divinit\u00e0 e la natura umana fossero unite insieme, altrimenti non vi sarebbe stata unit\u00e0 sufficiente n\u00e9 affinit\u00e0 bastante per farci sperare che Dio abitasse con noi\u00bb (II, 12, 1). La riconciliazione dell'uomo con Dio, realizzando \u00abun'obbedienza tale da soddisfare il giudizio di Dio\u00bb fu possibile proprio perch\u00e9 \u00abGes\u00f9 \u00e8 apparso in veste di Adamo, ne ha preso il nome mettendosi al suo posto al fine di obbedire al Padre, presentare il proprio corpo quale prezzo di soddisfazione del suo giusto giudizio e sopportare la pena che noi avevamo meritata nella carne in cui la colpa era stata commessa\u00bb (II, 12, 3).\nIII libro: lo Spirito Santo.\nPer ottenere i benefici del sacrificio di Cristo occorre che egli \u00abdiventi nostro ed abiti in noi\u00bb mediante la fede in lui, ottenuta dall'intervento dello Spirito Santo, che \u00abcostituisce il legame mediante il quale il figlio di Dio ci unisce a s\u00e9 con efficacia\u00bb (III, 1, 1) La fede non pu\u00f2 essere che la conoscenza di Dio tratta dalla Scrittura ma se intimamente non se ne ha \u00abcertezza assoluta, l'autorit\u00e0 della Parola \u00e8 ben debole, o del tutto nulla\u00bb (III, 2 6). Pertanto, la fede \u00e8 \u00abuna conoscenza stabile e certa della buona volont\u00e0 di Dio nei nostri confronti, conoscenza fondata sulla promessa gratuita data in Ges\u00f9 Cristo, rivelata al nostro intendimento e suggellata nel nostro cuore dallo Spirito Santo\u00bb (III, 2 7).\nCitando la Lettera ai Romani di Paolo, Calvino sostiene che \u00abDio, senza riguardo ad alcuna opera, sceglie coloro che ha decretato in s\u00e9 [...] non otteniamo la salvezza, se non per la pura liberalit\u00e0 di Dio [...] e non \u00e8 per dare una ricompensa, che non pu\u00f2 essere dovuta\u00bb (III, 21, 1). La predestinazione alla salvezza, secondo Calvino, \u00e8 divenuto un problema unicamente a causa dell'\u00abaudacia e della presunzione\u00bb della mente umana, desiderosa \u00abdi non lasciare a Dio nulla di segreto, di inesplorato o di non esaminato [...] \u00e8 assurdo che le cose le quali Dio ha voluto tener nascoste e di cui si \u00e8 serbata la conoscenza, siano impunemente valutate dagli uomini [...] i segreti della sua volont\u00e0, che ha pensato fosse opportuno comunicarci, ce li ha manifestati nella sua parola e ha ritenuto opportuno farci conoscere tutto quel che ci concerne e ci giova\u00bb (III, 21, 1).\nCalvino crede nella predestinazione, \u00abper mezzo della quale Dio ha assegnato gli uni a salvezza e gli altri a condanna eterna\u00bb (III, 21, 5); ma non possiamo stabilire chi sia salvato e chi dannato, se non coloro \u00aba cui Dio non solo offre la salvezza, ma d\u00e0 anche una certezza tale, per cui la realt\u00e0 non pu\u00f2 essere incerta n\u00e9 dubbia [...] nell'adozione della discendenza di Abramo \u00e8 apparso chiaramente il favore generoso di Dio, che egli ha negato a tutti gli altri; ma la grazia accordata ai membri di Ges\u00f9 Cristo ha ben altra preminenza di dignit\u00e0, poich\u00e9 essendo uniti al loro capo, non sono mai tagliati fuori dalla loro salvezza\u00bb (III, 21, 6).\nIV libro: la Chiesa.\nAffinch\u00e9 \u00abla fede sia generata in noi, cresca e progredisca\u00bb e continui la predicazione dell'Evangelo, Dio ha istituito la Chiesa, i pastori, i dottori e i sacramenti, \u00abstrumenti particolarmente utili ad alimentare e confermare la nostra fede\u00bb (IV, 1, 1): fuori dalla Chiesa, secondo Calvino, \u00abnon si pu\u00f2 sperare di ottenere remissione dei peccati o salvezza alcuna\u00bb (IV, 1, 4).\nVi \u00e8 una Chiesa invisibile, nel senso che \u00e8 formata dalla comunit\u00e0 degli eletti, che sono noti solo a Dio, e una Chiesa visibile, la concreta e storica comunit\u00e0 dei credenti, nella quale, oltre ai buoni, vi sono per\u00f2 anche gli ipocriti \u00abche non hanno nulla di Ges\u00f9 Cristo fuorch\u00e9 il nome e l'apparenza, ambiziosi gli uni, avari gli altri, maldicenti alcuni, dissoluti altri, tollerati per un certo tempo sia perch\u00e9 non si possono convertire con provvedimenti giuridici, sia perch\u00e9 la disciplina non \u00e8 sempre esercitata con la fermezza che sarebbe richiesta\u00bb (IV, 1, 7). Non tutte le Chiese, che pure tali si definiscono, possono essere considerate autentiche: il criterio per riconoscere l'autentica Chiesa visibile \u00e8 riscontrare se in essa \u00abla Parola di Dio essere predicata con purezza, ed ascoltata, i sacramenti essere amministrati secondo l'istituzione di Cristo\u00bb (IV, 1, 9).\nEssa viene retta preminentemente dagli apostoli, dai profeti e dagli evangelisti, alle origini, \u00abquantunque a volte ne susciti ancora oggi quando se ne presenta la necessit\u00e0\u00bb, e poi dai pastori e dai dottori, secondo quanto scrive Paolo nella lettera agli Efesini. Di dottori e pastori la Chiesa non pu\u00f2 fare a meno: \u00abi dottori non hanno incarico disciplinare, n\u00e9 di amministrazione dei sacramenti, n\u00e9 di fare esortazioni o ammonizioni, ma solo di esporre la Scrittura affinch\u00e9 sia sempre conservata nella Chiesa una dottrina pura e sana. La carica di pastore invece comprende tutte queste mansioni\u00bb (IV, 3, 4).\nCalvino polemizza con la Chiesa cattolica, accusandola di aver istituito articoli di fede in contrasto con le Scritture: i cattolici inventano \u00abseguendo la loro fantasia e senza alcun riguardo per la parola di Dio, le dottrine che a loro piace [...] non considerano cristiano se non chi vive in pieno accordo con tutte le loro decisioni [...] il loro principio fondamentale \u00e8 che spetti all'autorit\u00e0 della Chiesa creare nuovi articoli di fede\u00bb (IV, 8, 10). Essi sostengono che la Chiesa non pu\u00f2 errare perch\u00e9, essendo retta dallo Spirito Santo, pu\u00f2 camminare sicura anche senza la Parola: questo \u00e8 il punto di dissenso rilevato da Calvino. Essi \u00abattribuiscono autorit\u00e0 alla Chiesa all'infuori della Parola; noi, al contrario, congiungiamo l'una e l'altra in modo inscindibile\u00bb (IV, 8, 13).\nDefinito sacramento \u00abun segno esteriore mediante cui Dio suggella nella coscienza nostra le promesse della sua volont\u00e0 di bene nei nostri riguardi, per fortificare la debolezza della nostra fede, e mediante il quale, dal canto nostro, rendiamo testimonianza, sia dinanzi a lui e agli angeli, sia davanti agli uomini, che lo consideriamo nostro Dio\u00bb (IV, 14, 1), Calvino sottolinea che essi non hanno in s\u00e9 stessi la facolt\u00e0 di confermare e accrescere la fede, se non quando \u00abil maestro interiore delle anime, lo Spirito, vi aggiunge la sua potenza, la sola in grado di raggiungere i cuori e toccare i sentimenti per dare accesso ai sacramenti. In assenza dello Spirito, essi non sono in grado di recare allo spirito pi\u00f9 di quanto dia la luce del sole ad un cieco e una voce alle orecchie di un sordo\u00bb (IV, 14, 9). Calvino rifiuta i cinque sacramenti dell'ordine sacro, della penitenza, della cresima, del matrimonio e dell'unzione degli infermi, che non ravvisa essere stati istituiti nell'Evangelo ma solo dalla Chiesa medievale, mantenendo il battesimo, che \u00abci attesta che siano lavati\u00bb e la santa cena, che \u00abci attesta che siano riscattati\u00bb (IV, 14, 22).\nIn polemica con gli anabattisti, Calvino sostiene la validit\u00e0 del battesimo dei bambini. Segno mediante cui ci si dichiara membri del popolo di Dio, esso \u00e8 l'equivalente della circoncisione ebraica: \u00abse fosse sottratta a noi la testimonianza che gli Ebrei ebbero riguardo ai loro figli, la venuta di Cristo avrebbe avuto come risultato che la misericordia di Dio sarebbe meno evidente per noi di quanto lo fu per gli Ebrei\u00bb (IV, 16, 6). D'altra parte Calvino nega che la mancanza di battesimo comporti l'esclusione di per s\u00e9 dalla vita eterna.\nNella Cena eucaristica il pane e il vino \u00abrappresentano il nutrimento spirituale che riceviamo dal corpo e dal sangue di Ges\u00f9 Cristo [...] affinch\u00e9 saziati della sua sostanza riceviamo di giorno in giorno nuovo vigore fino a giungere all'immortalit\u00e0 celeste\u00bb (IV, 17, 1). Calvino afferma che Cristo nella Cena, sotto i segni del pane e del vino, ci ha offerto realmente se stesso, cio\u00e8 \u00abil suo corpo e il suo sangue, nei quali ha adempiuto ogni giustizia per procurarci salvezza: e questo accade in primo luogo affinch\u00e9 siamo uniti in un corpo con lui; in secondo luogo affinch\u00e9, resi partecipi della sua sostanza, percepiamo la sua potenza, avendo comunione a tutti i suoi benefici\u00bb (IV, 17, 10).\nQui occorre per\u00f2 chiarire che Calvino non intende \"sostanza\" alla maniera cattolica, nel senso del realismo aristotelico-tomista, ma in modo nominalista, ovvero come una volutamente indefinita \"presenza dinamica efficace\". A sostegno di ci\u00f2, descrive il sacramento come costituito da tre elementi: il suo significato, cio\u00e8 la promessa indicata nel segno del sacramento stesso, la materia, ossia la morte e la resurrezione di Cristo, e l'efficacia, ovvero i benefici di accrescimento della fede che il credente riceve. In questo senso, \u00abnella Cena, sotto i segni del pane e del vino, ci ha offerto \"realmente\" Ges\u00f9 Cristo, cio\u00e8 il suo corpo e il suo sangue, nei quali ha adempiuto ogni giustizia per procurarci salvezza\u00bb (IV, 17, 11).\nCalvino si scaglia contro una concezione \"materialistica\" di tale presenza, \u00abquasi il corpo di Cristo scendesse sul tavolo e fosse qui localizzato per essere toccato dalle mani, masticato in bocca e inghiottito nello stomaco. Fu papa Nicola a dettare questa bella formula a Berengario come attestato del suo pentimento. Sono parole di tale enormit\u00e0 da lasciare stupefatti\u00bb (IV, 17, 12).\nIn realt\u00e0, la teologia cattolica tradizionale non sosteneva affatto che Ges\u00f9 Cristo fosse rinchiuso nel pane e nel vino in forma locale o materiale, ma che il corpo e sangue di Cristo si sostituissero alla sostanza del pane e del vino, pur conservandone l'apparenza materiale (le specie, cio\u00e8 gli accidenti). In questo modo, in realt\u00e0, ci\u00f2 che apparirebbe come pane non sarebbe pi\u00f9 pane, ma il corpo di Cristo sotto l'apparenza di pane.\nCalvino, sulla linea di Zwingli e distaccandosi in parte da Lutero, rifiuta questa dottrina della transustanziazione: \u00abQualunque siano i termini inventati per mascherare le loro false dottrine e renderle accettabili, si ritorna pur sempre a questo punto: ci\u00f2 che era pane diventa Cristo, in modo tale che, dopo la consacrazione, la sostanza di Ges\u00f9 Cristo \u00e8 nascosta sotto forma di pane. E questo non hanno vergogna di dirlo in modo esplicito e chiaro\u00bb (IV, 17, 13).\nPer sostenere tale dottrina \u00abi papisti combattono oggi con impegno maggiore che per tutti gli altri articoli della fede [...] il pane si \u00e8 mutato nel corpo di Cristo non nel senso che il pane si \u00e8 fatto corpo, ma nel senso che Ges\u00f9 Cristo, per nascondersi sotto le specie del pane, annulla la sostanza di quello. Stupisce che siano caduti in tanta ignoranza, per non dire stupidit\u00e0, osando contraddire, per sostenere tale mostruosit\u00e0, non solo la Sacra Scrittura, ma anche ci\u00f2 che era sempre stato creduto dalla Chiesa antica\u00bb (IV, 17, 14).\nA Ginevra.\nNel marzo 1536 Calvino lasci\u00f2 Basilea per l'Italia, raggiungendo, sotto falso nome, Ferrara, dove la figlia di Luigi XII, Renata di Francia, moglie del duca Ercole II d'Este, ha segretamente aderito alla Riforma e riunisce presso di s\u00e9 un cenacolo di evangelici, tra i quali il poeta francese Cl\u00e9ment Marot. Non si hanno notizie precise sull'attivit\u00e0 di Calvino: si pensa che egli intendesse ottenere dalla duchessa appoggi per lo sviluppo della Riforma in Francia, che ella tuttavia ben difficilmente era in condizione di dare. In breve Calvino lasci\u00f2 la corte e Renata, con la quale si mantenne per\u00f2 in corrispondenza, per fare ritorno in Francia, dal momento che l'editto di Coucy, del 16 luglio 1535, consentiva agli esuli per motivi religiosi di rientrare in Francia purch\u00e9 si convertissero entro il termine di sei mesi. \u00c8 documentata la sua procura, pubblicata il 2 giugno 1536, con la quale autorizzava il fratello Antoine a occuparsi dei beni posseduti a Noyon. Il 15 luglio Calvino lasci\u00f2 la Francia per Strasburgo ma, pur di evitare gli eserciti francesi e imperiali operanti lungo la strada, decise di allungare il viaggio passando per Ginevra.\nFin dal XIII secolo la casa di Savoia esercitava una pesante egemonia sulla citt\u00e0, formalmente retta da un principe-vescovo. Dal 1449 il duca Amedeo VIII - eletto papa col nome di Felice V dal Concilio di Basilea - si arrog\u00f2 il diritto di nominare il vescovo della diocesi ginevrina. Alleato del duca di Borgogna nella guerra contro gli Svizzeri e sconfitto da questi nel 1475, il vescovo Giovanni Luigi di Savoia rovesci\u00f2 l'alleanza, il 14 novembre 1477, federandosi fino al 1482 con le citt\u00e0 di Berna e di Friburgo. Di fronte alle minacce di annessione da parte della confinante Savoia, nel 1519 la comunit\u00e0 dei cittadini stipul\u00f2 un nuovo trattato di federazione (\"combourgeoisie\") con Friburgo, provocando la reazione del vescovo Giovanni di Savoia che fece giustiziare il capo degli \"eyguenots\" - i filo-svizzeri - Philibert Berthelier. La lotta fra mamelucchi (\"mammelus\") - cos\u00ec erano chiamati i filo-savoiardi - e gli eyguenots, si concluse a favore di questi ultimi con la sigla, il 25 febbraio 1526, di un patto federativo di Ginevra con Friburgo e Berna.\nI residenti nella citt\u00e0 erano distinti in tre categorie: cittadini (\"citoyens\"), borghesi (\"bourgeois\") e abitanti (\"habitants\"). I primi godevano di tutti i diritti civili; ai secondi, in virt\u00f9 del loro reddito sufficientemente elevato, era solo esclusa la possibilit\u00e0 di far parte del governo, mentre i terzi, pur autorizzati a risiedere a tempo indeterminato, non avevano n\u00e9 diritto di voto n\u00e9 di assumere qualsiasi carica pubblica: avevano per\u00f2 la possibilit\u00e0 di divenire pastori - e questo sar\u00e0 il caso di Calvino - e anche di insegnare pubblicamente. L'assemblea di tutti i cittadini di Ginevra formava il \"Consiglio Generale\" che eleggeva un'assemblea pi\u00f9 ristretta, il \"Consiglio dei Duecento\", espressione del potere legislativo, il quale a sua volta eleggeva annualmente i quattro sindaci\u00a0\u2013 il primo dei quali \u00e8 il capo del governo - i quali nominavano venti membri che, insieme con loro, formavano il governo o \"Piccolo Consiglio\", che si occupava degli affari interni, della giustizia, della difesa, della sanit\u00e0, dell'istruzione, dei lavori pubblici e delle finanze. Il Piccolo Consiglio nominava anche i membri del \"Consiglio dei Sessanta\", le cui funzioni sono poco chiare: probabilmente si trattava di un organo consultivo.\nLe idee luterane erano gi\u00e0 ben note, portate da mercanti tedeschi e da predicatori, tra i quali spicca Guglielmo Farel. Dopo che, il 10 agosto 1535, il Consiglio dei Duecento sospese la celebrazione della messa, il 22 agosto il vescovo Pierre de la Baume lasci\u00f2 Ginevra per trasferirsi con tutta la corte a Gex e il Consiglio lo dichiar\u00f2 decaduto di fatto, sostituendosi ad esso, il 26 novembre, nella prerogativa di battere moneta e adottando ufficialmente la Riforma il 25 maggio 1536, attraverso la risoluzione formulata dal Consiglio Generale dei cittadini ginevrini di \u00abvivere secondo la legge dell'Evangelo e della parola di Dio e di abolire tutti gli abusi papali\u00bb.\nPersuaso da Farel a rimanere a Ginevra, in ottobre Calvino si fece notare in una disputa pubblica fra cattolici e protestanti tenuta a Losanna, impressionando per l'erudizione e la capacit\u00e0 di citare a memoria; per dare un'organizzazione alla Riforma il 10 novembre 1536 present\u00f2 al Piccolo Consiglio la \"Confessione di fede\" che tutti i cittadini e i residenti a Ginevra dovranno sottoscrivere: il Consiglio approv\u00f2 l'iniziativa e lo nomin\u00f2 predicatore e pastore della citt\u00e0. Il 16 gennaio 1537 i pastori di Ginevra presentarono al Piccolo Consiglio gli \"Articoli sul governo della Chiesa\", che intendevano regolamentare la nuova chiesa riformata: vi si prevede, tra l'altro, la celebrazione mensile della \"Cena del Signore\", l'ascolto dei sermoni, il canto dei salmi, l'obbligo dell'istruzione religiosa dei giovani e l'istituzione di un tribunale ecclesiastico autorizzato a comminare la scomunica - che consisteva nell'esclusione dalla Cena del Signore - a chi tenesse un comportamento immorale o indisciplinato. Quest'ultima disposizione, che metteva in discussione l'autorit\u00e0 della magistrati civili, fu rifiutata dal Consiglio. L'anno dopo venivano eletti nuovi sindaci, decisamente ostili alle novit\u00e0 che Calvino e Farel volevano introdurre: l'impossibilit\u00e0 di giungere a un accordo provoc\u00f2, il 23 aprile 1538, l'espulsione dei due riformatori da Ginevra.\nA Strasburgo.\nMentre Farel va a Neuch\u00e2tel, Calvino fa ritorno a Basilea, contando di riprendere la consuetudine di una vita dedicata allo studio. La riflessione sulla negativa esperienza ginevrina lo port\u00f2 a riconoscere di aver commesso degli errori e gli fecero per qualche tempo dubitare della sua reale vocazione pastorale. Fu per rimettersi alla prova e, probabilmente, per dimostrare a s\u00e9 e agli altri di essere nuovamente pronto a riprendere l'attivit\u00e0 pastorale che, dopo una lunga esitazione, gli fecero accettare in settembre l'invito proveniente da Strasburgo. Qui ottiene l'incarico di pastore della comunit\u00e0 francese e d'insegnante di esegesi biblica all'Accademia, e pubblica la seconda edizione della sua \"Istituzione\".\nA Strasburgo, libera citt\u00e0 imperiale di lingua tedesca, il prete cattolico Mathias Zell, sostenuto dal Consiglio cittadino, aveva aderito alla Riforma protestante di matrice luterana, eliminando il latino dalla liturgia, introducendo la comunione \"in utroque specie\", si era sposato nel 1523 con Catherine Sch\u00fbtz e aveva abolito la messa nel 1529. Nella citt\u00e0 alsaziana si erano cos\u00ec stabiliti, oltre a migliaia di luterani, anabattisti, \u00ablibertini spirituali\u00bb, antitrinitari come Michele Serveto, e dissidenti vari, provenienti soprattutto dalla Francia e dalla Germania, diversi teologi protestanti, come Volfango Capitone, Johannes Sturm, il fondatore della locale Accademia, e soprattutto Martin Bucero, che introdusse ulteriori provvedimenti che Calvino e Farel avrebbero voluto adottare a Ginevra, come l'ammissione alla Cena dei soli credenti, il canto dei salmi durante la funzione, l'istruzione catechistica obbligatoria per i giovani.\nSono anche gli anni in cui i riformatori delle diverse citt\u00e0 europee cercano di pervenire a confessioni comuni e ben definite, mentre anche i cattolici meno intransigenti tentano di dialogare con i protestanti: fra i pi\u00f9 attivi sono i cardinali Reginald Pole, Gaspare Contarini e Jacopo Sadoleto. Quest'ultimo aveva gi\u00e0 avuto nel 1537 un contatto epistolare con Filippo Melantone, il pi\u00f9 disponibile al dialogo fra i teologi protestanti, e aveva contribuito nel 1538 alla stesura del \"Consilium de emendanda ecclesia\", una relazione per la Curia cattolica che doveva essere mantenuta segreta ma che fin\u00ec per circolare e fu respinta sia dai cattolici che dai protestanti. Tent\u00f2 ancora, senza esito, inviando una lettera ai pr\u00ecncipi tedeschi nella quale si dichiarava convinto che la Riforma luterana, errata nella sostanza, poneva anche alcune giuste rivendicazioni - in ordine alla corruzione e agli abusi del clero - che si sarebbero potute comporre in un prossimo Concilio.\nIl 18 marzo 1539, in una elegante e suadente lettera pubblica ai magistrati di Ginevra, il cardinale italiano, vescovo di Carpentras, ripropone i medesimi temi: ribadisce che la Riforma, come viene prospettata, \u00e8 un grave errore, e mette in pericolo la salvezza dell'anima di chi vi aderisce e \u00abse i nostri costumi vi hanno pi\u00f9 volte scandalizzato, se per colpa di pochi quello splendore della Chiesa, che avrebbe dovuto essere perenne e incontaminato, a volte \u00e8 rimasto offuscato, ci\u00f2 non deve scoraggiare i vostri animi e trascinarli dalla parte opposta\u00bb. Agli occhi del Piccolo Consiglio ginevrino, il problema posto da Sadoleto non \u00e8 soltanto teologico, ma soprattutto politico: occorre infatti giustificare le scelte riformate, compiute per tutelare la propria indipendenza, sottraendosi alla tutela del vescovo e alle mire egemoniche dei Savoia, ma per argomentare una risposta convincente ed esaustiva \u00e8 necessario l'intervento di un esperto teologo che sappia, nello stesso tempo, ribadire la scelta della Riforma in termine di adesione al cristianesimo di una libera comunit\u00e0 civile. Da Berna giunge il consiglio di rivolgersi a Calvino che, sollecitato da Farel e Bucero, risponde pubblicamente al Sadoleto il 1\u00ba settembre 1539.\nLa lettera a Jacopo Sadoleto.\nIl cardinale aveva esordito sostenendo che \u00abalcune persone astute\u00bb, quasi cercassero onori e potenza, utilizzando una falsa dottrina, avevano diffuso tra i cittadini ginevrini la discordia, sviandoli \u00abdal solco tracciato dai loro padri e antenati e allontanandolo dagli infallibili decreti della Chiesa cattolica\u00bb e compromettendo la salvezza della loro anima. Essendo \u00abla sventura pi\u00f9 grave e funesta\u00bb la perdita della propria anima, occorre \u00abvalutare con cura come riuscire a guadagnare la vita eterna [...] in una situazione in cui timori e pericoli siano ridotti e invece maggiori le speranze e le certezze\u00bb.\nSecondo Sadoleto, il problema sta nel comprendere se sia pi\u00f9 giovevole \u00abcredere e seguire ci\u00f2 che in tutto il mondo la Chiesa cattolica approva, con generale consenso, da pi\u00f9 di millecinquecento anni [...] oppure le innovazioni introdotte in questi ultimi venticinque anni [...] contro l'indiscussa autorit\u00e0 della Chiesa\u00bb. Ribadita la sua fede nella vera presenza di Cristo nell'Eucaristia, nella confessione e nelle indulgenze, Sadoleto immagina che le anime di un cattolico e di uno \u00abscismatico\u00bb si presentino innanzi a Dio per essere giudicate: il cattolico dir\u00e0 che \u00abavendo ricevuto l'istruzione religiosa dai miei genitori [...] feci in modo di rendermi a te approvato in quella stessa fede che la Chiesa cattolica custodisce\u00bb, senza dar credito a nuove dottrine, pur riprovando il comportamento di molti prelati. Lo scismatico risponder\u00e0 invece di essersi lasciato trascinare dall'ira per la corruzione e la ricchezza del clero, e di aver, per questo, disprezzato \u00abquelle norme ecclesiastiche per tanti secoli accettate e rispettate\u00bb, di aver cercato di sottrarsi al \u00abgiogo tirannico della Chiesa\u00bb credendo che \u00abla sola fede in Te, e non anche le buone opere\u00bb procuri la salvezza e di esser stato \u00abautore di grandi sedizioni e scismi\u00bb.\nLa conclusione del cardinale \u00e8 che \u00abchi \u00e8 rimasto fedele alla Chiesa cattolica non sar\u00e0 giudicato di alcun errore [...] perch\u00e9 quand'anche la Chiesa errasse [...] nessuno sbaglio pu\u00f2 essere imputato a chi abbia seguito la fede e l'autorit\u00e0 dei suoi antenati con animo sincero e rispettoso nei riguardi di Dio\u00bb. Nelle argomentazioni di Sadoleto \u00ab\u00e8 il tepore rassicurante della casa 'cattolica' in cui si \u00e8 nati e vissuti, ed a cui si resta legati, malgrado tutto, \u00e8 il piccolo mondo contadino della diocesi di Carpentras, fatto di paternalismo bonario e di semplicit\u00e0, in cui i dotti insegnano e i semplici obbediscono; un mondo di valori sicuri, di equilibri rassicuranti, di progressiva e mediata evoluzione\u00bb.\nCalvino coglie, nella sua risposta, l'intento e la sostanza delle argomentazioni di Sadoleto: \u00abricondurre i ginevrini sotto l'autorit\u00e0 papale. Questo, secondo la tua definizione, sarebbe un rientrare nella fede e nell'ubbidienza della Chiesa\u00bb e respinge come \u00abignobile\u00bb l'insinuazione che \u00abl'unica motivazione del nostro agire sia stata l'ambizione e la cupidigia\u00bb. I riformatori non hanno ottenuto onori e ricchezze denunciando \u00abcome ladri quei pastori o quei vescovi che si servono a proprio vantaggio dei beni della Chiesa [...] abbiamo insegnato che non \u00e8 bene che essi vivano nell'abbondanza [...] abbiamo dimostrato che \u00e8 necessario scegliere persone autorevoli, fidate, cui affidare le gestione dei beni ecclesiastici\u00bb.\nConsidera \u00abpriva di fondamento\u00bb teologico e \u00abdi valore e di interesse\u00bb l'esortazione del cardinale \u00aba ricercare la via celeste [...] senza spendere neppure una parola\u00bb sulla necessit\u00e0 di \u00absantificare il nome di Dio\u00bb che \u00e8 il primo compito del cristiano: solo dopo, e in virt\u00f9 di questa, \u00e8 possibile sperare nella beatitudine eterna. E occorre anche stabilire quale sia la forma autentica e legittima dell'onore e del culto da tributare a Dio.\nSadoleto aveva definito la Chiesa \u00abquella che in ogni parte del mondo, in ogni tempo passato e presente, unita e concorde in Cristo, \u00e8 stata ovunque e sempre diretta dal solo Spirito di Cristo\u00bb. Questa definizione, secondo Calvino, \u00e8 erronea, perch\u00e9 non \u00e8 fatta menzione della Parola del Signore: Dio ha \u00abbens\u00ec affermato che la Chiesa \u00e8 retta e governata dallo Spirito Santo, ma ha vincolato e strettamente collegato quest'ultimo alla sua parola affinch\u00e9 questo governo fosse sicuro, stabile e perenne\u00bb. L'errore di \u00abappellarsi con tanta presunzione allo Spirito (avendo per\u00f2 soffocata e sepolta la parola di Dio)\u00bb \u00e8 paradossalmente comune ai cattolici e agli anabattisti. Una definizione pertinente sarebbe quella per la quale \u00abla Chiesa \u00e8 l'insieme di tutti i santi dispersi nel mondo intero ma uniti da un unico insegnamento, quello di Cristo, e che mantengono l'unit\u00e0 della fede, insieme alla concordia e alla carit\u00e0 fraterna, unicamente in virt\u00f9 del suo Spirito\u00bb.\nIn sostanza, per Sadoleto la Chiesa \u00e8 tale perch\u00e9 forma un'unit\u00e0: chi rompe quest'unit\u00e0 si pone automaticamente fuori dalla Chiesa. \u00abMa dove ha da cercarsi il criterio dell'unit\u00e0? Sadoleto non lo dice ma lo presuppone: nella gerarchia\u00bb. Per Calvino, \u00abl'unit\u00e0 non \u00e8 un dato ma un evento, la Chiesa \u00e8 una nella misura in cui \u00e8 impegnata sul fronte della testimonianza\u00bb Tutte le confessioni cristiane sostengono di essere rette dallo Spirito di Cristo: ma il criterio per stabilirne la reale presenza \u00e8 la sua parola, il Vangelo. \u00abLo Spirito ci d\u00e0 l'intelligenza, la giusta comprensione della Parola di Dio. La Parola controlla la genuinit\u00e0 dello Spirito\u00bb.\nRiguardo al problema della \"giustificazione per fede\", essendo l'uomo \"naturalmente\" peccatore, pu\u00f2 riconciliarsi con Dio solo mediante Cristo, \u00abnon per meriti propri, n\u00e9 per il valore delle sue opere, ma unicamente in base alla bont\u00e0 gratuita e misericordiosa del Signore. L'accogliere Cristo e l'entrare in comunione con lui, anzi il divenire partecipi di lui: questo definiamo, sulla base della Scrittura, giustizia di fede\u00bb. La giustificazione mediante la fede consiste nel dono gratuito, fattoci da Dio, di non imputarci i nostri peccati grazie alla nostra fede. Le buone opere non hanno alcun valore per la giustificazione, ma esse sono parte integrante della \u00abvita dei giusti. Se infatti chi \u00e8 giustificato possiede Ges\u00f9 Cristo e Cristo non \u00e8 mai presente senza il suo Spirito, questa giustizia gratuita risulter\u00e0 necessariamente connessa con la rigenerazione\u00bb; per questo stesso motivo i peccati non possono essere cancellati dalla penitenza e dai meriti: \u00abil sangue di Cristo ci \u00e8 presentato come prezzo del nostro perdono e della nostra purificazione. Come osi dunque essere cos\u00ec temerario da trasferire questo onore alle tue opere?\u00bb.\nA Ratisbona.\nDal 1540 l'imperatore Carlo V aveva favorito incontri fra teologi cattolici e protestanti, nella speranza di appianare le controversie dottrinali che dividevano le due confessioni cristiane. Anche Calvino partecip\u00f2, delegato della chiesa di Strasburgo, pur tenendo una posizione di secondo piano rispetto ai pi\u00f9 accreditati Melantone, Bucero e Sturm, ai colloqui tenuti a Francoforte, a Hagenau, a Worms, a Colonia e a Ratisbona; nel gennaio 1541 si era raggiunto a Worms un accordo sulla dottrina della salvezza: restavano tuttavia dissensi sull'istituzione ecclesiale - quale fosse il potere del papa e quello del concilio dei vescovi - e sui sacramenti della confessione e dell'eucaristia: l'incontro di Ratisbona, nell'aprile del 1541, segn\u00f2 la definitiva frattura tra le due confessioni che si avvieranno da allora a strutturare le rispettive organizzazioni e a riaffermare le proprie dogmatiche in modo indipendente.\nIl ritorno a Ginevra.\nIntanto, il deteriorarsi dei rapporti fra Ginevra e Berna aveva portato all'esclusione dei sostenitori dell'alleanza con la potente citt\u00e0 svizzera - che erano anche coloro che avevano espulso Farel e Calvino - dal governo della citt\u00e0. Invitato a rientrare a Ginevra dal nuovo Consiglio, Farel, ormai inserito stabilmente a Neuch\u00e2tel, declin\u00f2 l'invito ma fece pressioni su Calvino perch\u00e9 tornasse a Ginevra. Calvino, che nell'agosto 1540 si era sposato con Idelette de Bure, vedova, con due figli, di un ex-anabattista, dalla quale ebbe un figlio, Jacques, morto prematuramente, fece ritorno a Ginevra il 13 settembre 1541.\nIntenzionato a costituire nella citt\u00e0 una robusta struttura ecclesiale, nel 1542 pubblic\u00f2 scritti di carattere pastorale: le \"Ordonnances eccl\u00e9siastiques\", il \"Piccolo trattato della Santa Cena di Nostro Signore Ges\u00f9 Cristo\", il \"Catechismo della Chiesa di Ginevra\" e il \"Formulario delle preghiere e dei cantici ecclesiastici\". Calvino previde, oltre alle figure dei \"pastori\", uniti in una \"Venerabile Compagnia\", quella del \"dottore\", incaricato dell'insegnamento dottrinale, dell\"'anziano\" e del \"diacono\", che si occupasse dell'assistenza ai poveri e ai malati, e pose a governo della chiesa il Concistoro, un consiglio formato da dodici laici, scelti dal Piccolo Consiglio, e dai nove pastori ginevrini, il cui numero fu elevato a diciannove nel 1564. Allo scopo di dare un'istruzione rigorosa e ortodossa ai futuri pastori, nel 1559 Calvino fond\u00f2 un'Accademia, antesignana dell'attuale Universit\u00e0 ginevrina.\nI compiti del Concistoro consistevano nel controllo dell'ortodossia religiosa e della moralit\u00e0 pubblica e la massima pena che esso poteva infliggere era una sanzione di natura esclusivamente ecclesiastica, non civile, la scomunica, consistente nell'esclusione dalle quattro Cene del Signore che venivano celebrate annualmente.\nA partire dal 1543, pubblic\u00f2 diversi scritti polemici: la \"Difesa della dottrina della servit\u00f9 e liberazione della libert\u00e0 umana\", il \"Trattato delle reliquie\", il \"Piccolo trattato per illustrare quale atteggiamento debba assumere un credente fra i papisti\", gli \"Articoli della Sorbona con Antidoto\" e gli \"Atti del Concilio di Trento con Antidoto\".\nIl nicodemismo.\nNel 1544 Calvino diede alle stampe la \"Excuse de Iean Calvin \u00e0 messieurs les Nicodemites sur la complaincte qu'ilz font de sa trop grand' riguer\" - Difesa di Giovanni Calvino ai signori Nicodemiti che si lamentano del suo eccessivo rigore - che \u00e8 insieme un compendio del suo \"Petit traict\u00e9 monstrant c'est que doit faire un homme fid\u00e9le cognoissant la verit\u00e9 de l'\u00c9vangile, quand il est entre les papistes\", del 1543, e una ripresa di altri due scritti precedenti, nei quali gi\u00e0 aveva affrontato un problema di grande attualit\u00e0 nel conflitto che opponeva cattolici e riformati: il problema di come un riformato debba comportarsi in un paese cattolico che non tolleri la confessione protestante, e in particolare se questi debba nascondere la propria fede, fino a partecipare pubblicamente ai riti cattolici.\nGi\u00e0 nella Lettera ai Galati Paolo condanna Pietro che \u00abmangiava con persone non giudaiche\u00bb, salvo a \u00absepararsi per timore dei circoncisi\u00bb, quando fu raggiunto da Giudei; una condanna confermata da Agostino ma attenuata modernamente da Lef\u00e8vre d'\u00c9taples che nel suo \"Commento\" alle lettere di Paolo, del 1512, rilevava come simulare la condivisione di riti che intimamente non si condividono pu\u00f2 essere buona \u00abse opera per la salvezza\u00bb. Nel \"Petit traict\u00e9\", Calvino aveva sostenuto che la messa \u00ab\u00e8 sacrilegio e abominio\u00bb e non ci si pu\u00f2 prostrare \u00abdi fronte a un idolo, con l'intenzione che chiunque capisca che si mostra devozione a una cosa malvagia\u00bb, spingendo altri, con un tale esempio, a fare altrettanto.\nAll'osservazione dell'amico Antoine Fum\u00e9e che la sua posizione era troppo rigorosa, trascurando le difficili condizioni in cui i \"nicodemiti\", quelli che lui rimprovera, erano costretti a vivere, Calvino rispose nella sua \"Difesa\", accettando che i simulatori della fede si chiamino nicodemiti, ma precisando che il Nicodemo del Vangelo (Giov., 3, 1-21) ascoltava Ges\u00f9 di nascosto, ma una volta \u00abammaestrato Nicodemo confessa Ges\u00f9 apertamente, di giorno, e proprio nel momento in cui il pericolo era pi\u00f9 grande che mai\u00bb.. Calvino individua fra i nicodemiti persone che temono, professando la \u00abvera fede\u00bb, di perdere i loro privilegi, come uomini di chiesa e i \u00abprotonotari\u00bb, che pure nei salotti eleganti si fanno beffe dei culti cattolici, gli intellettuali che si sono formati una loro personale dottrina e aspettano che il mondo dia loro ragione, e coloro che vogliono soltanto vivere tranquilli; ma esistono anche le \u00abcoscienze timide e impaurite\u00bb che, pur avendo fatto la loro scelta, vivono in paesi che non offrono loro il conforto di una vera chiesa: costoro devono uscire allo scoperto, confidando e rendendo gloria a Dio liberamente, perch\u00e9 a Dio dovranno rendere conto delle loro scelte.\nIl caso Serveto.\nIl medico spagnolo Michele Serveto, fuggito dal carcere di Vienne, in Francia, dove era detenuto a causa delle teorie religiose \u00aberetiche\u00bb - negava la Trinit\u00e0 e ogni significato al battesimo dei bambini, elementi che lo ponevano tra le file degli anabattisti - era giunto a Ginevra nel 1553. L'anabattismo costituiva il movimento cristiano pi\u00f9 odiato da cattolici e protestanti e ancor di pi\u00f9 dai pr\u00ecncipi perch\u00e9, fautore del ritorno alla semplicit\u00e0 evangelica, sosteneva l'abolizione della propriet\u00e0 privata e non riconosceva le tradizionali autorit\u00e0. Gli anabattisti avevano appoggiato la guerra dei contadini tedeschi in Germania e avevano creato un'importante comunit\u00e0 comunistica a M\u00fcnster, distrutta dai pr\u00ecncipi tedeschi con il massacro di quasi tutti i suoi abitanti.\nServeto fu arrestato il 13 agosto 1553 su denuncia di Calvino. Nella sua \"Istituzione\" egli \u00e8 particolarmente violento nei riguardi di Serveto: \u00abIl termine \"Trinit\u00e0\" \u00e8 stato ostico a Serveto, anzi detestabile, al punto che definisce \"senza Dio\" coloro che chiama \"trinitari\". Tralascio molte delle espressioni villane e delle ingiurie da comiziante con cui farcisce i suoi scritti. Il sunto delle sue fantasticherie consiste in questo: si fabbrica un Dio in tre pezzi affermando che ci sono tre Persone dimoranti in Dio. Questa trinit\u00e0 \u00e8 frutto di immaginazione in quanto contrasta con l'unit\u00e0 di lui; egli pretende perci\u00f2 che le Persone siano idee o immagini esteriori, ma non dimoranti nell'essenza di Dio, che in qualche modo ce lo rappresentano [...] fantasticheria mostruosa [...] empiet\u00e0 [...] bestemmia esecrabile [...] fango [...]\u00bb.\nIl Piccolo Consiglio di Ginevra assunse informazioni su Serveto dalle autorit\u00e0 di Vienne, che richiesero la sua estradizione. Posto all'alternativa di essere rimandato nella citt\u00e0 francese o subire un processo a Ginevra, Serveto scelse di rimanere nella citt\u00e0 svizzera. Consultati anche i teologi delle chiese di Basilea, Berna, Sciaffusa e Zurigo, il Consiglio, che pure poteva anche limitarsi a bandire Serveto dalla citt\u00e0, emise, il 26 ottobre 1553, la sentenza di morte che fu eseguita, mediante rogo, il giorno seguente.\nSimile \u00e8 il caso successivo di un altro antitrinitario italiano, il calabrese Valentino Gentile, imprigionato a Ginevra nel 1558, interrogato da Calvino in persona e costretto ad abiurare per evitare la condanna a morte - che sub\u00ec per\u00f2 a Berna, nel 1566, per la stessa accusa.\nCalvino, che pure approv\u00f2 la sentenza di condanna di Serveto - limitandosi a chiedere di commutare ll rogo con la decapitazione - non pu\u00f2 tuttavia essere ritenuto responsabile, come si \u00e8 ritenuto e ancora in parte si ritiene, dell'esecuzione di Serveto, la quale \u00e8 da addebitarsi interamente ai magistrati di Ginevra, la maggioranza dei quali, tra l'altro, guardava allora con diffidenza alle riforme proposte da Calvino, come dimostra la decisione presa il 7 novembre di quello stesso anno dal Consiglio dei Duecento, di attribuire al Piccolo Consiglio il potere di comminare la scomunica, togliendolo al Concistoro. Tuttavia da quest'episodio \u00e8 nata la leggenda di un Calvino dittatore di Ginevra, alimentata da autorevoli intellettuali moderni come Aldous Huxley e Stefan Zweig: in realt\u00e0 Calvino, cui fu conferita la cittadinanza ginevrina soltanto nel 1559, come qualunque altro \"habitant\" non aveva il minimo potere di influire sull'amministrazione della giustizia. La sua approvazione della condanna a morte di Serveto lo conferma semmai come figlio del suo tempo.\nCalvino pubblic\u00f2 nel 1554 la \"Defensio orthodoxae fidei, contra prodigiosos errores Michaelis Serveti Hispani\" sostenendo che la condanna di Serveto fu giusta perch\u00e9 le sue dottrine mettevano in pericolo le anime di coloro che le avessero accettate. Il riformatore Sebastian Castellio rispose con il \"Contra libellum Calvini\", deplorando la condanna di Serveto e sottolineando come \u00abuccidere un uomo non significa difendere una dottrina ma nient'altro che uccidere un uomo. Uccidendo Serveto, i ginevrini non hanno difeso una dottrina, ma hanno ucciso un uomo [ ... ] se Serveto avesse cercato di uccidere Calvino, i magistrati avrebbero giustamente difeso Calvino. Ma poich\u00e9 Serveto combatteva con ragionamenti e scritti, egli avrebbe dovuto essere contestato con ragionamenti e scritti\u00bb.\nLa svolta del 1555 e l'espansione del calvinismo.\nA seguito dell'ostilit\u00e0 manifestata dai regnanti francesi, Francesco I ed Enrico II, che produrr\u00e0 la lunga guerra di religione, e della repressione inquisitoriale in Italia, in Svizzera trovarono rifugio migliaia di protestanti, non pochi dei quali di condizione agiata: si \u00e8 calcolato che la popolazione di Ginevra, nel 1560, assommasse a 21.400 abitanti, contro i 13.100 del 1550. La possibilit\u00e0, prevista dalle leggi della citt\u00e0, di assegnare gli stranieri alla categoria dei \"bourgeois\", che acquisivano il diritto di voto, in cambio di una forte tassa, fu sfruttata dal Piccolo Consiglio per incrementare le risorse finanziarie della citt\u00e0, ma produsse anche il risultato politico, a partire dal 1556, di aumentare i consensi alle riforme di Calvino con la conseguente formazione di governi sostenitori del riformatore francese.\nLa pubblicazione dell\"'Istituzione\" in lingua francese, nel 1541, favor\u00ec la sua penetrazione e diffusione in Francia, particolarmente fra la classe media - artigiani e commercianti - quasi ignari del latino e pi\u00f9 sensibili delle altre alle idee riformate e, nello stesso tempo, l'affermazione del calvinismo a Ginevra attiv\u00f2 la stampa e il commercio dei suoi scritti: nel giro di un decennio, l'editoria ginevrina moltiplic\u00f2 il numero dei titoli e delle copie di nuova stampa. I Parlamenti francesi, particolarmente quello parigino, reagirono emettendo una serie di decreti riportanti gli elenchi dei libri proibiti, pi\u00f9 della met\u00e0 dei quali risultava essere stampata a Ginevra, senza riuscire a fermare il flusso dei libri nel mercato clandestino.\nCome clandestina era la circolazione delle opere riformate, altrettanto lo fu l'organizzazione dei gruppi evangelici, resa necessaria dalla persecuzione, testimoniata dal massacro dei Valdesi nel Massiccio del Luberon, in Provenza, nel 1545, dal rogo di cinque giovani lionesi nel 1551, dall'aumento esponenziale dei numero dei processi per eresia, a dimostrazione dell'elevata diffusione del calvinismo. La \"Venerabile Compagnia\" dei pastori di Ginevra organizz\u00f2 segretamente l'invio di pastori nelle comunit\u00e0 evangeliche: nell'aprile del 1555 due pastori furono inviati nella comunit\u00e0 valdese del Piemonte, che aveva pubblicamente aderito alla Riforma nel 1532 con il Sinodo di Chanforan, mentre costante si fece l'ingresso clandestino di pastori in Francia, attraverso le valli del Delfinato e diffondendosi poi lungo le strade commerciali che univano le principali citt\u00e0 della Francia.\nCalvino stesso inform\u00f2 dell'attivit\u00e0 della Compagnia il Consiglio di Ginevra, il quale approv\u00f2 l'operazione a condizione di non esserne ufficialmente coinvolto, allo scopo di non compromettere le relazioni con il potente vicino, il quale infatti, avendo scoperto la presenza di pastori provenienti da Ginevra nelle proprie citt\u00e0, protest\u00f2, nel 1561, esigendone il ritiro, ma i contatti con le comunit\u00e0 francesi si mantennero ugualmente, con la decisione di Calvino di imporre alle chiese francesi un'organizzazione di tipo ginevrino, con la regolare elezione di concistori costituiti da pastori, anziani e diaconi che, nel 1562, inizio delle guerre di religione, assommavano a 1785. La volont\u00e0 di evitare il sorgere di chiese non organizzate secondo tale modello e la contemporanea difficolt\u00e0 di fornire il numero necessario di pastori regolarmente istruiti, fren\u00f2 il processo di espansione evangelico in Francia proprio nel momento in cui, alla morte di Enrico II, il regno di Francia appariva politicamente pi\u00f9 debole e costretto, con gli editti di Amboise del 1560 e del 1563 e di Saint-Germain-en-Laye del 1562 a importanti concessioni in fatto di libert\u00e0 religiosa. Si ritiene che Calvino pensasse di poter convincere le autorit\u00e0 francesi a permettere lo sviluppo di comunit\u00e0 evangeliche, purch\u00e9 regolarmente organizzate, opponendosi cos\u00ec alla spontanea espansione delle chiese riformate.\nCi\u00f2 nonostante, continu\u00f2 lentamente a progredire il numero delle chiese riformate, che nel 1559 si diedero una pubblica \"Confessione di fede\"; alla fine delle guerre di religione, l'Editto di Nantes nel 1598 ne confermava il diritto all'esistenza: un francese su dieci si professava ugonotto. Ma con la ripresa delle vessazioni del governo di Richelieu prima e poi la pubblicazione dell'Editto di Fontainebleau, il 18 ottobre 1685, che abrogava l'editto di Enrico IV, si produsse una nuova, massiccia emigrazione di protestanti e da allora in Francia i riformati rimasero una modesta minoranza.\nL\"'Istituzione\" di Calvino si diffuse anche in altri paesi europei, non solo di lingua francese, come in parte del Belgio, ma soprattutto in Inghilterra, dove furono accolti diversi esuli di idee riformate, come Martin Bucero, Pietro Martire Vermigli e John Knox - e da qui si diffonder\u00e0 nell'America settentrionale dove ad Harvard sar\u00e0 fondato, nel 1636, un famoso collegio calvinista - e in Germania, favorito dalla protezione dei pr\u00ecncipi protestanti, dove lo stesso luteranesimo si trov\u00f2 a competere con il calvinismo, come dimostra la pubblicazione del \"Catechismo di Heidelberg\" nel 1563, mentre nei Paesi Bassi fu favorito dall'affermazione della casa degli Orange. Pi\u00f9 tardi ancora, le idee riformate dall'Europa si introdurranno in Oceania e in Africa, portate dai coloni britannici e nel Sudafrica dagli emigrati olandesi.\nMentre Ginevra si avviava, dalla seconda met\u00e0 del XVI secolo, a un periodo di declino tanto economico che culturale, sul piano teologico la sua eredit\u00e0 fu assunta dalle Universit\u00e0 tedesche, Leida e Heidelberg in testa. Come sempre avviene dopo la scomparsa dei fondatori di una corrente di pensiero, questa, sviluppandosi e allargandosi, assunse connotazioni distinte, tanto che il termine calvinismo non pu\u00f2 pi\u00f9 propriamente essere inteso un'espressione della teologia di Calvino.\nLa morte.\nLa salute di Calvino cominci\u00f2 a peggiorare a partire dalla seconda met\u00e0 degli anni cinquanta, soggetto a emicranie, emorragie polmonari e infiammazioni intestinali: a causa della gotta, doveva a volte essere trasportato sul pulpito, dal quale predic\u00f2 per l'ultima volta il 6 febbraio 1564. Il 28 aprile salut\u00f2 i pastori col suo \"Discours d'adieux aux ministres\", dove ricord\u00f2 i travagli della sua vita di \u00abpovero e timido studioso\u00bb, spesa al servizio dell'Evangelo, nella quale - disse - sub\u00ec anche minacce e insulti, e rivendicando di non aver scritto mai nulla \u00abper odio verso qualcuno ma [\"di aver proposto\"] fedelmente ci\u00f2 che [\"aveva\"] creduto potesse servire alla gloria di Dio\u00bb. Mor\u00ec la sera del 27 maggio: conformemente al suo desiderio, venne sepolto in una tomba anonima, in modo che le sue spoglie non potessero essere oggetto di un culto che egli aveva sempre deprecato."}
{"id": "42955", "revid": "56620", "url": "https://it.wikipedia.org/wiki?curid=42955", "title": "Jean Cauvin", "text": ""}
{"id": "42957", "revid": "281944", "url": "https://it.wikipedia.org/wiki?curid=42957", "title": "Omomorfismo", "text": " \nIn algebra astratta, un omomorfismo \u00e8 un'applicazione tra due strutture algebriche dello stesso tipo che conserva le operazioni in esse definite. Questo oggetto, calato nel contesto pi\u00f9 astratto della teoria delle categorie, prende il nome di morfismo.\nAd esempio, considerando insiemi con una singola operazione binaria (un magma), la funzione formula_1 \u00e8 un omomorfismo se vale\nper ogni coppia formula_3, formula_4 di elementi di formula_5, dove formula_6 e formula_7 sono le operazioni binarie di formula_5 e formula_9 rispettivamente.\nOgni tipo di struttura algebrica ha i suoi specifici omomorfismi:\nDefinizione.\nUna definizione rigorosa generale di omomorfismo pu\u00f2 essere data nel modo seguente:\nSiano formula_5 e formula_9 due strutture algebriche dello stesso tipo. Una funzione formula_12 \u00e8 un omomorfismo se, per ogni operazione formula_13 (su \"n\" elementi) delle strutture e per ogni \"n\"-upla formula_14 di formula_5 si ha:\ndove formula_17 e formula_18 rappresentano l'operazione formula_13 nelle strutture formula_5 e formula_9 rispettivamente.\nClassificazione.\nIn algebra astratta:\nSe in particolare \"A\" e \"B\" coincidono:\nNotare che dei concetti di monomorfismo e epimorfismo, in teoria delle categorie, vengono date delle definizioni pi\u00f9 deboli."}
{"id": "42959", "revid": "919135", "url": "https://it.wikipedia.org/wiki?curid=42959", "title": "Magma (matematica)", "text": "Un magma (o gruppoide) \u00e8 un insieme M in cui \u00e8 definita una singola operazione binaria * che a ogni coppia di elementi a, b di M associa l'elemento a*b. L'unico assioma soddisfatto dall'operazione in un magma \u00e8 quello di \"chiusura\":\nche potrebbe tra l'altro essere tralasciato nella definizione, una volta stabilito che l'operazione \u00e8 una funzione del tipo M x M \u2192 M. \nI magmi costituiscono una struttura algebrica molto semplice e generale che gode di poche propriet\u00e0; essa \u00e8 utile per accomunare in un'unica famiglia le strutture con una singola operazione binaria.\nIl termine magma \u00e8 stato introdotto in matematica da Bourbaki nel volume sulle strutture algebriche insieme alla nozione di legge di composizione interna. Il termine gruppoide \u00e8 anche utilizzato per definire questa struttura. Si noti tuttavia che il termine gruppoide \u00e8 pi\u00f9 comunemente usato con un secondo significato, per denotare un altro tipo di struttura algebrica e una categoria. \nPossibili caratterizzazioni.\nUn magma (\"S\", *) viene chiamato\nMagma libero.\nUn magma libero sopra un insieme \"X\" svolge il ruolo del \"magma pi\u00f9 grande possibile\" generato da \"X\"; infatti ai generatori non si impone alcuna relazione o assioma; (vedi oggetto libero). Esso si pu\u00f2 descrivere in termini familiari nell'informatica, come magma degli alberi binari saturi con foglie etichettate da elementi di \"X\". La composizione di tali oggetti \u00e8 la saldatura di due alberi ad una nuova radice. Esso quindi ha un ruolo fondazionale per la sintassi.\nTraslazioni.\nAd ogni elemento \"a\" di un magma (\"X\",*) si associano due endofunzioni entro \"X\", la traslazione a sinistra di \"a\", funzione che a ogni \"x\" di \"X\" associa \"a\" * \"x\", e la traslazione a destra di \"a\", funzione che a ogni \"x\" di \"X\" associa \"x\" * \"a\".\nQueste endofunzioni riguardano la nozione di traslazioni in algebra. \nNel caso il magma sia un gruppo le traslazioni a sinistra e le traslazioni a destra sono permutazioni del gruppo stesso. \nParticolarmente interessanti sono le traslazioni concernenti vari gruppi di permutazioni. \nLe due traslazioni associate ad un elemento \"a\" coincidono per ogni \"a\" nel caso di un magma abeliano e per ogni \"a\" appartenente al Centro di un gruppo nel caso di un generico gruppo.\nLa nozione di traslazione in geometria si riconduce alla nozione algebrica sopra definita nel caso di uno spazio vettoriale considerato come sostegno di un gruppo abeliano relativo all'operazione binaria di somma. \nLa nozione algebrica di traslazione applicata al gruppo (abeliano) delle rotazioni piane porta alle rotazioni della circonferenza che raffigura tale gruppo."}
{"id": "42960", "revid": "1748", "url": "https://it.wikipedia.org/wiki?curid=42960", "title": "Magma (algebra)", "text": ""}
{"id": "42973", "revid": "1160", "url": "https://it.wikipedia.org/wiki?curid=42973", "title": "Internet relay chat", "text": ""}
{"id": "42975", "revid": "214509", "url": "https://it.wikipedia.org/wiki?curid=42975", "title": "Vertice (grafi)", "text": ""}
{"id": "42976", "revid": "2178", "url": "https://it.wikipedia.org/wiki?curid=42976", "title": "Donegal Bay", "text": ""}
{"id": "42977", "revid": "214509", "url": "https://it.wikipedia.org/wiki?curid=42977", "title": "Nodo (grafi)", "text": ""}
{"id": "42980", "revid": "2178", "url": "https://it.wikipedia.org/wiki?curid=42980", "title": "Baia del Donegal", "text": ""}
{"id": "42987", "revid": "365417", "url": "https://it.wikipedia.org/wiki?curid=42987", "title": "Nodo (disambigua)", "text": ""}
{"id": "42989", "revid": "663182", "url": "https://it.wikipedia.org/wiki?curid=42989", "title": "Flora (disambigua)", "text": "Persone.\nFlora \u00e8 un cognome. Le persone illustri di cognome Flora includono:\nFlora \u00e8 un nome. Le persone illustri di nome Flora includono:"}
{"id": "42992", "revid": "1632387", "url": "https://it.wikipedia.org/wiki?curid=42992", "title": "Paradiso (Divina Commedia)", "text": "Il Paradiso \u00e8 la terza delle tre cantiche che compongono la \"Divina Commedia\" di Dante Alighieri, dopo l\"'Inferno\" e il \"Purgatorio\".\nNella sua \"Epistola XIII\" Dante dedic\u00f2 la cantica a Cangrande della Scala.\nLa struttura del Paradiso.\nLa struttura del Paradiso \u00e8 costruita sul sistema geocentrico di Aristotele e di Claudio Tolomeo: al centro dell'universo sta la Terra, nella regione sublunare, e intorno ad essa nove sfere concentriche, responsabili del movimento dei pianeti.\nMentre l'Inferno \u00e8 un luogo presente sulla Terra, il Paradiso \u00e8 un mondo immateriale, etereo, diviso in nove cieli: i primi sette prendono il nome dai corpi celesti del sistema solare (nell'ordine Luna, Mercurio, Venere, Sole, Marte, Giove, Saturno), gli ultimi due sono costituiti dalla sfera delle stelle fisse e dal Primo mobile.\nIl tutto \u00e8 contenuto nell'Empireo.\nIl rapporto tra Dante e i beati \u00e8 molto diverso rispetto a quello che il poeta ha intrattenuto con i dannati e i penitenti: tutte le anime del Paradiso, infatti, risiedono nell'Empireo, e precisamente nella \"Candida Rosa\", dal quale essi contemplano direttamente Dio; tuttavia, per rendere pi\u00f9 comprensibile al viaggiatore l'esperienza del Paradiso, le figure gli appaiono di cielo in cielo, in una precisa corrispondenza astrologica tra la qualit\u00e0 di ogni pianeta e il tipo di esperienza spirituale compiuta dal personaggio descritto: cos\u00ec, nel cielo di Venere appaiono gli spiriti amanti, e in quello di Saturno gli spiriti contemplativi e via dicendo.\nAll'ingresso del Paradiso terrestre, situato sulla cima della montagna del Purgatorio, Virgilio, che secondo l'interpretazione figurale rappresenta la Ragione, scompare (Purgatorio, canto XXX) e viene sostituito da Beatrice, raffigurante la Grazia della fede, la Teologia. Ci\u00f2 simboleggia l'impossibilit\u00e0 per l'uomo di giungere a Dio per il solo mezzo della ragione umana: sono necessari uno scarto intuitivo e un diverso livello di \"ragione divina\" (ossia di verit\u00e0 illuminata), rappresentati appunto dall'accompagnatrice. Successivamente, a Dante si affiancher\u00e0 una nuova guida: Beatrice lascia maggiore spazio a san Bernardo di Chiaravalle, pur restando presente e pregando per il poeta nel momento dell'invocazione finale del santo alla Madonna. La Teologia (Beatrice) non \u00e8 sufficiente per elevarsi alla visione di Dio, alla quale si pu\u00f2 giungere solo attraverso la \"contemplazione mistica\" dell'estasi, rappresentata allegoricamente da san Bernardo.\nNello scandire i tempi del viaggio attraverso il Paradiso, Dante ha presente lo schema dell'\"Itinerario della mente in Dio\" di San Bonaventura, che prevedeva platonicamente tre gradi di apprendimento: l'\"Extra nos\", ovvero l'esperienza dei sette cieli, corrispondente alla conoscenza sensibile della teoria platonica; l'\"Intra nos\", o l'esperienza delle stelle fisse, corrispondente alla visione immaginativa; il \"Supra nos\", o l'esperienza dell'Empireo, corrispondente alla conoscenza intellettuale. In questa scansione sono tuttavia presenti anche elementi di carattere scolastico-aristotelico (vita mondana, attiva e contemplativa) e agostiniano (la vita attiva secondo la \"Scientia\", e la vita contemplativa secondo la \"Sapientia\").\nCaratteristiche generali.\nNel Paradiso dimora l'eterna beatitudine: le anime contemplano la divinit\u00e0 di Dio e sono colme di grazia. Via via che Dante ascende, intorno a lui aumenta la luminosit\u00e0, e il sorriso di Beatrice diviene sempre pi\u00f9 abbagliante.\nDante arriver\u00e0 a vedere Dio e a contemplare la Trinit\u00e0 grazie all'intercessione della Madonna invocata da San Bernardo, ultima guida di Dante negli ultimissimi canti del Paradiso.\nDurante il viaggio in Paradiso Dante affronta molte questioni filosofiche e teologiche spiegandole sulla base del sapere medievale.\nGli angeli delle gerarchie si suddividono in tre sfere di tre cori (o ordini) ciascuno, secondo la dottrina gi\u00e0 abbozzata da Paolo di Tarso (\"Efesini\" 1, 21; \"Colossesi\" 1, 16) e poi definita da Pseudo-Dionigi Areopagita, filosofo neoplatonico del V secolo, nella \"Gerarchia celeste\". I tre ordini superiori rivolgono lo sguardo direttamente a Dio, e vivono completamente immersi in Lui. Sono Serafini, angeli il cui atto \u00e8 solo amore; i Cherubini che sussistono nella conoscenza; i Troni la cui caratteristica consiste nella partecipazione attiva all'altissima presenza di Dio. Seguono le Dominazioni, le Virt\u00f9, le Potest\u00e0: la loro esistenza si attua nella collaborazione, attraverso la contemplazione e l'amore, al piano di Dio. Gli ultimi tre cori, Principati, Arcangeli e Angeli, vivono partecipando dell'atto stesso divino che crea e regge il mondo, al divenire del cosmo e alla storia dell'uomo. Gli angeli sono anche messaggeri di Dio di cui Egli si serve per agire nel mondo. Secondo un'antichissima dottrina le \"intelligenze angeliche\" muovono le sfere celesti, poich\u00e9 il primo effetto dell'azione divina \u00e8 l'anelito verso di Lui, consistente nel movimento, e questo si attua nel circolo che \u00e8 forma di eternit\u00e0. La sfera pi\u00f9 esterna gira pi\u00f9 rapidamente poich\u00e9 pi\u00f9 vicina all'empireo, il luogo dove risiede Dio (\"Paradiso\" XXVII, 109-117).\nSchema.\nIn grassetto i nomi dei personaggi effettivamente presenti in quel cielo (incontrati da Dante o semplicemente citati da qualcuno come presenti), esclusi quelli dei quali si profetizza una venuta futura; gli altri sono solo oggetto di varie perifrasi, citazioni e descrizioni (alcuni sono citati ma NON presenti nel cielo). I luoghi citati tra parentesi sono in genere non nominati direttamente ma presentati da perifrasi.\nPersonaggi citati nella cantica.\nQuesta \u00e8 una lista dei personaggi in ordine alfabetico: quelli che interagiscono con Dante e Beatrice sono posti in grassetto, e il canto nel quale compaiono \u00e8 indicato nella colonna \"Canto\"; gli altri personaggi sono solo menzionati, e i canti nei quali appaiono sono indicati nella colonna \"Altre citazioni\".\nNella colonna \"Tipo\", per \"contemporaneo\" si intende vissuto all'incirca nel XII e XIII secolo, per \"storico\" si intende vissuto prima di questo periodo, per \"mitologico\" si intende un personaggio non realmente esistito preso dalla mitologia classica, dalla letteratura o da leggende medievali come il ciclo dei Cavalieri della Tavola Rotonda, per \"biblico\" si intende tratto dalla Bibbia."}
{"id": "42995", "revid": "767487", "url": "https://it.wikipedia.org/wiki?curid=42995", "title": "Haryu-insaeng", "text": "Haryu-insaeng (\ud558\ub958\uc778\uc0dd) \u00e8 un film del 2004 di genere drammatico e di produzione coreana.\n\u00c8 stato presentato in concorso alla 61\u00aa Mostra internazionale d'arte cinematografica di Venezia.\nTrama.\nIl film racconta la vita di un gangster a cavallo di oltre un ventennio, dagli anni cinquanta agli anni ottanta, attraversando drammatici eventi e cambiamenti politici."}
{"id": "42996", "revid": "22166", "url": "https://it.wikipedia.org/wiki?curid=42996", "title": "Nomi a dominio", "text": ""}
{"id": "42997", "revid": "1005847", "url": "https://it.wikipedia.org/wiki?curid=42997", "title": "Giovanni Lanza", "text": "Tra gli altri incarichi ricoperti, fu Presidente del Consiglio dei ministri dal 1869 al 1873, e deputato al Parlamento ininterrottamente dalla concessione dello Statuto fino alla sua morte. Durante il suo governo vi fu la Breccia di Porta Pia, compiendo cos\u00ec, nove anni dopo l'Unit\u00e0 d'Italia, l'ultimo atto del Risorgimento nazionale.\nBiografia.\nGiovinezza ed educazione.\nGiovanni Lanza nacque il 15 febbraio 1810 a Casale Monferrato, da Francesco Lanza, di professione fabbro e mercante di ferraglie, e di sua moglie Angela Maria Inardi, di agiata famiglia borghese. Dopo la morte del padre, avvenuta quando Giovanni era ancora in tenera et\u00e0, la famiglia si trov\u00f2 in momentanee difficolt\u00e0 economiche, ma si risollev\u00f2 grazie all'impegno della madre e di uno zio, tanto che, anni dopo, nel 1836, poterono acquistare, per la somma di 41.550 lire, un podere di 33 ettari vicino a Roncaglia. Dopo aver frequentato il Reale collegio di Casale, nel 1827 Giovanni si rec\u00f2 a Torino per proseguire gli studi e iscriversi alla facolt\u00e0 di medicina dell'Universit\u00e0 di Torino: tuttavia, nel 1830, a causa dei provvedimenti repressivi attuati dal re Carlo Felice di Savoia verso l'accademia, dovette completare gli studi presso l'ospedale di Vercelli.\nRitornato nella capitale, dove pot\u00e9 laurearsi solo nel 1832, il giovane Lanza svilupp\u00f2 una profonda avversione verso l'assolutismo e il clericalismo che gravavano l'istituto universitario torinese, all'epoca in mano ai gesuiti. Laureatosi anche in chirurgia l'anno seguente, durante il soggiorno torinese strinse amicizia con Ascanio Sobrero, divenuto in seguito un famoso chimico, e con la famiglia di Giovanni Zoppis, pi\u00f9 tardi poeta e autore teatrale dialettale piemontese, di cui spos\u00f2 successivamente la sorella Clementina, il 25 luglio 1851. Vistasi preclusa la carriera accademica per via della sua origine provinciale, nel novembre del 1834 Giovanni Lanza decise di trasferirsi a Pavia, dove insegnavano eminenti dottori e scienziati, come l'anatomista Bartolomeo Panizza, teorici del metodo sperimentale.\nDopo aver conseguito un'infezione, nel gennaio dell'anno seguente, a seguito di un'autopsia, il giovane medico in agosto decise di rientrare in Piemonte, dov'era scoppiata un'epidemia di colera, per prestare volontariamente soccorso. Dopo aver assistito i malati in provincia di Cuneo e a Genova, Lanza rientr\u00f2 a Pavia, per poi andare nel marzo del 1836 a Milano, dove visit\u00f2 ospedali e istituti di assistenza, ma ben presto fu scacciato dalla polizia austriaca per aver cominciato a manifestare pubblicamente le sue idee liberali e patriottiche.\nAbbandonando l'idea di andare a Vienna, Lanza si rec\u00f2 in seguito a Parma, a Modena e a Bologna, da dove raggiunse, a piedi, Firenze, entrando in contatto con l'eminente medico Maurizio Bufalini, sostenitore accanito dello sperimentalismo. Infine, dopo questo viaggio di perfezionamento in campo medico, rientr\u00f2 a Torino, dove sperava di intraprendere la carriera universitaria, a cui per\u00f2 dovette nuovamente rinunciare a causa di un'oftalmia, che lo costrinse a ritirarsi a Roncaglia. Qui, messa da parte la carriera medica, si dedic\u00f2 alla cura dei suoi possedimenti agricoli, amministrandoli con metodi scientifici e introducendovi moderni sistemi di coltivazione.\nEsordi in politica.\nDopo aver scarsamente esercitato la professione medica, Giovanni Lanza trov\u00f2 sfogo alle sue passioni politiche aderendo, nel 1842, all'Associazione agraria di Torino, dove ha il modo di manifestare le sue idee liberali e patriottiche attraverso i giornali e i convegni del sodalizio, che non si limitava a discorrere delle nuove tecniche agrarie e dei sistemi di coltivazione, ma anche di temi politici. Collabor\u00f2 anche a diverse testate giornalistiche, tra cui il \"Messaggere di Torino\" di Angelo Brofferio e \"Letture di famiglia\" di Lorenzo Valerio, divenuti poi esponenti di spicco della Sinistra radicale nel Parlamento subalpino e poi in quello italiano, occupandosi di statistica, rete viaria, enologia, piccola propriet\u00e0 terriera, credito agrario e beneficenza, oltre a far nascere il comizio agrario di Casale.\nPer\u00f2 gi\u00e0 dal 1846 si deline\u00f2 nel movimento riformatore piemontese una scissione tra i riformisti pi\u00f9 radicali, come Valerio e Brofferio, e quelli pi\u00f9 conservatori, come Camillo Benso di Cavour. Inizialmente furono i radicali ad avere il sopravvento e presero il controllo dell'Associazione Agraria, pensando di farne lo strumento politico per indurre il Re di Sardegna Carlo Alberto di Savoia a introdurre riforme liberali: e in tal senso, nell'agosto del 1847, durante il congresso annuale tenuto proprio a Casale, fu Lanza a raccogliere le firme per un \"indirizzo\" da presentare al sovrano chiedendo riforme liberali e un decisivo passo in avanti verso la lotta di unificazione italiana. La proposta fu subito bocciata dal presidente Filippo Avogadro, che blocc\u00f2 l\"'indirizzo\", mentre lo stesso re minacci\u00f2 sanzioni, salvo poi far pervenire una lettera in cui si dichiarava favorevole a una guerra di liberazione nazionale contro l'Austria.\nNel novembre dello stesso anno, approfittando della diminuzione della censura sulla stampa voluta dal re, Lanza collabor\u00f2 con Valerio a fondare il giornale \"Concordia\", salvo poi allontanarsene e fondare il mese dopo una propria testata giornalistica, \"L'Opinione\", che si colloc\u00f2 in mezzo alle dispute ideologiche tra la radicale \"Concordia\" di Valerio e il pi\u00f9 moderato \"Risorgimento\", fondato da Cavour e Cesare Balbo. Lanza si riconcili\u00f2 con Valerio il 7 gennaio 1848, durante la riunione dei giornalisti torinesi all'albergo d'Europa, nella quale Cavour propose che Carlo Alberto concedesse la Costituzione, mentre Lanza e Valerio, fedeli alle direttive neoguelfe di Vincenzo Gioberti, che non volevano irritare le posizioni del monarca sabaudo, non aderirono.\nCarriera politica nel Parlamento subalpino.\nTuttavia, dopo la concessione, nel marzo del 1848 dello Statuto Albertino da parte del Re di Sardegna e la successiva dichiarazione di guerra piemontese a Vienna dopo lo scoppio delle Cinque Giornate di Milano, Lanza part\u00ec come volontario per la Prima Guerra d'Indipendenza. Fu durante la sua assenza dal Piemonte che gli giunse la notizia che era stato candidato in diversi collegi elettorali in vista delle prossime elezioni del primo Parlamento subalpino: fu eletto deputato nel collegio di Frassineto, dove vinse ininterrottamente dalla I alla XIV legislatura, venendo ogni volta riconfermato. Alla Camera dei deputati si schier\u00f2 inizialmente con l'Estrema Sinistra e fu un tenace assertore della guerra d'indipendenza a oltranza, anche dopo la firma dell'Armistizio Salasco che pose fine alla prima parte delle ostilit\u00e0. Dopo aver inizialmente rifiutato un posto di dirigente ministeriale nel gabinetto di Gabrio Casati, sostenne entusiasticamente quello presieduto da Gioberti, anche quando il 21 febbraio 1849 il ministero cadde dopo la restaurazione lorenese in Toscana.\nDa allora Lanza pass\u00f2 gradualmente nelle file della Sinistra moderata, distinguendosi dai democratici pi\u00f9 radicali che volevano la ripresa immediata della guerra contro l'Impero asburgico, cosa a cui il deputato piemontese era contrario, in quanto ne intuiva l'inutilit\u00e0 senza il supporto degli altri Stati italiani. Dopo la battaglia di Novara del 1849, che port\u00f2 all'abdicazione di Carlo Alberto a favore del figlio Vittorio Emanuele II, divenne membro della Commissione incaricata per far luce sulla sconfitta, lanciando al contempo accuse di tradimento al nuovo sovrano e mostrandosi contrario all'armistizio di Vignale, criticando anche la successiva Pace di Milano, stipulata nell'agosto del 1850 e che Lanza defin\u00ec incostituzionale. Ben presto, la sua propensione al conservatorismo illuminato, lo port\u00f2 sempre pi\u00f9 verso posizioni pi\u00f9 moderate, fino a diventare uno dei padri del centrosinistra, che supportarono la scalata al potere di Massimo D'Azeglio, vedendo in lui una garanzia delle istituzioni parlamentari, allontanandosi al contempo da Valerio, la cui intransigenza ideologica avrebbe, secondo lui, nuociuto al fragile regime costituzionale creatosi in Piemonte.\nSi dimostr\u00f2 poi favorevole al Connubio tra il centrosinistra di Rattazzi e il centrodestra di Cavour, volto a isolare le ali estreme del Parlamento e a consolidare la monarchia costituzionale, appoggiando l'alleanza fra i due \"leader\" politici dalle colonne del suo giornale, \"L'Opinione\". Dopo la nomina di Cavour a Presidente del Consiglio, Lanza fu ricompensato per il suo aiuto venendo eletto, il 13 novembre 1853 vicepresidente della Camera, facendo parte anche delle Commissioni del Bilancio e delle Finanze. In Parlamento sostenne pi\u00f9 volte il governo come nel 1855, quando fu il relatore dell'intervento piemontese nella Guerra di Crimea a fianco di Francia e Inghilterra, rifiutando al contempo l'offerta, fatta da Giacomo Durando durante la cosiddetta Crisi Calabiana, di un posto nel nascente ministero che Vittorio Emanuele II voleva per evitare di avallare le leggi anti-clericali proposte dall'esecutivo. Grazie a questo atto si guadagn\u00f2 la stima di Cavour, che il 31 maggio 1855 lo propose alla guida del ministero della Pubblica Istruzione, che tenne sino al luglio del 1859, reggendo in diverse occasioni, anche l'interim delle Finanze.\nCome ministro dell'Istruzione Lanza pass\u00f2 alla Storia come un abile riformatore, infatti la sua azione di governo avrebbe costituito una solida base da cui si sarebbe mosso in seguito il successore Gabrio Casati. Infatti, il 10 dicembre 1855, il ministro present\u00f2 un progetto di legge che riformava l'istruzione elementare, introducendo il principio di obbligatoriet\u00e0 scolastica e il controllo governativo sulla nomina e il licenziamento dei maestri. Una Commissione parlamentare per\u00f2 elabor\u00f2 un \"controprogetto\", di cui fu relatore Luigi Amedeo Melegari, che eliminava il secondo punto della proposta di Lanza, considerato un'indebita ingerenza dello Stato nell'educazione nazionale, e sosteneva la necessit\u00e0 di una scuola intesa come servizio comunale, ma accettava comunque il principio di obbligatoriet\u00e0 scolastica. Pass\u00f2 invece la legge del 22 giugno 1857 che riordinava il settore amministrativo della pubblica istruzione, nonostante le pressioni contrarie della Chiesa che rivendicava il monopolio dell'educazione, che conferm\u00f2 l'indirizzo laico e liberale del governo.\nTrovandosi a ricoprire la carica di responsabile delle Finanze (fatto per il quale cedette il dicastero dell'Istruzione a Carlo Cadorna) dopo le dimissioni di Rattazzi nel gennaio del 1858, Lanza, per appianare le difficolt\u00e0 finanziarie del bilancio statale, fece approvare un prestito interno di 50 milioni di lire che riscosse l'approvazione dei ceti medi, mentre riusc\u00ec a salvare al contempo la Banca Nazionale degli Stati Sardi, in difficolt\u00e0 per l'eccessiva esposizione verso il Credito Immobiliare (che il ministro dovette liquidare) e per i forti acquisti e le grosse anticipazioni su azioni e obbligazioni ferroviarie, attraverso l'acquisizione statale di alcune linee ferroviarie, all'epoca in mano ai privati, che permise la conversioni tra titoli e azioni del debito pubblico. Inoltre, alla vigilia della Seconda Guerra d'Indipendenza, provvide allo stanziamento dei fondi necessari alla preparazione bellica.\nDimessosi con l'intero esecutivo dopo l'armistizio di Villafranca dell'11 luglio 1859, Lanza non entr\u00f2 nel terzo gabinetto Cavour il 21 gennaio 1860, venendo tuttavia candidato dal conte come Presidente della Camera dei deputati in opposizione a Rattazzi, venendo eletto durante un clima di contestazione verso il Presidente del Consiglio per via della cessione di Nizza e della Savoia alla Francia, attuata con il Trattato di Torino.\nEletto Presidente della Camera il 2 aprile 1860, si mostr\u00f2 ostile alla Spedizione dei Mille, perch\u00e9 temeva che ne potesse nascere una guerra civile tra i volontari garibaldini e l'esercito regolare, ma malgrado questo, in virt\u00f9 della sua carica istituzionale, accolse Vittorio Emanuele II a Napoli al suo ingresso in citt\u00e0 in novembre. Dimessosi dalla carica il 17 dicembre 1860 per consentire il rinnovo del Parlamento con le elezioni dei deputati meridionali, Lanza rientr\u00f2 alla Camera come semplice deputato, militando adesso nelle file della Destra di matrice cavourriana, di cui divenne in seguito uno dei \"leader\" pi\u00f9 influenti. Rimase in carica fino al 7 marzo 1861.\nCarriera politica nel Regno d'Italia.\nDopo la proclamazione del Regno d'Italia il 17 marzo 1861 e la morte di Cavour il 6 giugno dello stesso anno, Lanza mantenne un profilo defilato durante la Giornata d'Aspromonte del 1862, occupandosi soprattutto di questioni finanziarie e amministrative: tra l'altro, nel luglio del 1864, presiedette la commissione d'inchiesta parlamentare che doveva indagare su uno scandalo finanziario legato alla gestione della Societ\u00e0 italiana per le strade ferrate meridionali, in cui emerse che molti deputati, tra cui Pietro Bastogi, ministro delle Finanze dell'ultimo governo Cavour e del Governo Ricasoli I, avevano mercanteggiato il loro voto per la concessione degli appalti ferroviari in cambio di favori clientelari. La commissione concluse i lavori con una dichiarazione di censura nei confronti di Bastogi e degli altri indagati. Il politico italiano ritorn\u00f2 al governo nel settembre successivo, quando Marco Minghetti si dovette dimettere su ordine del re per aver represso nel sangue le proteste popolari dei torinesi, che protestavano per il trasferimento della capitale a Firenze come stabilito dagli accordi della Convenzione di settembre con Napoleone III: al suo posto il re chiam\u00f2 il generale Alfonso La Marmora, che offr\u00ec a Lanza il dicastero dell'interno.\nIn tal veste dovette proporre al Parlamento la legge sul trasferimento di capitale da Torino a Firenze, alla quale si opposero tutti i deputati piemontesi, riuniti nella Associazione liberale Permanente, che aveva come programma la difesa degli interessi piemontesi e la lotta contro ogni esecutivo che avesse abbandonato il progetto per Roma capitale. Su indicazione di Lanza e del guardasigilli Giuseppe Vacca, poi, il Parlamento approv\u00f2, il 20 marzo 1865, il decreto-legge governativo di unificazione amministrativa, che estendeva a tutto il Regno gli istituti amministrativi sabaudi, creando uno Stato fortemente centralizzato su modello francese. Il ministro in seguito cerc\u00f2 di smorzare l'opposizione parlamentare piemontese che ancora protestava per il trasferimento della capitale, incontrandosi con i principali esponenti politici piemontesi e convincendoli a votare un ordine del giorno che tronc\u00f2 le polemiche, ma non mise in conto il risentimento popolare dei torinesi, che riuscirono a sabotare il gran ballo di carnevale indetto dal re, contro cui si rivers\u00f2 il loro astio.\nLanza offr\u00ec le dimissioni, subito respinte, ma dovette mediare tra la corte e il consiglio comunale di Torino per riappacificare Vittorio Emanuele II con la cittadinanza. Dopo essersi dimesso il 25 agosto 1865 dalla carica ministeriale per contrasti personali con Quintino Sella, ministro delle Finanze, il politico italiano fu candidato, nel novembre del 1867, a Presidente della Camera da Luigi Federico Menabrea, nominato nuovo Presidente del Consiglio dal re dopo il siluramento di Rattazzi, colpevole di non aver saputo fermare prontamente la spedizione di Garibaldi conclusasi tragicamente a Mentana, venendo eletto il 16 dicembre 1867 in opposizione a Rattazzi: nel suo discorso di insediamento replic\u00f2 duramente alle dichiarazioni del ministro francese Eug\u00e8ne Rouher, che neg\u00f2 all'Italia il diritto ad avere Roma come capitale. Dimessosi l'8 agosto 1868 per protesta contro la privatizzazione della Reg\u00eca dei tabacchi operata dal ministro delle Finanze, Luigi Guglielmo Cambray-Digny, Giovanni Lanza fu ricandidato per la terza volta alla presidenza dalle forze parlamentari che si erano opposte alla politica economica del ministero, venendo eletto il 18 novembre 1869 al posto del candidato governativo, Adriano Mari. Ci\u00f2 provoc\u00f2 le dimissioni di Menabrea, presentate l'indomani, e il conferimento dell'incarico ministeriale allo stesso Lanza il 14 dicembre successivo.\nNel nuovo governo entrarono personalit\u00e0 di spicco della Destra storica, quasi tutti di origine settentrionale, come Emilio Visconti-Venosta agli Esteri, Quintino Sella alle Finanze, Giuseppe Govone alla Guerra, Guglielmo Acton alla Marina e Cesare Correnti alla Pubblica Istruzione. Il suo programma di governo fu caratterizzato da una politica economica di estrema austerit\u00e0 (definita da Sella \"di economie fino all'osso\" e consistente in tagli ai settori delle forze armate e incremento delle tasse sui generi di consumo, che gravarono sui ceti meno abbienti) per raggiungere il pareggio di bilancio e dalla cessazione delle interferenze di corte nella politica estera e interna, ottenendo infatti dal re il licenziamento del ministro della Real casa Filippo Antonio Gualtiero e il ritiro di Menabrea e Cambrai-Digny dagli incarichi che avevano a corte. In politica estera mantenne una rigorosa neutralit\u00e0 nel conflitto franco-prussiano, malgrado il re cercasse in ogni modo di costringere il governo a schierarsi a fianco della Francia, in quanto egli, con la sua diplomazia parallela, aveva stipulato un accordo segreto con Napoleone III in chiave anti-prussiana, dando la sua parola d'onore.\nDopo un acceso dibattito parlamentare, organizzato dalla Sinistra che nel conflitto vide l'occasione di strappare Roma al pontefice, e il parere contrario del re, che non voleva ulteriori dissensi con il Vaticano, Lanza, dopo la battaglia di Sedan del 2 settembre 1870, che vide la sconfitta e la cattura dell'Imperatore francese, decise per l'intervento armato contro i resti dello Stato Pontificio, previo ultimo accordo diplomatico con Pio IX. Mentre la missione diplomatica, affidata a Gustavo Ponza di San Martino, cercava di ottenere qualche vano risultato, l'esercito italiano, forte di 50.000 uomini al comando del generale Raffaele Cadorna, pass\u00f2 la frontiera e invase i domini del papa, giungendo dinanzi alle porte di Roma il 17 settembre. Dopo un'attesa di tre giorni, Cadorna, attraverso la famosa breccia di Porta Pia, riusc\u00ec a entrare in citt\u00e0 il 20 settembre 1870, ricongiungendo Roma all'Italia. Subito nacquero i dissensi in seno al governo sul modo di trasferimento della capitale e dell'ingresso del sovrano: Sella voleva che Vittorio Emanuele vi entrasse immediatamente, il Presidente del Consiglio invece voleva prima la stabilizzazione dei rapporti diplomatici con il papa.\nDopo il plebiscito del 2 ottobre che sanc\u00ec l'unione di Roma e del Lazio con il Regno d'Italia, il 20 novembre 1870 ci furono le elezioni politiche generali, per consentire agli abitanti delle nuove province di votare i propri rappresentanti in Parlamento: il voto port\u00f2 in Parlamento 184 nuovi deputati, senza particolari distinzioni ideologiche, fatto che port\u00f2 alla nascita del trasformismo. Il 9 dicembre Lanza present\u00f2 alla Camera tre disegni di legge, riguardanti l'accettazione del plebiscito romano, il trasferimento della capitale a Roma e la regolamentazione dei rapporti tra Stato e Chiesa. In particolare quest'ultima proposta legislativa, nota anche come legge delle Guarentigie, scaten\u00f2 le violente proteste della Sinistra radicale e anticlericale, che dar\u00e0 battaglia parlamentare durissima: infatti il test\u00f2 venne approvato solo il 13 maggio 1871 e avrebbe regolato i rapporti con la Santa Sede fino ai Patti Lateranensi del 1929. Il progetto per il trasferimento della capitale fu approvato nell'estate e Roma divenne capitale ufficialmente il 1\u00ba luglio 1871, con l'entrata trionfale del re e del governo: Vittorio Emanuele II pose la sua residenza ufficiale al Quirinale, precedentemente residenza papale, il governo ebbe la sua sede a Palazzo Chigi, la Camera dei deputati fu alloggiata a Montecitorio e il Senato a Palazzo Madama.\nInsignito nell'ottobre del 1870 del Collare dell'Annunziata, la pi\u00f9 alta onorificenza sabauda, che lo rendeva \"cugino\" del re, Lanza cominci\u00f2 nei mesi seguenti ad arrancare nell'azione di governo, anche per le divisioni interne nel partito di Destra di cui faceva parte. La causa furono i provvedimenti economici del governo, presentati da Sella, che vennero abbondantemente ridimensionati da una commissione parlamentare presieduta da Marco Minghetti. Poi avvenne l'incidente riguardante la costruzione dell'Arsenale militare marittimo di Taranto, per il quale i rappresentanti meridionali ottennero il raddoppio della cifra stanziata dal governo (sei milioni di lire). Lanza e Sella offrirono le dimissioni, che furono rifiutate per permettere il varo della legge sulle corporazioni religiose e la liquidazione dell'asse ecclesiastico romano, avvenuto il 27 maggio 1873. Nel giugno successivo mor\u00ec Rattazzi, grande rivale di Lanza, fatto che consent\u00ec a parte della Destra facente capo a Minghetti, la quale temeva un ritorno al potere del capo della Sinistra, a far cadere il governo il 25 giugno 1873 su un voto contrario dell'ordine del giorno che prevedeva la discussione dei provvedimenti finanziari dell'esecutivo. Rassegnate le dimissioni, Lanza si adoper\u00f2 poi per favorire la nascita del Governo Minghetti II, uscendo dall'agone politico con una fama di uomo onesto e perbene.\nUltimi anni e morte.\nDopo la \"Rivoluzione parlamentare\" del 18 marzo 1876, che vide cadere il gabinetto Minghetti e salire alla Presidenza del Consiglio il nuovo capo della Sinistra, Agostino Depretis, Lanza decise di dedicarsi soprattutto a incarichi amministrativi nella natia Casale Monferrato, impegnandosi per il divieto della diffusione delle risaie e la salute pubblica. Dal 1878 fu anche presidente dell'Associazione Costituzionale, nata con lo scopo di difendere le istituzioni statutarie; la sua ultima apparizione in Parlamento avvenne nel 1882, durante la discussione della nuova legge amministrativa e comunale. Giovanni Lanza mor\u00ec infine a Roma il 9 marzo 1882, in una modesta stanza dell'albergo \"New York\", a 72 anni: al viceparroco di San Lorenzo in Lucina, che lo sollecitava a ritrattare in punto di morte le offese contro la Chiesa, il morituro non rispose nemmeno.\nLa salma di Lanza fu sepolta nel cimitero della sua cittadina natale di Casale Monferrato.\nOnorificenze.\nAlla memoria.\nDiverse citt\u00e0 italiane hanno dedicato vie al suo nome; tra queste Roma, Milano, Torino, Firenze, oltre alla natia Casale Monferrato. Nei giardini pubblici della stessa Casale \u00e8, inoltre, presente una sua statua in bronzo, opera dello scultore Odoardo Tabacchi, inaugurata il 23 ottobre 1887."}
{"id": "43004", "revid": "125943352", "url": "https://it.wikipedia.org/wiki?curid=43004", "title": "Ennio Morricone", "text": "Studi\u00f2 al Conservatorio di Santa Cecilia, a Roma, dove si diplom\u00f2 prima in tromba e poi in composizione, sotto la guida del compositore Goffredo Petrassi; ha scritto le musiche per pi\u00f9 di 500 film e serie TV, oltre che opere di musica contemporanea. La sua carriera include un'ampia gamma di generi compositivi, che fanno di lui uno dei pi\u00f9 importanti, prolifici e influenti compositori cinematografici di tutti i tempi. Le musiche di Morricone sono state usate in pi\u00f9 di 60 film vincitori di premi. Come giovane arrangiatore della RCA, ha contribuito anche a formare il \"sound\" degli anni sessanta italiani, confezionando brani come \"Sapore di sale\", \"Il mondo\", \"Se telefonando\", e i successi di Edoardo Vianello, Dino, Gianni Meccia e soprattutto Gianni Morandi.\nA partire dal 1946 ha composto pi\u00f9 di cento brani classici, ma ci\u00f2 che ha dato la fama mondiale a Morricone come compositore sono state le musiche prodotte per il genere del western all'italiana, che lo hanno portato a collaborare con registi come Sergio Leone, Duccio Tessari, Franco Giraldi, Giulio Petroni, Sergio Sollima e Sergio Corbucci, con titoli come la \"Trilogia del dollaro\", \"Una pistola per Ringo\", \"La resa dei conti\", \"Il grande silenzio\", \"Il mercenario,\" \"Il mio nome \u00e8 Nessuno\" e la \"Trilogia del tempo\".\nDagli anni settanta Morricone diventa un nome di rilievo anche nel cinema hollywoodiano, componendo musiche per registi americani come John Carpenter, Brian De Palma, Barry Levinson, Mike Nichols, Terrence Malick, Oliver Stone, Roman Pola\u0144ski e Quentin Tarantino. Morricone ha scritto le musiche per numerose pellicole candidate all'Academy Award come \"I giorni del cielo\", \"Mission\" e \"The Untouchables - Gli intoccabili\".\nNel 2007 ha ricevuto il premio Oscar onorario alla carriera \u00abper i suoi contributi magnifici all'arte della musica da film\u00bb dopo essere stato candidato per cinque volte tra il 1979 e il 2001 senza aver mai ricevuto il premio. Il 28 febbraio 2016 ottiene il suo secondo Oscar per le partiture del film di Quentin Tarantino \"The Hateful Eight\", per il quale si \u00e8 aggiudicato anche il Golden Globe.\nMorricone ha vinto anche tre Grammy Awards, tre Golden Globe, sei BAFTA, dieci David di Donatello, undici Nastri d'argento, due European Film Awards, un Leone d'oro alla carriera e un Polar Music Prize. Ha venduto inoltre pi\u00f9 di 70 milioni di dischi.\nEra Accademico Effettivo dell'Accademia Nazionale di Santa Cecilia e socio dell'associazione Nuova Consonanza impegnata in Italia nella diffusione e produzione di musica contemporanea. Il 26 febbraio 2016 gli \u00e8 stata attribuita la stella numero 2574 nella celebre Hollywood Walk of Fame. Il 27 dicembre 2017 ha ricevuto l'onorificenza di Cavaliere di Gran Croce dell'Ordine al merito della Repubblica Italiana, il secondo grado in ordine d'importanza.\nBiografia.\nGli inizi.\nNasce a Roma da una famiglia proveniente da Arpino, in provincia di Frosinone, da Mario Morricone (1903-1974) e Libera Ridolfi (1905-1994). Aveva tre sorelle: Adriana, Maria e Franca. Il padre era un trombettista che lavor\u00f2 con diverse orchestre, mentre la madre aveva una piccola industria tessile.\nIl giovane Ennio si appassiona alla musica ascoltando compositori antichi (come Giovanni Pierluigi da Palestrina, Claudio Monteverdi e Girolamo Frescobaldi) e moderni (come Gian Francesco Malipiero, Goffredo Petrassi ed Igor Stravinskij) e decide cos\u00ec di studiare musica al Conservatorio di Santa Cecilia, dove si diploma in tromba (votazione 7 e mezzo/10) con Reginaldo Caffarelli (Sutri, 1891 - Roma, 1960) l'11 ottobre del 1946, in strumentazione per banda (votazione 9 e mezzo/10) con Antonio D'Elia (Mirabella Eclano, 1897 - Roma, 1958) nel 1952, e in composizione (votazione: 9,75/10) con il professor Goffredo Petrassi, conseguito il 6 luglio 1954. In seguito completa la sua formazione studiando anche musica corale e direzione di coro.\nConseguito il diploma incomincia a suonare come trombettista in varie orchestre romane, creandosi una rete di conoscenze nel mondo dello spettacolo. Nel 1960 comincia a scrivere musiche per film, e nel contempo lavora come arrangiatore di musica leggera per orchestre e per la casa discografica RCA Italiana, il cui direttore artistico Vincenzo Micocci gli commissiona gli arrangiamenti di brani di artisti italiani, che diventeranno quasi tutti grandi successi, lavorando inoltre con musicisti come Paul Anka, Chet Baker e Mina, ma non tralasciando per questo la composizione della musica classica.\nNel 1956 si sposa con Maria Travia e dal matrimonio nascono quattro figli: Marco; Alessandra; Andrea, musicista; e Giovanni, regista e sceneggiatore. Nel 1958 viene assunto come assistente musicale dalla Rai, ma si dimette il primo giorno di lavoro, non appena apprende che gli sar\u00e0 preclusa ogni possibilit\u00e0 di carriera e che, per volont\u00e0 del direttore generale Filiberto Guala, le musiche da lui composte, in quanto dipendente dell'ente radiotelevisivo pubblico, non saranno trasmesse.\nNel 1961 \u00e8 il pi\u00f9 giovane dei maestri a dirigere l'orchestra del Giugno della Canzone Napoletana.\nNel 1962 arrangia il primo successo di Edoardo Vianello, il 45 giri \"Pinne fucile ed occhiali/Guarda come dondolo\", al quale seguiranno \"Abbronzatissima\" e \"O mio Signore\" (1963), \"Hully gully in 10/Sul cucuzzolo\" (1964). Nel 1963 arrangia \"Sapore di sale\" di Gino Paoli. Nel 1966, insieme con Ghigo De Chiara e Maurizio Costanzo (autori del testo) compone e arrangia \"Se telefonando\", uno dei pi\u00f9 celebri successi della carriera di Mina.\nDal 1964 entra a far parte del Gruppo di Improvvisazione Nuova Consonanza, un gruppo di compositori fondato qualche anno prima da Franco Evangelisti, con cui Morricone suon\u00f2 e registr\u00f2 album fino al 1980. L'ensemble, che si occupava principalmente di musica d'avanguardia e di improvvisazione libera, si proponeva di ricercare nuovi metodi musicali nel campo dell'improvvisazione.\nLa collaborazione con Sergio Leone.\nMorricone e il regista Sergio Leone erano compagni di classe alle scuole elementari e nel 1964 cominciarono a collaborare. Nello stesso periodo Morricone cominci\u00f2 a collaborare anche con Bernardo Bertolucci. La prima colonna sonora che scrisse per Leone fu per il film \"Per un pugno di dollari\", nel 1964, proseguendo per tutta la serie successiva di spaghetti-western diretti dal regista romano: \"Per qualche dollaro in pi\u00f9\", \"Il buono, il brutto, il cattivo\", \"C'era una volta il West\" (1\u00a0260\u00a0000 copie vendute in Francia), \"Gi\u00f9 la testa\". Il sodalizio dur\u00f2 fino all'ultimo film di Leone, il gangster-movie \"C'era una volta in America.\" Questa collaborazione gli permise di comporre alcune tra le sue musiche pi\u00f9 apprezzate, contribuendo notevolmente al successo dei film di Leone.\nTuttavia, per quanto siano le pi\u00f9 note e imitate, le colonne sonore scritte per Leone rappresentano solo una parte della vena creativa del compositore, il quale si \u00e8 cimentato praticamente con tutti i generi cinematografici: dalla fantascienza al thriller, dal film erotico alla commedia di costume, per finire con il melodramma e i film storici. In tal senso, estremamente variegate e spesso curiose le sue collaborazioni con i molti registi italiani e internazionali come Carlo Verdone, John Carpenter e Bernardo Bertolucci.\nLe amicizie con Eva Fischer e Bruno Nicolai.\nFino all'inizio degli anni sessanta Morricone vive, con la moglie Maria e i figli, nel popolare rione romano di Trastevere. Sopra al suo appartamento viveva la pittrice Eva Fischer, importante figura femminile dell'arte romana dal dopoguerra. Con lei vi fu un intenso scambio culturale, culminato nel 1992 con la pubblicazione dell'album CD \"A Eva Fischer Pittore\" annesso a un libro con le riproduzioni delle opere pittoriche della Fischer ispirate alla musica dell'amico Ennio.\nEnnio Morricone incontra Bruno Nicolai al conservatorio di Santa Cecilia; entrambi sono allievi di Goffredo Petrassi. Tra i due nasce un lungo rapporto di amicizia e una collaborazione professionale che dura negli anni. Nicolai collabora a diverse partiture cinematografiche di Morricone come \"Metti, una sera a cena\", alcune delle quali firmate a quattro mani. Non \u00e8 certo chi dei due abbia ideato, nel corso delle molteplici collaborazioni, certe soluzioni stilistiche negli arrangiamenti entrate a far parte successivamente dello stile di entrambi i musicisti. Di certo il 33 giri CAM SAG 9032, colonna sonora del film \"Quando le donne avevano la coda\" riporta Musiche di Ennio Morricone dirette da Bruno Nicolai, Coro I Cantori Moderni di Alessandroni, successo discografico e di botteghino. Di grande rilevanza sono comunque a questo proposito i commenti musicali dei due film di Alberto De Martino O.K. Connery e Dalle Ardenne all'inferno, entrambi del 1967.\nI primi riconoscimenti ufficiali e la consacrazione.\nVinse il suo primo Nastro d'argento nel 1965 per il film \"Per un pugno di dollari\" di Sergio Leone e il successivo nel 1970 (anno in cui intraprese l'insegnamento compositivo presso il Conservatorio Licinio Refice di Frosinone, alla cui nascita aveva attivamente contribuito) grazie alle musiche di \"Metti, una sera a cena\" e il terzo solamente un anno dopo per \"Sacco e Vanzetti\".\nLa prima candidatura per un Premio Oscar arriv\u00f2 nel 1979 per la colonna sonora di \"I giorni del cielo (Days of Heaven)\", al quale seguirono nel 1986 quella per \"Mission (The Mission)\", che vincer\u00e0 comunque il BAFTA (The British Academy of Film &amp; Television Arts) e il Golden Globe, poi nel 1987 per \"The Untouchables - Gli intoccabili\", che vincer\u00e0 il Nastro d'argento, il BAFTA, il Golden Globe e il Grammy Award, per \"Bugsy\" nel 1992 e nel 2001 per \"Mal\u00e8na\". Nel 1984 vinse un altro BAFTA per la colonna sonora di \"C'era una volta in America\", l'ultimo film di Sergio Leone.\nI Premi Oscar.\nIl 25 febbraio 2007, dopo cinque candidature non premiate, gli venne conferito, accompagnato da una \"standing ovation\" tributatagli dalla platea, il Premio Oscar alla carriera, \u00abper i suoi magnifici e multiformi contributi nell'arte della musica per film.\u00bb\nA consegnargli il premio \u00e8 l'attore Clint Eastwood, icona dei film western di Sergio Leone.\nIn corrispondenza a questo evento fu pubblicato un album-tributo la cui realizzazione era cominciata gi\u00e0 nel 2006 dalla Sony BMG: nel disco, intitolato \"We All Love Ennio Morricone\", i maggiori successi di Morricone interpretati da noti musicisti: Metallica, C\u00e9line Dion, Andrea Bocelli, Bruce Springsteen, Roger Waters e molti altri. C\u00e9line Dion, come omaggio al compositore, durante la premiazione dell'Oscar ha cantato il brano \"I Knew I Loved You\", contenuto nel CD e ispirato al tema del film \"C'era una volta in America\".\nIl 28 febbraio 2016 ottiene per la prima volta il riconoscimento nella categoria \"Migliore colonna sonora\" grazie alla musica composta per\u00a0\"The Hateful Eight\", film di Quentin Tarantino.\nAltri premi.\nNel 1994 \u00e8 il primo compositore non americano a ricevere il premio alla carriera dalla SPFM - Society for Preservation of Film Music. Nel 1995 riceve il Leone d'oro alla carriera nel corso della 52\u00aa Mostra del cinema di Venezia (primo e, finora, unico compositore ad aver ricevuto tale riconoscimento) e il premio \"Rota\", istituito dalle \"Edizioni CAM\" e dal pi\u00f9 importante periodico di spettacolo americano, \"Variety\", ai quali vanno aggiunti altri, numerosissimi, premi onorari.\nNel 2010 \u00e8 il primo italiano a ricevere il Polar Music Prize dall'Accademia Reale svedese di musica, assieme alla cantante islandese Bj\u00f6rk, con la seguente motivazione:\nNel 2010 gli viene anche conferita a Taormina la corona d'alloro honoris causa Europclub Regione Siciliana, consegnata dal Segretario Generale di Noi in Europa Europclub Avv. Enzo Ocera.\nNel 2012 gli \u00e8 stato conferito a Roma il prestigioso \"Premio Aquila D'Oro\", per la sezione \"Musica\", con la seguente motivazione: \"Per aver saputo coniugare e diffondere due particolari linguaggi, quello della musica e quello del cinema, facendoli fondere e vivere nella loro completezza, primeggiando come artista in maniera assoluta a livello mondiale, portando cos\u00ec il nome dell'Italia a levature culturali uniche ed inarrivabili\".\nIl 25 marzo 2017, nella sua residenza romana, gli \u00e8 stato conferito il Premio San Zosimo I Romano Pontefice, fondato da Stefano Cropanese.\nL'11 gennaio 2020 gli \u00e8 stato assegnato in Senato un premio alla carriera \"per aver saputo raccontare con la sua musica storie di valore universale che, dal grande cinema alla televisione, dalla direzione d'orchestra alla composizione, hanno saputo incantare intere generazioni, divenendo testimonianza vivente del genio ed eccellenza italiana nel mondo\".\nI tributi e le \"imitazioni\".\nLe musiche di Ennio Morricone sono state pi\u00f9 volte riprese da altri artisti, che ne hanno creato numerose \"cover\" in varie occasioni: Hugo Montenegro con una sua versione del tema principale di \"Il buono, il brutto, il cattivo\" raggiunse la vetta delle classifiche tanto in Gran Bretagna quanto negli USA nel 1968, e John Zorn registr\u00f2 un intero album di musica di Morricone a met\u00e0 degli anni ottanta. Anche Mike Patton sia con i Mr. Bungle sia con i Fant\u00f4mas ha in varie occasioni ripreso le musiche di Ennio Morricone, tra cui \"Indagine su un cittadino al di sopra di ogni sospetto\" presente nell'album \"The Director's Cut\" dei Fant\u00f4mas, \"Metti, una sera a cena\", \"Citt\u00e0 violenta\", \"Muscoli di velluto\" eseguite durante i concerti dai Mr. Bungle. Ha inoltre pubblicato nel 2005, tramite la sua etichetta Ipecac Recordings, una raccolta di brani di Ennio Morricone dal titolo \"Crime and Dissonance\". Da segnalare, inoltre, la citazione del tema di \"Il buono, il brutto, il cattivo\" nel singolo \"Clint Eastwood\" nel 2001. Clint Bajakian ha ripreso le melodie west di Morricone nella realizzazione della colonna sonora del videogioco western Outlaws (1997).\nI Metallica, band metal statunitense, usano il brano \"L'estasi dell'oro\" \"(The ecstasy of gold\"), come introduzione per i loro concerti dal 1983, e hanno registrato una cover metal del brano inserita nell'album-tributo \"We All Love Ennio Morricone\".\nAnche l'Orchestra Sinfonica di San Francisco ha eseguito questo brano nell'album \"Metallica's Symphonic Rock album\". I Ramones hanno usato la colonna sonora di \"Il buono, il brutto, il cattivo\" come introduzione per i loro concerti. La colonna sonora del film \"Per un pugno di dollari\" \u00e8 stata anche usata come introduzione nei concerti del gruppo dei The Mars Volta. I Muse adottano il brano \"Man With a Harmonica\", tratto da C'era una volta il West come introduzione a Knights of Cydonia, durante le esecuzioni dal vivo. Il pezzo \u00e8 eseguito con armonica a bocca dal bassista Chris Wolstenholme.\nBruce Springsteen ha eseguito spesso \"Badlands\", facendola precedere dalla colonna sonora di \"C'era una volta il west\" suonata dal pianista della E Street Band, Roy Bittan. La stessa colonna sonora apriva il concerto di San Siro del 2003 (The rising tour), sul cui sottofondo entrava la Band.\nQuentin Tarantino in \"\" e \"Bastardi senza gloria\" cita volutamente le musiche di Morricone realizzate per Sergio Leone e per i Fratelli Taviani (\"Allonsanf\u00e0n\") cos\u00ec come Gore Verbinski in \"Pirati dei Caraibi - Ai confini del mondo\", sempre riferite ai suoi temi western.\nA partire dal 2009 il Bif&amp;st di Bari assegna un Premio intitolato a Ennio Morricone per il \"miglior compositore delle musiche\" tra i film del festival.\nDirettore d'orchestra.\nIl 22 agosto del 1999 al Meeting di Rimini ha diretto: \"Omaggio a Ennio Morricone. Musiche per il cinema dirette dall'Autore\" un Concerto suonato dall'Orchestra Internazionale d'Italia insieme con il Coro Kodaly (Maestro del Coro Arped Joob, Dulce Pontes, Sonia Sigurt\u00e0, Gilda Butt\u00e0). Il concerto fu organizzato in collaborazione con la Sagra Musicale Malatestiana e Club Santa Chiara.\nNell'estate del 2006 Morricone viene invitato a dirigere alcune delle sue pi\u00f9 conosciute colonne sonore con l'Orchestra filarmonica del Teatro alla Scala di Milano in una tourn\u00e9e che oltre all'Arena di Verona tocca anche altri importanti teatri e arene, tra cui il teatro greco-romano di Taormina. Per la prima volta il maestro dirige l'Orchestra e il Coro della Scala nell'esecuzione delle sue pi\u00f9 celebri colonne sonore.\nDal 2001 il maestro Ennio Morricone esegue le sue musiche in concerto in collaborazione con l'Orchestra Roma Sinfonietta e il soprano Susanna Rigacci. \nNel 2011, in occasione della festa del primo maggio e del centocinquantesimo anniversario dell'Unit\u00e0 d'Italia, ha composto e diretto, con la collaborazione dell'Orchestra Roma Sinfonietta e con l'accompagnamento del Nuovo Coro Lirico Sinfonico Romano, in concerto in Piazza San Giovanni a Roma, l'\"Elegia per l'Italia\". La composizione \u00e8 il risultato del connubio fra opere musicali che hanno accompagnato il risorgimento italiano: tra queste risaltano il \"Va, pensiero\", tratto dal \"Nabucco\" verdiano, e l'Inno Nazionale di Goffredo Mameli. Il maestro Morricone, prima di esibirsi, ha tenuto a precisare che il \"Va, pensiero\", rappresentando un'opera caratterizzante l'iter unitario italiano, non pu\u00f2 essere oggetto d'indebite appropriazioni, appartenendo al popolo italiano tutto. \u00c8 evidente il riferimento alla Lega Nord che si \u00e8 servita dell'opera per contrapporla all'Inno di Mameli. L'\"Elegia per l'Italia\", inoltre, vanta la collaborazione dell'attore e doppiatore italiano Mariano Rigillo, il quale ha interpretato un testo di Giovanni Fontana, appositamente scritto per l'occasione. Sempre nel 2011 scrive la presentazione al cd \"Free emotion\" (ed. Videoradio - Rai Trade) con musiche originali del compositore italiano Andrea Ferrante.\nIl 19 maggio 2014 annuncia di essere costretto a sospendere l'attivit\u00e0 direttoriale a causa di un'ernia del disco.\nIl 10 giugno 2015 ha diretto la \"Missa Papae Francisci\" (\"Messa di papa Francesco\"), sua composizione dedicata al pontefice italo-argentino.\nAltre collaborazioni.\nNel 1987 ha collaborato con i Pet Shop Boys nel brano \"It Couldn't Happen Here\", incluso nel loro album Actually. Il brano poi divenne la colonna sonora portante dell'omonimo film-documentario uscito nel 1988.\nScacchi.\n\u00c8 stato un abile giocatore di scacchi, praticando competizioni a livello agonistico. Ha iniziato all'et\u00e0 di diciotto anni come autodidatta. Ha esordito nel 1964 a Roma nella prima manifestazione internazionale organizzata da Alvise Zichichi. Ha detenuto la seconda categoria nazionale. In carriera ha incontrato diversi campioni, sia in simultanea sia in partite semilampo. Nel novembre 2000 ha costretto alla patta Boris Vasil'evi\u010d Spasskij, in una simultanea.\nHa musicato l'inno delle Olimpiadi degli scacchi del 2006.\nPolitica.\nIl 14 ottobre 2007 ha partecipato alle primarie del Partito Democratico come candidato in una lista a sostegno di Walter Veltroni, risultando eletto all'Assemblea costituente del partito. Nel suo impegno politico ha anche preso a cuore le sorti dell'insegnamento della musica nelle scuole, scagliandosi spesso contro le mancate riforme delle metodologie e l'inadeguatezza delle strutture scolastiche.\nLa morte.\nMuore all'alba del 6 luglio 2020 all'et\u00e0 di 91 anni presso il Campus Bio-Medico di Roma, dove era stato ricoverato in seguito a una caduta con conseguente rottura del femore; le esequie si sono celebrate in forma privata nella cappella dell'ospedale, come voluto da lui stesso e attualmente riposa nella tomba di un parente nel cimitero Laurentino.\nPubblicazioni postume.\nIl 6 novembre 2020, a 4 mesi dalla morte di Ennio Morricone, CAM Sugar e Decca pubblicano \"Morricone Segreto\", la prima raccolta postuma di Morricone contenente brani estratti da sue colonne sonore meno note, risalenti agli anni 60, 70 e 80. Quattro giorno dopo, il 10 novembre 2020, per festeggiare quello che sarebbe stato il novantaduesimo compleanno di Ennio Morricone, CAM Sugar e Decca pubblicano sul canale YouTube ufficiale del compositore il documentario del disco \"Morricone Segreto -\" \"Celebrating Ennio Morricone: The Secrets Behind His Genius\", in cui il figlio Marco Morricone e alcuni degli storici collaboratori di Ennio (Edda Dell'Orso, Enrico Pieranunzi, Giorgio Carnini, Bruno Battisti D'Amario, Gianni Oddi) si incontrano al Forum Music Village, lo studio di registrazione fondato nel 1970 dallo stesso Morricone, per ascoltare il nuovo album e ricordare il maestro. Sia l'album che il documentario sono stati realizzati con l'approvazione e la partecipazione degli eredi Morricone.\nFilmografia.\nAlla vicenda umana e artistica di Ennio Morricone \u00e8 dedicato il documentario, ideato da Giuseppe Tornatore, \"Ennio\" (2021)."}
{"id": "43005", "revid": "767487", "url": "https://it.wikipedia.org/wiki?curid=43005", "title": "The World - Shijie", "text": "The World - Shijie \u00e8 un film del 2004 diretto da Jia Zhangke.\nIl film \u00e8 stato girato attorno al parco a tema esistente a Pechino che ricrea vari monumenti e ambientazioni in scala ridotta di varie parti del mondo. Il film \u00e8 il primo del regista ad ottenere l'approvazione ufficiale da parte del governo cinese. Inoltre, \u00e8 stato il primo dei suoi film che \u00e8 stato girato fuori dalla sua Provincia del Shanxi.\n\u00c8 stato presentato in concorso alla 61\u00aa Mostra internazionale d'arte cinematografica di Venezia.\nTrama.\nDai piccoli villaggi al nord della Cina alle metropoli, il viaggio di alcuni danzatori che intrecciano una storia d'amore nel \"World Park\" di Pechino, dove sono riprodotti i maggiori monumenti del mondo. Il film riflette un intreccio di passioni e speranze."}
{"id": "43011", "revid": "438678", "url": "https://it.wikipedia.org/wiki?curid=43011", "title": "Il castello errante di Howl", "text": " \u00e8 un film d'animazione del 2004 scritto e diretto da Hayao Miyazaki, prodotto dallo Studio Ghibli e tratto dal romanzo omonimo del 1986 di Diana Wynne Jones.\nIl film presenta molte delle caratteristiche tipiche delle opere di Miyazaki: ha come protagonista una ragazza forte e carismatica, c'\u00e8 un conflitto militare combattuto attraverso mezzi volanti, esiste la magia, e l'ambientazione ricorda l'Europa degli inizi del Novecento.\nIl film \u00e8 stato presentato in concorso alla 61\u00aa Mostra internazionale d'arte cinematografica di Venezia, conquistando il Premio Osella per il migliore contributo tecnico. \u00c8 uscito nelle sale italiane l'anno successivo, il 9 settembre 2005, in concomitanza con la 62\u00aa Mostra internazionale d'arte cinematografica di Venezia durante la quale Miyazaki \u00e8 stato premiato con il Leone d'oro alla carriera, facendo cos\u00ec di Miyazaki l'unico regista di film d'animazione a conquistare sia l'Oscar sia il Leone d'oro.\nTrama.\nSophie \u00e8 una ragazza di 18 anni semplice e appassionata del suo lavoro presso il negozio di cappelli lasciatole dal padre defunto. Un giorno, mentre va in panetteria a trovare la sorella minore Lettie, viene importunata da due gendarmi presenti in citt\u00e0 per l'imminente guerra, ma viene salvata da un avvenente ragazzo. Costui \u00e8 il misterioso mago Howl, il quale prova subito simpatia per la ragazza. Tornata in negozio, Sophie riceve una visita della Strega delle Lande Desolate a causa delle attenzioni ricevute dal mago: la strega da tempo ricerca il cuore di Howl per averlo tutto per s\u00e9, e scaglia una maledizione sulla ragazza, trasformandola in un'anziana donna e impedendole di rivelare la verit\u00e0 sulla propria condizione.\nNon potendo nascondere il suo nuovo aspetto, Sophie scappa via e si incammina verso le Lande Desolate. Mentre cerca un bastone che possa aiutarla a scalare le montagne, trova in una siepe uno spaventapasseri animato dalla testa di rapa. Chiede allora a \"Testa di Rapa\", il nome che d\u00e0 allo strano essere, un rifugio per la notte, e lui la conduce alla dimora del mago Howl: un castello in grado di spostarsi da un posto all'altro. L\u00ec Sophie incontra il demone del fuoco Calcifer che alimenta il castello e si accorge della maledizione di Sophie. I due stringono un patto: nel momento in cui lei scioglier\u00e0 la maledizione che lo lega al castello e a Howl, lui scioglier\u00e0 la maledizione che la rende una donna anziana.\nLa mattina successiva Sophie scopre che Markl, il giovane apprendista di Howl, usa una porta magica per visitare quattro luoghi diversi dove Howl \u00e8 conosciuto con varie identit\u00e0; il primo luogo sono le Lande Desolate, il secondo la capitale, e il terzo una cittadina marittima, lontana dalla guerra, dove Howl vive sotto lo pseudonimo di Jenkins ed \u00e8 conosciuto come \"il mago Pendragon\". Sophie si presenta a Markl e Howl come la donna delle pulizie del castello, assunta da Calcifer, ma Howl capisce subito che la donna \u00e8 in realt\u00e0 la giovane incontrata il giorno prima. In breve tempo Sophie si adatta alla vita del castello e scopre che Howl e Calcifer sono legati da un patto che li lega indissolubilmente: se uno muore, morir\u00e0 anche l'altro.\nPian piano Sophie lega sempre di pi\u00f9 con la sua nuova famiglia, a cui si aggiunge anche Testa di Rapa. Un giorno il re convoca Howl per combattere in guerra, e Sophie scopre che l'uso delle molteplici identit\u00e0 ha proprio lo scopo di non essere obbligato a obbedire alla corona. Tuttavia, Howl teme Madame Suliman, maga di corte e sua ex mentore, e chiede a Sophie di andare a parlarle al suo posto, presentandosi come la madre di Pendragon e dichiarando quanto codardo sia il figlio, per convincere il re a non farlo andare in guerra.\nA palazzo, Sophie rincontra il cagnolino Heen e la Strega delle Lande Desolate, che, dopo essere stata allontanata cinquant'anni prima, cerca di riconquistare il patrocinio della casa reale. Invece di accoglierla, la maga Suliman punisce la strega scaricando tutta la sua potenza su di lei e facendole assumere la sua vera forma: un'innocua vecchietta, con pochi ricordi delle sue azioni passate, tra cui l'ossessione per il cuore di Howl. Suliman poi spiega a Sophie che Howl incontrer\u00e0 la stessa sorte se non contribuir\u00e0 alla guerra. Sophie, prendendo le difese di Howl, protesta con veemenza, indebolendo l'incantesimo della strega grazie all'amore nelle sue parole e tornando giovane per qualche istante. Suliman, comprendendo i sentimenti di Sophie, si rende conto che proprio lei \u00e8 il punto debole di Howl, che proprio in quel momento, sotto i panni del re, arriva per salvarla, ma la sua copertura salta quando il vero re entra nella sala. Suliman cerca quindi di intrappolare Howl, ma lui e Sophie riescono a fuggire insieme alla Strega delle Lande Desolate, ormai inerme, e al cane Heen. Un anello magico che Howl consegna a Sophie le permette di arrivare da Calcifer, mentre lui distrae gli inseguitori. Le identit\u00e0 di Jenkins e Pendragon non sono pi\u00f9 sicure, ma grazie alla magia di Howl i soldati inviati a irrompere nelle due case trovano solo ruderi.\nSophie scopre che Howl si trasforma in un uccello capace di interferire nello svolgimento della guerra, ma ad ogni trasformazione diventa per lui pi\u00f9 difficile tornare alla forma umana. Howl inoltre, per una maggiore copertura apporta delle modifiche al castello, creando un \"trasloco magico\" che cambia due delle uscite della porta magica: una nuova uscita corrisponde alla casa di Sophie, mentre un'altra alla residenza d'infanzia di Howl, un dono che fa alla ragazza: un'abitazione in montagna che sorge su un lago e circondata da campi in fiore. Girando estasiata per il meraviglioso prato regalatole, la ragazza cambia continuamente aspetto, da vecchia a giovane e viceversa, fino a che non si stabilizza temporaneamente su un aspetto giovane con i capelli color argento. Mentre passeggiano per il giardino, una nave bombardiere vola sopra la casa di Howl e lui, inorridito dalla quantit\u00e0 di bombe al suo interno, ne provoca il malfunzionamento. Tuttavia i sottoposti di Suliman attaccano i due e Howl \u00e8 costretto a nascondere Sophie nel castello, mentre lui torna a combattere.\nSophie capisce che in lei sono sempre pi\u00f9 forti due sentimenti: il primo \u00e8 il terrore che Howl stia cominciando a perdere inesorabilmente la propria umanit\u00e0, il secondo \u00e8 l'amore che da tempo prova per il mago, ma che continua a rifiutarsi di mostrare a causa della propria maledizione.\nQualche giorno dopo la madre di Sophie visita la casa della figlia e la riconosce nonostante il suo aspetto anziano: la madre \u00e8 contenta di vedere la figlia, ma minacciata da Suliman \u00e8 costretta a lasciarle una borsa contenente un \"insetto spione\" e un sigaro. La Strega delle Lande Desolate scopre l'insetto e lo distrugge dandolo in pasto a Calcifer, ma a causa di ci\u00f2 quest'ultimo si ammala e diventa incapace di proteggere il castello. Quando Markl apre le finestre per arieggiare la stanza in cui la Strega delle Lande Desolate ha fumato il sigaro, la copertura rischia di saltare di nuovo.\nProprio in quel momento la citt\u00e0 subisce un bombardamento a tappeto da aerei nemici, mentre gli emissari di Suliman invadono il negozio di fiori, che prima del \"trasloco\" era il negozio di cappelli. Arrivato appena in tempo per proteggere la casa dai bombardamenti, Howl guarisce Calcifer, ripristinando le difese della casa, e riparte confidando a Sophie di non voler pi\u00f9 scappare, perch\u00e9 adesso ha trovato qualcuno da proteggere, cio\u00e8 lei. Sophie per\u00f2 non vuole che Howl combatta, quindi convince Calcifer ad andare in aiuto di Howl abbandonando il focolare e distruggendo cos\u00ec il castello, la cui integrit\u00e0 dipendeva interamente dalla presenza del demone al suo interno. Distrutto tutto, Calcifer riprende possesso del vecchio posto e, grazie alla treccia di capelli che gli dona Sophie, recupera le forze perse e crea una versione pi\u00f9 piccola del castello errante.\nLa Strega delle Lande Desolate intuisce che il cuore di Howl \u00e8 custodito dalle fiamme di Calcifer e lo afferra. Prendendo il cuore di Howl, la strega prende anche Calcifer, il quale rischia di ucciderla col calore che genera, ma l'anziana non vuole lasciarlo. Per salvarla dalla combustione, Sophie butta addosso alla strega e a Calcifer dell'acqua. Con Calcifer quasi estinto, ci\u00f2 che resta del castello si rompe in due parti, una in cui si trovano Sophie e Heen, che cadono all'interno di un dirupo, un'altra in cui si trovano Markl e la Strega, con l'ormai debole Calcifer ancora nelle sue mani.\nIn fondo al dirupo Sophie \u00e8 sopravvissuta, ma cade nella disperazione. Mentre singhiozza, l'anello che le aveva dato Howl emana una luce che indica la porta magica del castello, caduta assieme a lei. La ragazza cammina attraverso di essa con Heen: i due si ritrovano nel passato di Howl. Sophie vede la casa d'infanzia di Howl e il momento in cui Howl e Calcifer, all'epoca una stella cadente, avevano stipulato il loro contratto. Improvvisamente Sophie viene risucchiata nel tempo presente, ma prima di partire riesce a urlare ai due chi \u00e8 e che, se la aspetteranno, in futuro arriver\u00e0 ad aiutarli.\nTornata nel presente, la ragazza trova Howl, ormai perso nella forma di uccello. Ringraziandolo con un bacio gli chiede di portarla da Calcifer. Quando raggiungono gli altri Howl diventa di nuovo umano e Sophie supplica la strega di restituire il cuore, che la ragazza, con l'accordo di Calcifer, mette di nuovo nel petto di Howl. Calcifer torna cos\u00ec nella sua forma originale e vola via, ma la magia cos\u00ec si dissolve e i resti del castello scivolano gi\u00f9 per il pendio della montagna. Solo il sacrificio di Testa di Rapa, che frena la caduta della struttura, evita la tragedia. Grata per il suo coraggio, Sophie gli d\u00e0 un bacio, restituendogli le originali apparenze del principe Justin, che era stato maledetto da una strega fino a che non avesse ricevuto un bacio dal suo vero amore.\nOrmai Sophie \u00e8 tornata al suo aspetto giovanile, ma coi capelli argentati, e Howl recupera le forze grazie al suo cuore. Il principe Justin accetta che Sophie sia innamorata di Howl e torna nel suo regno per concludere la guerra; anche Suliman, che spia il gruppo utilizzando il cane Heen, decide di porre fine ai combattimenti. Calcifer invece, rendendosi conto che non pu\u00f2 sopportare di lasciare i suoi amici, torna da loro.\nMentre gli aerei bombardieri tornano indietro perch\u00e9 la guerra \u00e8 finita, gli innamorati Howl e Sophie vivono in armonia insieme agli altri in un nuovo castello errante in volo, alimentato da Calcifer di sua spontanea volont\u00e0.\nPersonaggi.\nRagazza diciottenne che viene trasformata in vecchietta dalla Strega delle Lande Desolate. Si innamora di Howl, ricambiata.\nMago che abita in un castello magico che si muove per le Lande Desolate apparentemente senza meta. In realt\u00e0 Howl \u00e8 alla ricerca proprio di Sophie, l'unica in grado di sciogliere il terribile incantesimo che lo tiene legato a Calcifer.\nVecchia strega che grazie alla sua magia riesce ad apparire molto pi\u00f9 giovane di quello che \u00e8. Innamorata di Howl e gelosa di Sophie, la trasforma in una vecchia con un maleficio tanto potente che neppure lei \u00e8 in grado di sciogliere.\nDemone del fuoco che in cambio del cuore di Howl ha accettato di diventare suo schiavo. Usa il plurale maiestatico ed \u00e8 rappresentato come un personaggio buffo e divertente.\nBambino allievo di Howl.\nAntica maestra di Howl e maga di corte.\nCane della maga Suliman, che accompagna Sophie al castello reale.\nIl suo vero nome \u00e8 Justin ed \u00e8 il principe del regno vicino, trasformato in spaventapasseri da un maleficio; solo il bacio della ragazza amata pu\u00f2 spezzare la maledizione. \u00c8 chiaramente ispirato allo \"Spauracchio\", simbolo del 22\u00ba Gruppo Autonomo Caccia Terrestre.\nMadre di Sophie, compare solamente in due scene; all'inizio del film, quando Sophie \u00e8 stata appena trasformata in vecchietta, e quando, con la scusa di dire alla figlia che si \u00e8 appena risposata, si introduce nel castello di Howl.\nProduzione.\nNel settembre del 2001 lo Studio Ghibli rese pubblica la notizia della produzione di due film: \"La ricompensa del gatto\" e un adattamento del romanzo della scrittrice inglese Diana Wynne Jones \"Il castello errante di Howl\".\nQuest'ultimo progetto venne avviato da Miyazaki che, secondo alcune fonti, trov\u00f2 l'ispirazione in una visita al mercato di Natale di Strasburgo. Egli rielabor\u00f2 lo scritto della Jones, adattandolo come sceneggiatura, e poi decise di affidare la regia a un suo amico della Toei Animation, Mamoru Hosoda. Quest'ultimo per\u00f2 non venne visto di buon occhio dai capi dello Studio Ghibli, che alla fine gli impedirono di girare il lungometraggio. Il lavoro rimase fermo fino al febbraio del 2003, quando Miyazaki prese l'iniziativa di ricoprire anche il ruolo di regista.\nIl processo di lavorazione del film richiese molto tempo. Il cineasta giapponese trov\u00f2 forti ispirazioni per la costruzione del maniero di Howl nei lavori futuristi di Albert Robida, mentre per l'ambientazione nell'architettura degli edifici storici di Colmar e di Riquewihr, nell'Alsazia. In un'intervista afferm\u00f2 inoltre che un forte impatto per la creazione de \"Il castello errante di Howl\" gli venne dato anche dalla Guerra in Iraq, evento che lo turb\u00f2 profondamente.\nL'animazione fu realizzata grazie alla fusione fra tecniche digitali e analogiche: la CGI per animare il castello utilizz\u00f2 circa 1'400 disegni (finiti il 16 gennaio 2004) fatti a mano e colorati con l'acrilico, trasportati al PC tramite uno scanner e poi montati su un modello tridimensionale. Il 25 giugno vennero effettuati i preparativi per l'animazione e il controllo completo venne completato il giorno successivo.\nAmbientazione.\nGli avvenimenti si svolgono in una nazione vagamente mitteleuropea di fantasia che pu\u00f2 ricordare l'Alsazia, l'Austria o la zona dell'Istria negli anni precedenti alla prima guerra mondiale, nonch\u00e9 le montagne delle Alpi. Alcuni edifici delle citt\u00e0 ricordano quelli della citt\u00e0 alsaziana di Colmar, che Miyazaki ha riconosciuto come una fonte di ispirazione per l'ambientazione del film, altri la Vienna di epoca imperiale.\nL'ambientazione tra il tardo Ottocento e il primo Novecento e la presenza di automobili e macchine da guerra con una tecnologia ibrida da quella dell'epoca e quella fantascientifica collocano l'opera anche nel filone steampunk.\nColonna sonora.\nLa colonna sonora del film venne composta e arrangiata da Joe Hisaishi che aveva gi\u00e0 lavorato in altri film di Miyazaki.\nDistribuzione.\nLa premi\u00e8re mondiale del film avvenne il 5 settembre 2004 alla Mostra internazionale d'arte cinematografica di Venezia, mentre la proiezione nelle sale cinematografiche giapponesi inizi\u00f2 il successivo 20 novembre.\nLa distribuzione italiana venne curata dalla Lucky Red, alla prima esperienza con un film Studio Ghibli; l'azienda affid\u00f2 la localizzazione del film a Gualtiero Cannarsi in veste di adattatore e direttore del doppiaggio, e successivamente gli conferm\u00f2 questi ruoli anche per tutti gli altri film della casa di produzione giapponese fino al 2016. Il doppiaggio in lingua inglese, come da consuetudine per un film Studio Ghibli, fu eseguito dai Pixar Animation Studios sotto la supervisione del regista Pete Docter.\nEdizioni home video.\nDVD.\nIl DVD de \"Il castello errante di Howl\" \u00e8 stato messo in commercio in Italia il 22 febbraio 2006 in due versioni, una standard disco singolo e una denominata \"Special Edition\" a disco doppio.\nBlu-ray Disc.\nIl 26 settembre 2011 il film \u00e8 stato pubblicato in Blu-ray Disc.\nAccoglienza.\nIncassi.\nIl film \u00e8 stato un successo al box office, incassando nel solo Giappone la cifra di 190 milioni di dollari e raggiungendo un incasso mondiale di $235'184'110, diventando cos\u00ec, insieme a \"La citt\u00e0 incantata\", uno dei film dello Studio Ghibli di maggior successo.\nCritica.\n\"Il castello errante di Howl\" ha ricevuto critiche e recensioni molto positive. La rivista \"Empire\" l'ha collocato alla posizione numero 230 della classifica dei 500 migliori film della storia del cinema. Sul sito Rotten Tomatoes ha ottenuto l'86% di \"freschezza\" su un totale di 147 valutazioni, mentre nel sito Metacritic \u00e8 valutato con un punteggio di 80/100 basato su 40 recensioni di critici specializzati. Su Internet Movie Database il film ha una media voto pari a 8.2.\nAnche in Italia il film \u00e8 stato accolto molto positivamente sia dalla critica specializzata che dal pubblico.\nRiconoscimenti.\nIl film ottiene diverse candidature ai premi cinematografici pi\u00f9 importanti, fra cui quella ai Premi Oscar 2006 come Miglior film d'animazione. Il film non vinse il Leone d'oro, per cui era in concorso nel 2004, ma l'anno successivo il regista Hayao Miyazaki venne comunque premiato con un Leone d'oro alla carriera."}
{"id": "43014", "revid": "287204", "url": "https://it.wikipedia.org/wiki?curid=43014", "title": "La fiera della vanit\u00e0 (disambigua)", "text": ""}
{"id": "43015", "revid": "1632387", "url": "https://it.wikipedia.org/wiki?curid=43015", "title": "Inferno - Canto secondo", "text": "Il secondo canto dell'\"Inferno\" di Dante Alighieri funge da proemio della cantica, e si svolge dentro la selva; siamo alla sera dell'8 aprile 1300 (Venerd\u00ec Santo), o secondo altri commentatori del 25 marzo 1300 (anniversario dell'Incarnazione di Ges\u00f9 Cristo).\nAnalisi del canto.\nPerplessit\u00e0 e timori di Dante - vv. 1-42.\nDante, dopo aver trascorso una notte e un giorno tra la selva e il pendio del colle, verso sera inizia il suo viaggio nell'oltretomba. Sulla terra tutti riposano, solo Dante si appresta ad intraprendere un viaggio duro (\"la guerra\") e forse superiore alle sue forze: si tratta infatti di un viaggio \"s\u00ec del cammino\" quindi fisico, ma anche \"de la pietade\" cio\u00e8 spirituale (tutta la \"Divina Commedia\" viene infatti indicata come un percorso di conversione, attraverso l'espiazione graduale del peccato nell'Inferno, la purificazione nel Purgatorio e la beatificazione nel Paradiso). Il tutto verr\u00e0 raccontato dalla \"mente che non erra\", cio\u00e8 dalla memoria che si ricorda bene quello che ha visto.\nIl secondo canto \u00e8 il proemio alla cantica infernale e per questo Dante invoca le Muse per aiutarlo nel duro compito di riferire proprio senza \"errori\" tutto quello che \u00e8 stato visto: qui si vedr\u00e0 la nobilt\u00e0 del suo ingegno di poeta e di uomo.\nQuesta riflessione sulla grandezza della sua mente provoca in Dante una riflessione sulla sua virt\u00f9: egli chiede al maestro di guardare \"s'ell'\u00e8 possente\", cio\u00e8 all'altezza, prima di partire per \"l'alto passo\" (il difficile viaggio, pi\u00f9 adatto al senso del canto piuttosto che riferito al difficile compito di riportare per iscritto quello che ha visto).\nAltri hanno avuto esperienza, ancora vivi (mortali), nel regno dell'oltretomba:\nDante dunque non si reputa degno di tale compito (n\u00e9 se stesso n\u00e9 nessun altro), perch\u00e9 teme che (sul testo la costruzione di \"temo\" \u00e8 alla latina con la negazione come \"timeo ne\") se venisse l'impresa sarebbe \"folle\": e arriva anche a spronare Virgilio di essere \"savio\" e capire. Cos\u00ec, \"in quell'oscura costa\" Dante diviene come colui che \"disvuol ci\u00f2 che volle\", perch\u00e9 nuovi pensieri gli hanno fatto cambiare idea e ora distoglie il pensiero dal cominciare l'impresa: quindi pensando e valutando le proprie forze Dante si pente della sua affrettata accettazione (\"cotanto tosta\").\nConforto di Virgilio e soccorso delle tre donne - vv. 43-126.\nVirgilio non fa tardare la sua risposta: (parafrasi) \"Se ho ben capito le tue parole, la tua anima \u00e8 ora offesa da vilt\u00e0, la quale spesso ingombra gli uomini allontanandoli dalle imprese \"onrate\" (degne di onore), come quando una bestia si impaurisce per qualcosa che invece \u00e8 solo ombra. Perch\u00e9 tu ti sollevi da questo timore ti spiegher\u00f2 perch\u00e9 venni da te e intesi la prima volta che mi preoccupai per te\".\nInizia quindi la spiegazione di quello che \u00e8 successo a Virgilio mentre Dante era smarrito nella selva, con un'analessi a pi\u00f9 voci contemporanea agli avvenimenti del Canto I.\nVirgilio si trovava \"tra color che son sospesi\" (nel Limbo) quando venne chiamato da una donna \"beata e bella\", che gli fece provare il desiderio spontaneo di essere comandato, di obbedirle. Virgilio non lo dice subito ma \u00e8 la figura angelicata di Beatrice, tra i protagonisti assoluti del poema, che fa il suo ingresso, indiretto, in questa cantica.\nElla aveva gli occhi pi\u00f9 lucenti di una stella e cominci\u00f2 a rivolgersi a lui \"soave e piana\" con angelica voce: (parafrasi) \"Oh anima cortese (gentile, onesta) mantovana, la cui fama ancora \u00e8 viva nel mondo e durer\u00e0 fin quando dura esso, \"quanto il mondo lontana\", (\"captatio benevolentiae\"), il mio amico (Dante), disinteressato (\"e non de la ventura\", verso dall'interpretazione ambigua, in genere parafrasato come una nota all'amore divino e spirituale che lega i due), \u00e8 impedito nel cammino nella \"diserta piaggia\" (la selva), tanto che \u00e8 gi\u00e0 tornato indietro per paura, e temo che si sia gi\u00e0 smarrito se mi sono alzata a soccorrerlo troppo tardi, dopo che ho udito quello che mi hanno detto di lui in cielo... Ora vai, e con la tua bella arte retorica (la \"parola ornata\") e con ci\u00f2 che serva a farlo salvare (\"campare\") aiutalo, cos\u00ec che io abbia consolazione. Chi ti fa andare sono io, Beatrice, e vengo dal luogo dove voglio tornare, da dove mi mosse l'amore (termine volutamente ambiguo: amore per Dante? o spirito di carit\u00e0 generico? o Dio stesso?) che mi fa parlare; quando torner\u00f2 davanti al mio Signore con lui mi loder\u00f2 spesso di te.\"\nVirgilio risponde entusiasta a quella che chiama \"donna di sola virt\u00f9\", per la cui virt\u00f9 la specie umana oltrepassa fino al cielo con il cerchio minore (quello della Luna, a voler significare che la gente supera le cose terrene), dicendole che \u00e8 cos\u00ec felice del suo ordine che non vede l'ora di ubbidire, basta che lei gli dica il suo desiderio (\"talento\"); chiede anche quale sia la ragione per la quale ella non ha temuto di scendere al centro dell'universo, dove presto lei vuole tornare (la Terra era il centro dell'universo nel sistema tolemaico e per i padri della Chiesa al centro della terra si estendeva l'Inferno che era il punto pi\u00f9 lontano da Dio).\nBeatrice allora risponde brevemente che non teme l'Inferno, perch\u00e9 non \u00e8 cosa che per lei faccia male, quale creatura divina, non avendo effetto su di lei le fiamme di quello \"'ncendio\". C'\u00e8 una Donna in paradiso (probabilmente la Madonna) che si dispiace per l'impedimento dove lei sta mandando Virgilio e che con la sua misericordia \"spezza\" il severo giudizio divino; questa chiese a Lucia di proteggere quel suo fedele (nel \"Convivio\" III 9, 15-16 Dante racconta di aver avuto una grave malattia agli occhi e che richiese l'aiuto della protettrice degli occhi). Allora Lucia and\u00f2 da Beatrice, seduta accanto a Rachele e le parl\u00f2 (si noti come le parole di Lucia sono riportate da Beatrice attraverso il racconto di Virgilio, attraverso la narrazione di Dante): (parafrasi) \"Beatrice, lode vera di Dio, perch\u00e9 non soccorri colui che t'am\u00f2 tanto e che per te \"usc\u00ec de la volgare schiera?\" (di nuovo il tema dell'amore spirituale che innalza gli uomini) Non senti il dolore del suo pianto, non vedi come egli combatte la morte sul fiume dove il mare non prevale? (metafora forse dei \"gorghi\" dell'esistenza)\". Beatrice continua a spiegare come si sia affrettata scendendo dal suo \"beato scanno\" nella fiducia dell'onesta loquela di Virgilio, che onora lui e chi lo ode.\nFinito di riportare il discorso di Beatrice, Virgilio prosegue: egli si era sentito lacrimare gli occhi dopo il soave discorso di Beatrice e venne subito da Dante, come ella aveva voluto; lo tolse di davanti a quella bestia (la lupa), che gli aveva impedito la via breve per scendere al monte. Inizia poi a spronare Dante chiedendogli cosa ci sia, perch\u00e9 (ripetuto due volte) egli si attarda; perch\u00e9 ha tanta vilt\u00e0 nel cuore senza ardire n\u00e9 franchezza, quando tre \"donne benedette\" si curano di lui nella \"corte\" celeste e quando il bel ragionamento che Virgilio gli ha detto finora prometta tanto bene?\nAnche il viaggio di Dante risponde ad un disegno provvidenziale, come quelli di Enea e di San Paolo. Essendo voluto da Dio, non \u00e8 solo conquista personale e personale elezione, ma si configura anche nei suoi aspetti generali come il viaggio dell'intera umanit\u00e0 per ritrovare pace e giustizia.\nLe tre donne rappresentano probabilmente tre momenti della Grazia: la \"Grazia preveniente\" (la Vergine), la \"Grazia illuminante\" (santa Lucia) e la \"Grazia operante\" (Beatrice).\nRitrovata sicurezza di Dante - vv. 127-142.\nRinfrancato da queste parole, Dante si rianima, come quei fiori che piegati dalla brina notturna si drizzano forti sullo stelo quando il sole li scalda. Senza alcuna esitazione, ringrazia Beatrice (\"pietosa\") e Virgilio (\"cortese\") e si dichiara pronto a seguirlo nel suo difficile cammino, come aveva gi\u00e0 deciso alla prima: i loro due voleri ora sono uno solo, cio\u00e8 Dante concorda con Virgilio, suo duca (che lo precede nell'andare), signore (che prende le decisioni, comanda) e maestro (che spiega e risolve i dubbi).\nAllora Dante parte ed entra per un sentiero \"alto e silvestro\", cio\u00e8 arduo e selvaggio."}
{"id": "43017", "revid": "1305772", "url": "https://it.wikipedia.org/wiki?curid=43017", "title": "Inferno - Canto quarto", "text": "Il canto quarto dell'\"Inferno\" di Dante Alighieri si svolge nel primo cerchio, ovvero il Limbo dove si trovano i virtuosi non battezzati; siamo nella notte tra l'8 e il 9 aprile 1300 (Sabato Santo), o secondo altri commentatori tra il 25 e il 26 marzo 1300.\nAnalisi del canto.\nIl Limbo - versi 1 - 63.\nDopo lo svenimento di Dante causato da un fulmine vermiglio davanti all'Acheronte, il poeta si sveglia a inizio del nuovo canto al rumore del tuono sovrannaturalmente portato dall'altra parte del fiume: con quest'evento prodigioso egli supera l'ostacolo della condizione di Caronte di non far salire \"mai\" anima viva sulla sua barca.\nDante si sente confortato, si guarda attorno, e si accorge di essere sulla nuova sponda degli \"infiniti guai\", cio\u00e8 dei lamenti eterni. L'aria era o\"scura, profonda\" e \"nebulosa\", quindi per quanto egli cercasse di scorgere con gli occhi non poteva vedere niente in particolare: \u00e8 l'oscurit\u00e0 dell'Inferno, dove il sole non batte mai. Virgilio infatti chiama quel luogo il \"cieco mondo\", e si appresta a iniziare il viaggio lui per primo e Dante dietro.\nVirgilio per\u00f2 \u00e8 \"tutto smorto\" e Dante, preoccupato per questo colorito, ne chiede la ragione: Virgilio spiega che ci\u00f2 \u00e8 dovuto alla sua \"angoscia\" (intesa come \"tristezza\"), di dover entrare nell'Inferno, e in particolare, nonostante non lo specifichi, nel Limbo, il luogo della sua pena.\nI due entrano cos\u00ec nel primo cerchio e Dante registra subito un dato auditivo: non sente pianti ma solo sospiri, che fanno \"tremare\" l'aria \"etterna\" (molte volte si insiste sull'eternit\u00e0 in questa prima parte dell'inferno), per via del dolore che non \u00e8 provocato da pene fisiche (martiri), in quelle schiere \"d'infanti e di femmine e di viri\".\n\u00c8 il Limbo, dal latino \"limbus\" \"orlo\", dove sono tenuti coloro che non ebbero peccati, se non quello originale di non essere stati battezzati: vi si trovano quindi i bambini nati morti, le persone rette nate prima della venuta di Cristo e quelle che per varie ragioni non ebbero modo di conoscere il suo messaggio (Dante nominer\u00e0 anche tre musulmani); inoltre vi erano tenuti gli ebrei nell'attesa della venuta di Cristo, i quali furono liberati da Ges\u00f9 durante la sua discesa agli Inferi. \nQuindi, in contrasto alla dottrina dei Padri della Chiesa, in particolare di San Tommaso d'Aquino, che affermava che nel limbo risiedessero solo i bambini morti senza battesimo, Dante racconta che nel limbo vi erano tutte le persone rette, ma non battezzate.\nVirgilio inizia allora a spiegare che l\u00ec si trovano coloro che non peccarono ma, per quanti meriti (\"mercedi\") avessero, essi non ebbero battesimo verso la \"porta della fede\": Virgilio stesso \u00e8 tra questi e si sente \"perduto\" come gli altri perch\u00e9 \"sanza speme vivemo in disio\", cio\u00e8 deve vivere senza la speranza di vedere Dio, in un continuo desiderio e rimpianto.\nDante \u00e8 toccato da questa confessione e chiede a Virgilio se di l\u00ec sia mai uscito qualcuno per i suoi meriti e collocato tra i beati; Virgilio allora racconta come, quand'era da poco in quello stato, vide venire Cristo (mai nominato nell'Inferno e qui citato come \"un possente, / con segno di vittoria coronato, / alto fattore, / nemico di tutti i mali\"), che port\u00f2 via gli ebrei dell'Antico Testamento, in particolare tutti coloro che si affidarono nelle mani di Dio (Abramo, No\u00e8, Mos\u00e8... etc). Tale episodio viene preso dal Vangelo di Nicodemo.\nVirgilio elenca:\nEssi, spiega Virgilio, furono i primi uomini ad essere salvati.\nI grandi poeti antichi - vv. 64 - 105.\nMentre i due poeti parlando attraversano \"la selva\", intesa come selva di spiriti spiega Dante, egli nota un fuoco che vinceva la tenebra, illuminando quel cerchio, cos\u00ec che egli pu\u00f2 gi\u00e0 intravedere l'\"orrevol\" (onorevole, degna di onori) gente che vi era sistemata: nelle prossime terzine la parola \"onore\" con i suoi derivati ricorrer\u00e0 ben otto volte, ed \u00e8 il concetto chiave della descrizione.\nDante chiede a Virgilio, anima che onora \"scienza e arte\", chi siano coloro separati dal resto del cerchio per \"cotanta onranza\", ed egli risponde che sono quelli cui \"l'onorata nominanza\", cio\u00e8 il nome degno di gloria in vita, ha acquistato in cielo una tale grazia da privilegiarli anche qui.\nUna voce si leva quindi: \"Onorate l'altissimo poeta; / l'ombra sua torna, ch'era dipartita\"; parole riferite a Virgilio e pronunciate da una delle quattro ombre che Dante vede venire incontro a loro, dalle sembianze n\u00e9 tristi n\u00e9 liete e questo non perch\u00e9 non soffrano anch'essi del vano desiderio di vedere Dio, ma perch\u00e9, essendo appunto privilegiati, non manifestano la loro sofferenza. Virgilio fa le presentazioni prima che si avvicinino: il primo, con la spada in mano \u00e8 Omero \"poeta sovrano\" (e poeta epico, per questo la spada; ma Dante non aveva mai letto le sue opere e lo conosceva solo tramite accenni di poeti latini), segue Orazio \"satiro\" (dei \"Sermones\" e delle \"Epistole\"), Ovidio e Lucano (questi ultimi due citatissimi nella \"Comed\u00eca\" dantesca, soprattutto all'Inferno). Virgilio spiega che sono tutti poeti per questo lo hanno lodato a \"voce sola\", cio\u00e8 in coro.\nDante si unisce a questa schiera guidata da \"quel segnor de l'altissimo canto\" (inteso in senso tecnico, come stile poetico tragico, quindi Omero, o forse Virgilio stesso) dopo esser stato salutato e accolto tra loro con il sorriso di Virgilio; essi lo accettano nella loro schiera, che per Dante fu il pi\u00f9 grande onore, d'essere il sesto in una compagnia cos\u00ec importante. Dante quindi riconosce la sua diretta discendenza dai classici, ma, senza usare modestia, che lui vedeva come qualit\u00e0 degli uomini \"modesti\" cio\u00e8 mediocri, con piacere si inserisce in quella compagnia.\nIl gruppo va quindi verso la luce, \"parlando cose che 'l tacere \u00e8 bello\" quanto fu bello chiacchierare laggi\u00f9: Dante non si dilunga raccontandoci la conversazione.\nIl castello degli spiriti magni - vv. 106 - 151.\nEssi arrivano cos\u00ec ai piedi di \"un nobile castello\", con sette cerchie di mura e un fossato con un \"bel fiumicello\"; essi lo attraversano camminandoci sopra come su \"terra dura\", poi attraversano sette porte fino a un prato con una fresca vegetazione: sull'interpretazione di questi numeri simbolici si \u00e8 scritto molto senza trovare per\u00f2 un'insindacabile soluzione. Simile ai Campi elisi virgiliani, molto probabilmente il castello rappresenta la nobilt\u00e0 umana, basata sulle quattro virt\u00f9 morali (prudenza, giustizia, fortezza e temperanza) unite alle tre virt\u00f9 intellettuali (intelligenza, scienza e sapienza); sono escluse le virt\u00f9 teologali, le uniche che mancarono a queste anime; oppure le sette cinte/porte sono le arti liberali e il castello rappresenta la scienza; o ancora il castello della filosofia con le sue sette ramificazioni. Per quanto riguarda il fiumicello esso sarebbe un ostacolo alla nobilt\u00e0, passato con facilit\u00e0 dai poeti, che potrebbe rappresentare i beni terreni o la vanit\u00e0 o altro. La luce stessa attorno al castello \u00e8 un simbolo di conoscenza.\nIl castello \u00e8 circondato da sette mura, \"sette volte cerchiato d'alte mura\". Il numero sette ha due interpretazioni simboliche differenti. La prima \u00e8 riferita alle sette virt\u00f9 del buon cristiano: prudenza, giustizia, fortezza, temperanza (virt\u00f9 anche del buon cittadino), fede, speranza e carit\u00e0 (virt\u00f9 teologali). La seconda \u00e8 riferita alle materie che si studiavano all'epoca: grammatica, dialettica, retorica (chiamate anche \"trivio\"), musica, aritmetica, geometria e astronomia (dette \"quadrivio\").\nNel castello sono ospitate persone che esprimono autorit\u00e0, che hanno occhi \"tardi e gravi\", cio\u00e8 lenti e dignitosi, che parlano raramente e quando lo fanno hanno voci soavi. Dante e gli altri allora escono e salgono su un monticello verdeggiante dal quale fosse possibile vedere tutti gli abitanti del castello. Inizia poi l'elencazione degli \"spiriti magni\".\nPrima Dante elenca alcuni troiani, dai quali discesero i romani, popolo privilegiato da Dio perch\u00e9 fondatore di Roma che sar\u00e0 il \"caput mundi\" tramite il papato. Essi sono:\nPoi due vergini guerriere virgiliane:\nContinuando con la storia romana, mitologica o reale, ci sono:\nIsolato, perch\u00e9 di una civilt\u00e0 diversa, sta il grande comandante musulmano:\nDopo i nobili secondo alcuni critici \"di azione\" si passa ai nobili \"di pensiero\", ovvero i filosofi:\nSeguono un naturalista:\nPoi di nuovo poeti e scrittori:\nMatematici e astronomi:\nMedici:\nInfine il commentatore di Aristotele:\nDante chiude dicendo che non pu\u00f2 ritrarre tutti (ha gi\u00e0 impiegato nove terzine per l'elenco), perch\u00e9 lo incalza il \"lungo tema\", cio\u00e8 il lungo viaggio da narrare, che spesso gli far\u00e0 trascurare alcune delle cose \"accadute\". La compagnie dei sei quindi si divide in due: Dante e Virgilio si allontanano \"per altra via\", fuori dalla quiete dell'\"aere che trema\" (per i sospiri, come detto a inizio di canto) e fuori dalla luce."}
{"id": "43018", "revid": "111710341", "url": "https://it.wikipedia.org/wiki?curid=43018", "title": "Anni 220 a.C.", "text": ""}
{"id": "43019", "revid": "1632387", "url": "https://it.wikipedia.org/wiki?curid=43019", "title": "Inferno - Canto quinto", "text": "Il canto quinto dell'\"Inferno\" di Dante Alighieri si svolge nel secondo cerchio, dove sono puniti i lussuriosi; siamo nella notte tra l'8 e il 9 aprile 1300 (Sabato Santo), o secondo altri commentatori tra il 25 e il 26 marzo 1300.\nAnalisi del canto.\nIl canto si presenta unitario e compatto, nello sviluppo completo del proprio argomento: descrive infatti il secondo cerchio infernale, quello dei lussuriosi, dal momento in cui Dante e Virgilio vi scendono fino al loro congedo dal mondo di queste anime. \nIl secondo cerchio, Minosse - versi 1-24.\nDante e Virgilio giungono nel secondo cerchio, pi\u00f9 stretto (dopotutto l'Inferno \u00e8 come un imbuto con cerchi concentrici), ma molto pi\u00f9 doloroso, tanto che i dannati sono spinti a guaire, che \u00e8 verso bestiale gi\u00e0 citato per gli ignavi (III v.22).\nQui sta Minosse \"orribilmente\" e ringhia di rabbia: egli \u00e8 il giudice infernale (da Omero in poi), che giudica i dannati che gli si parano davanti, attorcigliando la sua coda attorno al corpo tante volte quanti sono i cerchi che i dannati dovranno scendere per ricevere la loro punizione (\u00e8 ambiguo se la coda sia lunga da essere attorcigliata in tanti giri quanti il \"cerchio\" o se sia corta quindi piegata pi\u00f9 volte). Quando i dannati gli si parano davanti infatti confessano tutte le loro colpe, spinti da una forza divina, e Minosse decide, quale gran \" conoscitor de le peccata\".\nMinosse, scorgendo Dante, interrompe il suo compito e gli rivolge un avvertimento, mettendolo in guardia dal fatto che sia facile entrare nell'Inferno, di diffidare da chi lo guida (un dannato, ovvero Virgilio) e che non lo inganni l'ampiezza della porta infernale (come a voler dire che entrarvi \u00e8 facile, ma uscirne no). Virgilio allora prende subito la parola e, come aveva gi\u00e0 fatto con Caronte, lo ammonisce a non ostacolare un viaggio voluto dal Cielo, usando le stesse identiche parole: \"Vuolsi cos\u00ec col\u00e0 dove si puote / ci\u00f2 che si vuole e pi\u00f9 non dimandare\".\nMinosse, sebbene sia descritto con i tratti grotteschi di un mostro, ha nelle sue parole un atteggiamento regale e solenne. Mentre infatti, alle dure parole di Virgilio, Dante aveva dedicato una terzina per descrivere la reazione di Caronte, Minosse sparisce di scena senza alcun cenno: egli \u00e8 considerato come un puro servitore della volont\u00e0 divina. \nI lussuriosi - vv. 25-72.\nOltrepassato Minosse, Dante si trova per la prima volta a contatto con dei veri dannati puniti nel loro cerchio:\nIn questo luogo buio, dove riecheggiano i pianti, si sente \"muggire\" il vento come quando in mare scatta una bufera, per via dei venti contrari che si incrociano; ma questa tempesta infernale non si arresta mai e trascina gli spiriti con la sua violenza, in particolare quando essi arrivano davanti al bordo del baratro infernale, la \"ruina\". Davanti a quel precipizio aumentano \"le strida, il compianto, il lamento\" e le bestemmie. Cosa sia di preciso questa ruina non \u00e8 chiaro, se la spaccatura dalla quale esce la tempesta o una di quelle frane prodotte dal terremoto dopo la morte di Cristo (cfr. Inf. XII, 32 e Inf. XXIII, 137), o forse il luogo dove i dannati devono discendere per la prima volta nel cerchio dopo la condanna di Minosse.\nDante in questo caso capisce al volo chi siano i dannati qui puniti: \"i peccator carnali / che la ragion sommettono al talento\", cio\u00e8 i lussuriosi che hanno fatto prevalere l'istinto sulla ragione.\nSeguono due similitudini legate al mondo degli uccelli: gli spiriti (che sono trascinati dal vento \"di qua, di l\u00e0, di gi\u00f9, di s\u00f9\" e che spererebbero almeno in un'attenuazione della pena). Alcuni di questi sembrano gli stormi disordinati, ma compatti, quando, all'arrivo del freddo, sono in partenza per la migrazione invernale; altri come le gru che volano in fila. Dante chiede spiegazione a Virgilio.\nEgli lo accontenta e inizia ad elencare le anime di coloro che hanno la particolarit\u00e0 di essere tutti morti per amore:\nDopo aver sentito parlare di queste anime, di antiche eroine e cavalieri (in senso lato, secondo l'accezione medievale, come personaggi mitici e importanti in genere), Dante \u00e8 al colmo della \"pietas\" e ne resta quasi smarrito.\nPaolo e Francesca - vv 73-142.\nL'attenzione di Dante viene attirata da due anime che si muovono in fila, ma che, al contrario delle altre, sono affiancate l'una all'altra e sembrano legg\u00e8re nel vento, quindi chiede a Virgilio di poter parlare con loro: questi acconsente e consiglia Dante di chieder loro di fermarsi quando il vento le porter\u00e0 pi\u00f9 vicino.\nDante allora si rivolge a loro: \"\"O anime affannate, / venite a noi parlar, s'altri \"(cio\u00e8 Dio)\" nol niega!\"\". Allora esse uscirono dalla schiera dei morti per amore (dov'era Didone) come le colombe che si alzano insieme per volare al nido.\nLe anime giungono cos\u00ec dal cielo infernale, grazie alla richiesta pietosa del Poeta. Parla la donna: (parafrasi) \"Oh persona gentile e buona che visiti nell'oscuro inferno le anime di noi che tingemmo la terra di rosso sangue, se Dio fosse nostro amico, noi lo pregheremmo raccomandandoti a lui, perch\u00e9 hai avuto piet\u00e0 di noi peccatori perversi. Dicci cosa vuoi sapere e noi parleremo con te, finch\u00e9 il vento ci permette di riposare. La citt\u00e0 dove nacqui si trova dove il Po trova la pace, sfociando nel mare coi suoi affluenti (Ravenna). L'amore che attecchisce velocemente nei cuori gentili fece invaghire lui (Paolo) della mia bella presenza, che oggi non ho pi\u00f9; il modo mi offende ancora\" (verso ambiguo: Francesca intendeva che \u00e8 ancora soggiogata dall'intensit\u00e0 (dal \"modo\") dell'amore di Paolo, oppure che il modo in cui le fu tolta la sua bella persona (cio\u00e8 il suo corpo) la urta ancora, alludendo all'omicidio? Per parallelismo con la terzina successiva in genere si preferisce la prima interpretazione): \"Amor, che a nullo amato amar perdona, / mi prese del costui piacer s\u00ec forte...\". Dunque, l'amore non esonera nessuna persona amata dall'amare a sua volta. Dante qui richiama esplicitamente la teologia cristiana secondo la quale tutto l'amore che ciascuno dona agli altri, torner\u00e0 indietro parimenti, anche se non nello stesso tempo o forma. Ma il poeta in realt\u00e0 non poteva trascurare il fatto che l'amore pu\u00f2 anche non essere corrisposto. A tal proposito uno studioso ha recentemente azzardato un'altra e pi\u00f9 plausibile interpretazione di questo verso: \"Amor che\" (non) \"perdona a nullo\" (di) \"amar\" (chi \u00e8) \"amato\"; ossia \"l'amore che vieta, che non consente a nessuno di amare chi ha gi\u00e0 un vincolo d'amore\", in ci\u00f2 riferendosi appunto alla passione proibita di Francesca per Paolo, poich\u00e9 entrambi gi\u00e0 legati, lei a Gianciotto e lui a sua moglie (cfr. Guglielmo Peralta, \"Un abbaglio secolare. Esegesi di un famoso verso dantesco\", in \"Quaderni di Arenaria\", XVI, 2019, pp. 48-50). \nFrancesca rappresenta in ogni caso un'eroina romantica: infatti in lei abbiamo la contraddizione tra ideale e realt\u00e0; lei realizza il suo sogno, ma riceve la massima punizione.\nQueste furono le parole dei due personaggi (sebbene parli la sola Francesca). Dante china il viso pensoso, finch\u00e9 Virgilio lo sprona chiedendogli \"A che pensi?\"\nDante non d\u00e0 una vera e propria risposta ma sembra proseguire ad alta voce i suoi pensieri: (parafrasi) \"Che bei pensieri amorosi, quanto desiderio reciproco port\u00f2 queste anime alla dannazione!\". Poi, rivolgendosi di nuovo a loro: \"Francesca, le tue pene mi fanno diventare triste e pio, al punto di aver voglia di piangere. Ma dimmi, con quali fatti e come siete passati dai dolci sospiri alla passione che porta tanti dubbiosi desideri?\"\nEd essa rispose: (parafrasi) \"Niente \u00e8 peggiore per me che ricordare i tempi felici ora che sono in questa misera condizione, e lo sa bene il tuo dottore. Ma se proprio vuoi sapere l'origine del nostro amore, te lo racconter\u00f2 tra le lacrime (\"come colui che piange e dice\"). Un giorno stavamo leggendo per passatempo dell'amore di Lancillotto. Eravamo soli e non sospettavamo niente. Pi\u00f9 volte quella lettura ci spinse a guardarci e ci fece sbiancare temendo di affrontare l'amore... ma fu in un punto preciso che fu vinta la nostra volont\u00e0: quando leggemmo il bacio tra Lancillotto e Ginevra, Paolo, che da me non verr\u00e0 mai diviso, la bocca mi baci\u00f2 tutto tremante. \"Galeotto \" \"fu 'l libro\" \"e chi lo scrisse\": quel giorno non andammo pi\u00f9 avanti nella lettura.\nMentre uno spirito diceva questo, l'altro piangeva in modo talmente pietoso, che mi sentii morire e caddi per terra come cade un corpo morto.\"\nQueste sono le due anime di Paolo Malatesta e di Francesca da Polenta che furono travolte dalla passione; vennero sorpresi da Gianciotto Malatesta, rispettivamente fratello di Paolo e marito di Francesca e trucidati a tradimento.\nPunti notevoli.\nL'incontro con Paolo e Francesca \u00e8 il primo di tutto il poema nel quale Dante parli con un dannato vero e proprio (escludendo infatti i poeti del Limbo). Inoltre per la prima volta in assoluto viene ricordato un personaggio contemporaneo, conformemente al principio che Dante stesso ricorder\u00e0 in \"Pa\" XXVII di ricordare di preferenza le anime \"di fama note\" perch\u00e9 pi\u00f9 persuasive per il lettore dell'epoca (fatto senza precedenti nella poesia impegnata e per molto tempo senza seguito, come ebbe modo di far notare Ugo Foscolo).\nPaolo e Francesca si trovano nella schiera dei \"morti per amore\", e il loro avvicinarsi \u00e8 descritto da ben tre similitudini che richiamano il volo degli uccelli, riprese in parte dall'Eneide.\nTutto l'episodio ha come motivo conduttore quello della piet\u00e0: la piet\u00e0 affettuosa percepita dai due dannati quando vengono chiamati (tanto da far dire a Francesca un paradossale desiderio di pregare per lui, detto da un'anima infernale), oppure la piet\u00e0 che traspare dalla meditazione che Dante ha dopo la prima confessione di Francesca, quando resta in silenzio, infine il culmine finale quando il poeta cade svenuto (\"di pietade / io venni men cos\u00ec com'io morisse\").\nPer questo Dante \u00e8 molto indulgente nella rappresentazione dei due amanti: non vengono descritti con severit\u00e0 intransigente o sprezzante (per esempio come \u00e8 descritta freddamente poco prima Semiramide), ma il poeta mette alcune scusanti al loro peccato, sia pure solo sul piano umano (non mette in dubbio per esempio la gravit\u00e0 del peccato, essendo ferme le sue convinzioni religiose). Francesca appare cos\u00ec una creatura gentile intesa come di metodi \"cortesi\" cio\u00e8 \"di corte\". Francesca, nelle sue parole, esprime la teoria dell'\"amore cortese\" dello scrittore francese Andrea Cappellano, in parte ripresa dallo Stilnovo. L'amore nasce dai cuori gentili (nobilt\u00e0 di sentimenti) non per trasmissione ereditaria ed inoltre esso viene generato dalla bellezza e possiede una forza irresistibile. Tuttavia in questo canto Dante-autore, proteso verso un amore virtuoso di chiara ispirazione cristiana, supera la tradizione cortese-stilnovistica la cui concezione dell'amore non procurerebbe un rinnovamento morale e porterebbe quindi ad un obnubilamento della ragione, ad una condizione di peccato."}
{"id": "43020", "revid": "438678", "url": "https://it.wikipedia.org/wiki?curid=43020", "title": "La damigella d'onore", "text": "La damigella d'onore (\"La Demoiselle d'honneur\") \u00e8 un film del 2004 diretto da Claude Chabrol, ispirato al romanzo \"The Bridesmaid\" (1989), di Ruth Rendell.\nLa pellicola \u00e8 stata presentata fuori concorso alla 61\u00aa Mostra internazionale d'arte cinematografica di Venezia.\nTrama.\nIl venticinquenne Philippe e la bella Senta si conoscono in occasione del matrimonio di una sorella di Philippe, di cui Senta era la damigella d'onore, e si innamorano perdutamente l'uno dell'altra. Il giovane si trova presto annientato dal sentimento per la ragazza, la quale un giorno gli propone una prova d'amore: ognuno di loro dovrebbe uccidere uno sconosciuto."}
{"id": "43022", "revid": "2094504", "url": "https://it.wikipedia.org/wiki?curid=43022", "title": "Inferno - Canto sesto", "text": "Il canto sesto dell'\"Inferno\" di Dante Alighieri si svolge nel terzo cerchio, dove sono puniti i golosi; siamo nella notte tra l'8 e il 9 aprile 1300 (Sabato Santo), o secondo altri commentatori tra il 25 e il 26 marzo 1300. In questo canto si affronta un tema politico, come ogni VI canto.\nAnalisi del canto.\nI golosi, Cerbero - versi 1-33.\nIl canto inizia con Dante che si riprende dallo svenimento dopo aver parlato con i due amanti Paolo e Francesca e gi\u00e0, mentre ancora \u00e8 confuso dalla tristezza e l'angoscia (Dante usa il termine \"pieta\", ma con significato, appunto, di angoscia, secondo altre interpretazioni prova piet\u00e0 perch\u00e9 anche lui ha rischiato di cadere nell'amore passionale prima di essere salvato da Beatrice) per quegli sventurati, vede nuovi dannati e nuove pene tutto intorno a s\u00e9.\nIl terzo cerchio, dove egli si trova, \u00e8 quello \"de la piova / eterna, maladetta, fredda e greve\", che cade sempre uguale con la stessa intensit\u00e0; essa \u00e8 composta da grossa grandine mischiata a acqua nera e neve, e si riversa nell'aria tenebrosa: la terra, ricevendo questa pioggia, puzza e diventa fanghiglia.\nQui si trova Cerbero, \"fiera crudele e diversa\" (strana), che latra con tre teste sui dannati sommersi nella fanghiglia.\nAnche Cerbero \u00e8 un personaggio dell'Averno di Virgilio (Eneide, libro VI, v.417) e la descrizione di Dante si basa su quella del suo maestro, ma qui la bestia \u00e8 pi\u00f9 mostruosa, per una descrizione tra l'umano e il bestiale e per il fatto che inghiotte il fango gettato da Virgilio e non una focaccia soporifera, contenente miele e farina \"drogata\", come accadeva nel viaggio di Enea. Esso viene descritto con gli occhi rossi, la barba unta e nera, la pancia gonfia e le mani con unghie (non \"zampe e artigli\"), con le quali graffia i dannati e li squarta; inoltre con le sue urla gli \"'ntrona\" (li \"rintrona\") li fa impazzire, cos\u00ec che essi vorrebbero essere sordi (vv. 32-33). Nella mitologia Cerbero \u00e8 un simbolo di ingordigia (ecco perch\u00e9 lo troviamo in questo canto) e anche di discordia, per le lotte tra le sue diverse teste: non a caso nel canto si parler\u00e0 proprio delle discordie fiorentine.\nQuando Cerbero vede Dante e Virgilio, apre le bocche e mostra loro le zanne, senza tenere fermo un singolo muscolo. Allora Virgilio distende le mani e getta nelle sue \"bramose canne\" (gole, secondo un linguaggio triviale) due pugni pieni di terra, che il cagnaccio si affretta a mangiare, come quei cani che desiderosi del pasto abbaiano e poi si interrompono subito appena lo ottengono.\nCiacco - vv. 34-93.\nMentre Dante e Virgilio attraversano la massa di fango e anime abbattute (\"adonate\") dalla pioggia, calpestandole (questo \u00e8 uno dei pochi casi nell'Inferno dove le anime sono solo ombre senza corpo, una condizione teoricamente generica ma che all'Inferno Dante spesso non considera, mentre sar\u00e0 frequente nel Purgatorio), una si alza in piedi appena essi le passano davanti.\nVirgilio parla a Dante sfidandolo a riconoscere l'anima, poich\u00e9 il poeta era vivo prima che il dannato fosse disfatto (cio\u00e8 morto), ma Dante non lo riconosce per via del suo stato pietoso (sia fisico per la deturpazione, sia morale). Allora Dante gli chiede chi sia e cosa faccia sotto questa pena, affermando che se ne esistono anche di maggiori, nessuna \u00e8 cos\u00ec poco dignitosa e spiacevole, sia a vedersi che a subirsi.\nAllora Ciacco si presenta con il suo nome (o nomignolo); non si \u00e8 certi perch\u00e9 \u00e8 un personaggio che non \u00e8 mai stato identificato esattamente: si pensa che il nome Ciacco, che, anche se senza fondamento, potrebbe significare \"porco\", sia riferito al modo e alla quantit\u00e0 di cibo che assumeva, oppure, pi\u00f9 probabilmente, sia un diminutivo fiorentino di Jacopo o Giacomo, originario della stessa citt\u00e0 di Dante (Firenze), che \u00e8 piena d'invidia \"s\u00ec che gi\u00e0 trabocca il sacco (metafora)\"; \u00e8 condannato per il peccato della gola, per il quale \u00e8 fiaccato sotto la pioggia, ma non \u00e8 solo, poich\u00e9 tutte le anime attorno stanno l\u00ec per la stessa pena. \"E pi\u00f9 non f\u00e9 parola\": il tono di questo incontro \u00e8 ben diverso dal precedente con Paolo e Francesca ed \u00e8 caratterizzato dalla grottesca figura di Ciacco a tratti comico (si pensi alla scelta del linguaggio di Dante piuttosto popolaresco, con rime su doppie consonanti poco liriche come -acco, -aggia e -anno) e a tratti inquietante, come dopo le brusche interruzioni del discorso come questa.\nSpinto da una sua intuizione, il poeta gli chiede una profezia sulla sorte di Firenze (in realt\u00e0 Dante non sapeva fino ad ora che le anime, anche quelle dei dannati, potessero profetizzare il futuro) e, dopo una veloce \"captatio benevolentiae\" sulla \"pietas\" provata nel vedere la sua pena, pone al dannato tre domande:\nCiacco risponde allora con precisione fiscale e alle tre domande nello stesso ordine nel quale gli sono state poste:\nIl fatto che Ciacco non parli a Dante del suo esilio ha fatto pensare ad alcuni (in particolare al Boccaccio) che queste prime cantiche dell'Inferno fossero state scritte verso il 1301, prima cio\u00e8 che il poeta venisse a sapere della sua condanna. In realt\u00e0 queste intuizioni si basano su indizi molto flebili (lo stesso Ciacco cita avvenimenti del 1302 e dice quanto l'egemonia dei Neri sar\u00e0 lunga), e oggi si \u00e8 propensi a pensare che il poeta volesse semplicemente sviluppare gradualmente il tema politico e quello delle profezie, lasciando per pi\u00f9 tardi il vaticinio del suo esilio, pronunciato da Farinata degli Uberti nel X canto.\nNelle tre colpe (superbia, invidia, avarizia) si sintetizza il giudizio di Dante sulla storia del Comune, profondamente minato dalle invidie insorgenti fra le parti, dalla superbia e smania di dominare sia dei grandi sia del popolo, dall'avarizia e cupidigia mercantile. \nDopo queste parole Ciacco torna muto ed \u00e8 Dante che deve sollecitare un'altra richiesta: \"Qual \u00e8 la sorte di un gruppo di fiorentini illustri della passata generazione, \u00abch'a ben far puose li 'ngegni?\u00bb (v. 81), li addolcisce il cielo o li avvelena (\"attosca\") l'inferno? Essi sono Farinata degli Uberti, Arrigo (non pi\u00f9 nominato nella \"Commedia\"), Mosca dei Lamberti, Tegghiaio Aldobrandi, Jacopo Rusticucci. Ciacco dice che essi sono tra le anime pi\u00f9 nere e che si trovano nei cerchi inferiori dell'Inferno per \"diverse colpe\".\nQui avviene un'altra tappa del processo di conversione del poeta: dopo aver visto che anche gli effetti della poesia amorosa, al quale aveva aderito in giovent\u00f9, possono portare alla dannazione, con l'episodio di Paolo e Francesca, adesso il poeta scopre che anche il valore politico in vita non garantisce la salvezza divina.\nInfine Ciacco prega Dante di ricordarlo nel mondo dei vivi, poi si interrompe bruscamente: \"pi\u00f9 non ti dico e pi\u00f9 non ti rispondo\". Allora storce grottescamente gli occhi, attenuando lo sguardo forse per lo sforzo di restare seduto mentre il suo destino lo spinge nuovamente in basso, forse perch\u00e9 riassalito dalla bestialit\u00e0 del suo girone dopo aver conosciuto quei pochi minuti di lucidit\u00e0 che gli erano stati concessi per parlare con Dante; china la testa e sprofonda di nuovo nella fanghiglia, mentre Virgilio assicura che non si alzer\u00e0 mai pi\u00f9 da l\u00ec fino al Giudizio Universale, quando l'angelica tromba annuncer\u00e0 \"la nimica podestade\", cio\u00e8 Dio, nemico dei dannati.\nCondizione dei dannati dopo il Giudizio universale - vv. 94-115.\nVirgilio prosegue dicendo che Ciacco non si risveglier\u00e0 fino al giorno del Giudizio universale, nel quale ogni anima riprender\u00e0 il suo corpo e \"udir\u00e0 quel ch'in etterno rimbomba\", cio\u00e8 la sua sentenza definitiva di condanna. Nel frattempo, mentre passano nella \"sozza mistura\" di anime e fango, Dante prende lo spunto per chiedere se i dannati, dopo la \"gran sentenza\", avranno pene accresciute, minori o tali e quali. Virgilio risponde, ma non prima di aver invitato Dante a tornare alla sua \"scienza\", ossia ai suoi maestri di filosofia e di teologia, che sono Aristotele e San Tommaso d'Aquino, secondo i quali, quanto una cosa \u00e8 pi\u00f9 perfetta, perch\u00e9 unione di corpo e d'anima, tanto pi\u00f9 \u00e8 destinata a percepire in misura maggiore il bene e il male, perch\u00e9 ogni sentimento \u00e8 amplificato. E sebbene questa \"gente maladetta\" non sar\u00e0 mai in \"vera perfezion\", essa aspetta di miglior grado pi\u00f9 il futuro (il \"di l\u00e0\") che la loro condizione attuale (\"di qua\").\nCos\u00ec essi girano in tondo lungo l'orlo del cerchio, parlando di molte altre cose che Dante non riporta (\u00e8 gi\u00e0 la seconda volta che tace, dopo la conversazione con i quattro grandi poeti nel Limbo). Arrivano cos\u00ec \"al punto dove si digrada\" e qui trovano il guardiano del cerchio successivo: Pluto, \"il gran nemico\".\nAll'interno della \"Divina Commedia\" questi passi costituiscono una primizia: \u00e8 questo il primo punto in cui Dante tratta di una questione dottrinale. Prende come riferimento, in questo passo del VI canto della cantica infernale, Aristotele (\"tua scienza\" = la scienza che tu hai ben studiato, della quale sei a conoscenza) e la stessa dottrina di Tommaso d'Aquino.\nIl contrappasso.\nLa pena dei golosi \u00e8 una punizione di contrappasso per analogia generica: in quanto simili a bestie in vita saranno accovacciati per terra come animali, nella loro acquetta sporca e flagellati dalle intemperie. Essi infatti sono prostrati a terra e la pioggia li fa urlare \"come cani\" (come bestie); essi si fanno schermo l'un l'altro (strisciando quindi come vermi) e si rigirano spesso, questi \"miseri profani\". Ma il contrappasso pu\u00f2 essere anche per contrasto: mentre in vita i golosi sono andati alla ricerca delle pi\u00f9 grandi prelibatezze culinarie, ora all'inferno sono costretti a stare sdraiati nel fango sotto una pioggia greve e maleodorante; e mentre in vita hanno vissuto per le esigenze del corpo, ora essi appaiono a Dante come vane ombre, vedendosi negato l'involucro di carne. Inoltre, la soddisfazione dell'odorato tramite i cibi \u00e8 punita dal fetore della terra, nella quale sono costretti a sprofondare in eterno."}
{"id": "43023", "revid": "2091899", "url": "https://it.wikipedia.org/wiki?curid=43023", "title": "Inferno - Canto settimo", "text": "Il canto settimo dell'\"Inferno\" di Dante Alighieri si svolge nel quarto e nel quinto cerchio, ove sono puniti rispettivamente gli avari e prodighi e gli iracondi e accidiosi; siamo nella notte tra l'8 e il 9 aprile 1300 (Sabato Santo), o secondo altri commentatori tra il 25 e il 26 marzo 1300.\nAnalisi del canto.\nPluto - versi 1-15.\nIl canto inizia in modo sinistro con la minacciosa invocazione di Pluto \"Pape Sat\u00e0n, pape Sat\u00e0n aleppe\", interrotta da Virgilio che, dopo aver confortato Dante, fa tacere il mostro (sui cui attributi fisici viene speso meno di un verso) con una variante del \"Vuolsi cos\u00ec col\u00e0 dove si puote\" dicendo \"vuolsi ne l'alto l\u00e0 dove Michele f\u00e9 la vendetta del superbo strupo\", riferendosi alla cacciata di Lucifero dal paradiso, avvenuta per mano dell'arcangelo Michele. Questa frase, usata gi\u00e0 altre due volte (con Caronte e con Minosse), il poeta non la far\u00e0 pi\u00f9 usare a Virgilio, per non far scadere la drammaticit\u00e0 degli ostacoli infernali, evitando d'ora in poi questo paradigmatico \"passe-partout\". Pluto \u00e8 qui posto probabilmente in quanto dio pagano della ricchezza, anche se \u00e8 probabile che la sua figura fosse in qualche modo sovrapposta, almeno nel Medioevo, con quella di Plutone, e la mancanza di elementi che descrivano questo mostro a guardia del IV cerchio accresce l'elusivit\u00e0 della questione.\nUna similitudine chiude l'episodio di Pluto: Come le vele gonfie al vento che cadono gi\u00f9 quando si spezza l'albero di una barca, cos\u00ec si quiet\u00f2 \"la fiera crudele\".\nGli avari e i prodighi - vv. 16-66.\nUna volta scesi nella quarta fossa (\"lacca\", termine raro dal tardo latino \"laccus\" che sta per fossa, cisterna) Dante \u00e8 quasi sorpreso da quello che vede ed esclama: \"Giustizia divina! Ma chi ordinerebbe cos\u00ec tante pene (morali) e travagli (fisici) sempre strani e nuovi?\". Parafrasando con molta approssimazione in parole attuali forse l'invocazione suonerebbe come \"Nessuno avrebbe pi\u00f9 fantasia della giustizia divina nel predisporre e assegnare le pene\". A una frase magari un po' \"frivola\", Dante aggiunge subito una nota di rimprovero: \"E perch\u00e9 noi umani ci riduciamo alle colpe che ci portano alla dannazione?\". Segue una similitudine che introduce la pena dei dannati: come le onde che davanti a Cariddi (sullo Stretto di Messina), si scontrano con quelle che provengono dal mare opposte (poich\u00e9 vi si incontrano il Mar Tirreno e il Ionio), cos\u00ec qui la gente sembrava presa in un ballo (\"riddi\" da riddare, cio\u00e8 ballare la ridda, un ballo in cui si gira con molte persone in cerchio).\nDopo aver notato l'enorme quantit\u00e0 di persone, Dante inizia a descriverne la pena: spingere pesi con il petto lungo la circonferenza del cerchio, ma non in tondo; un gruppo occupa un semicerchio e l'altro gruppo un altro e girano in modo da scontrarsi in due punti estremi diametralmente opposti. In quei punti essi si ingiuriano dicendosi reciprocamente \"Perch\u00e9 tieni?\", \"Perch\u00e9 burli (cio\u00e8 sperperi)?\", poi si voltano e rifanno il semicerchio nella direzione opposta.\nDante non chiede di quali peccatori si tratti, forse lo ha intuito dal loro grido, ma rivolgendosi a Virgilio domanda se tutte le persone con la chierica, che vede a sinistra, siano \"chierici\", cio\u00e8 prelati. Virgilio conferma che si tratta di religiosi, papi e cardinali, (adesso viene espresso il loro peccato) macchiatisi della colpa dell'avarizia; non di meno quelli della schiera destra furono coloro che spesero senza misura.\nTradizionalmente si indica questi peccatori come gli avari e i prodighi. Per la prima volta vengono puniti nell'Inferno due peccati analoghi ma opposti nello stesso girone, legati all'incontinenza di chi sbagli\u00f2 nel \"troppo\" o nel \"troppo poco\", in questo caso nello spendere. Fino ad ora infatti Dante non aveva incontrato casi di peccati punibili anche \"in difetto\": la mancanza di lussuria \u00e8 infatti la castit\u00e0, comportamento che nella dottrina cristiana \u00e8 assimilato alla santit\u00e0 e alla disciplina religiosa, mentre nel Medioevo non esisteva un contraltare per la gola.\nDi solito i nomi dei peccati e peccatori in Dante sono convenzionali, poich\u00e9 non indicati dal poeta ma dalla critica successiva. Questa affermazione \u00e8 vera per i prodighi, ma nel caso degli avari egli cita il peccato dell'avarizia esplicitamente (v. 48). In ogni caso il significato del peccato \u00e8 leggermente pi\u00f9 ampio del senso che comunemente si attribuisce oggi a questa parola: non solo taccagneria, ma avidit\u00e0, rapacit\u00e0 di denaro, ricchezza e potere in generale. Questo peccato secondo Dante \u00e8 uno dei pi\u00f9 grandi mali della sua epoca ed \u00e8 tipico degli uomini di chiesa (vv. 46-48), ma a soffrirne sono in molti: nel canto VI esso \u00e8 per esempio indicato da Ciacco come una delle tre cause della sventura di Firenze, mentre l'avarizia \u00e8 anche generalmente indicata come simboleggiata dalla lupa del primo canto. Qui comunque Dante assimila l'avarizia a tutta la categoria degli uomini di Chiesa, intesa quindi come peccato caratterizzante la maggior parte di questi religiosi. Un'accusa cos\u00ec diretta e grave poteva essere formulata dal poeta dall'alto della saldezza della sua fede religiosa, e in conformit\u00e0 con l'alta considerazione che egli nutriva per la missione sacerdotale. Dopotutto in Paradiso XI egli esalter\u00e0 l'amore di san Francesco d'Assisi per la povert\u00e0, celebrata come suprema virt\u00f9 cristiana.\nLa \"prodigalit\u00e0\" va intesa come peccato di incontinenza, cio\u00e8 di chi \"con misura nullo spendio ferci\" (v. 42), cio\u00e8 non spese mai con misura: sono gli accumulatori di beni, i \"consumisti\" diremmo oggi, da distinguere dagli \"scialaquatori\", i dissipatori di patrimoni e i violenti contro i propri beni, che Dante colloca nel II girone del VII cerchio assieme ai suicidi. Sul perch\u00e9 il poeta scelga come simbolo del loro peccato il cranio rasato, che essi mostreranno al tempo della resurrezione (v. 57), forse pu\u00f2 illuminare un passo di Sant'Ambrogio che dice come radere i capelli sia come recidere dal pensiero le cose mondane e superflue.\nIl contrappasso di questi dannati non \u00e8 chiarissimo, comunque si pu\u00f2 interpretare per analogia, come nato dal fatto che essi si sono lasciati sormontare dai beni terreni ai quali in vita diedero la massima priorit\u00e0: nell'Inferno quindi essi sono obbligati all'inutile ronda di spostare in perpetuo ammassi di materia inerte, simbolo dell'inutilit\u00e0 vana delle loro azioni.\nDante chiede a Virgilio se pu\u00f2 riconoscere alcuno tra questi peccatori (come aveva fatto nei cerchi precedenti), ma il suo maestro lo ragguaglia su come ci\u00f2 sia impossibile, tanto questi spiriti sono \"imbruniti\" come contrappasso della loro \"sconoscente vita\" cio\u00e8 la loro vita dissennata (conoscenza \u00e8 usato come sinonimo di misura, cfr. \"Convivio\" Libro 3, XV 9).\nLa fortuna - vv. 67-99.\nUna citazione da parte di Virgilio circa la fugacit\u00e0 (\"la corta buffa\", letteralmente la breve ventata) dei beni materiali che sono legati alla fortuna, per i quali l'umanit\u00e0 si azzuffa, fa introdurre appunto il tema della fortuna stessa. Dante chiede chi o che cosa sia questa entit\u00e0 che tiene in mano i beni del mondo, e Virgilio si prodiga in una spiegazione, che associa la fortuna alle altre entit\u00e0 celesti che muovono i cieli: essa ha il dovere di muovere i beni terreni ed il suo giudizio \u00e8 \"occulto\", imperscrutabile, come i serpentelli (\"l'angue\", v. 84) che strisciano nascosti nell'erba. Molti la maledicono, anche se dovrebbero ringraziarla, ma essa \u00e8 una creatura beata e non ode certe imprecazioni: sta con le altre creature celesti, gira la sua sfera lieta e beatamente gode della sua condizione.\nQuesto passo \u00e8 un primo esempio di poesia di carattere didascalico e dottrinale, che diventer\u00e0 ben pi\u00f9 frequente soprattutto nelle prossime cantiche.\nPrima di proseguire il cammino Virgilio fa notare come le stelle stiano tramontando rispetto a quando sono partiti (dalla \"selva oscura\"), quindi sia circa mezzanotte.\nLa palude dello Stige e gli iracondi - vv. 100-130.\nPer la prima volta in questo canto troviamo una rottura dello schema girone-canto, cio\u00e8 la segmentazione poetica non corrisponde pi\u00f9 a quella dei cerchi infernali. Infatti si arriva subito al prossimo cerchio, dove i due poeti incontrano una fonte dalla quale sgorgano acque nere che ribollono, che alimentano la palude dello Stige, fiume gi\u00e0 citato da Virgilio nell'\"Eneide\".\nQui Dante vede genti ignude immerse nel pantano, prese dalla furia che le fa picchiare tra di loro con tutto il corpo: mani, piedi, testa e denti. Virgilio chiarisce presto che si tratta delle \"anime di color cui vinse l'ira\", ma anche sott'acqua \u00e8 pieno di dannati, gli accidiosi o \"iracondi amari\" coloro che covarono dentro di s\u00e9 la propria rabbia e che adesso fanno ribollire la palude con i loro tristi pensieri.\nAlcuni critici vollero sostenere che nella palude si trovino nascosti anche altri peccatori che non trovano punizione altrove, come i superbi e gli invidiosi ma non vi \u00e8 nessun indizio per sostenere tale ipotesi; \u00e8 comunque da sottolineare come Dante nell'Inferno segua la partizione dei peccatori sulla falsariga di Aristotele (quindi non secondo lo schema dei sette vizi capitali a cui superbia e invidia appartengono), mentre seguir\u00e0 la disciplina cristiana nello strutturare i peccatori nel Purgatorio.\nCamminando, i due poeti arrivano quindi ai piedi di una torre, nel punto in cui il canto si interrompe. L'ottavo canto si apre invece quando Dante e Virgilio non sono ancora al di sotto della torre. Quindi tra la fine del VII canto e l'inizio dell'VIII vi \u00e8 una discrepanza cronologica.\nDue sono le ipotesi pi\u00f9 accreditate: secondo il Boccaccio, Dante avrebbe scritto i primi sette canti della sua opera quando si trovava ancora a Firenze prima di essere mandato in esilio e si sarebbe fatto mandare i primi canti dopo essere stato esiliato; un'altra ipotesi \u00e8 quella che afferma che Dante avesse inizialmente l'intenzione di scrivere la sua \"Commedia\" in latino e, effettivamente, avrebbe scritto i primi sette canti della cantica infernale in latino, appunto. Dopo essere stato mandato in esilio avrebbe proceduto alla traduzione dei canti e si sarebbe cos\u00ec prodotta quella increspatura nella cronologia degli stessi."}
{"id": "43029", "revid": "1363832", "url": "https://it.wikipedia.org/wiki?curid=43029", "title": "Sacra Famiglia con san Giovannino (Caravaggio New York)", "text": "Sacra Famiglia con san Giovanni Battista \u00e8 un dipinto a olio su tela realizzato tra il 1605 ed il 1606 dal pittore italiano Caravaggio.\nStoria e descrizione.\nFa parte della collezione privata Otero Silva (Caracas, Venezuela), ed \u00e8 conservato in deposito al Metropolitan Museum of Art di New York.\nIl dipinto non \u00e8 mai stato esposto al pubblico, fino al 2001, in occasione della mostra \"Caravaggio e il genio di Roma - 1592-1623\", svoltasi a Roma presso Palazzo Venezia. \nDi quest'opera si conoscono almeno sei versioni, ma questa \u00e8 considerata dalla maggior parte degli storici dell'arte a partire da Roberto Longhi come l'originale. Sempre Longhi riteneva interessante un confronto tra la Sacra Famiglia di Caravaggio e la \"Madonna delle ciligie\" di Annibale Carracci.\nQuesto splendido dipinto dal classico equilibrio \u00e8 l'unica Madonna con Bambino dipinta da Caravaggio in dimensioni non monumentali. L'articolazione dello spazio poco profondo per porre in rapporto i personaggi, l'uso della luce per puntare l'attenzione sulla Vergine e il Bambino e comunicare un senso di mistero, il gioco di sguardi e gesti carico di significato: tutto questo crea un'immagine affascinante, enfatizzata dalla delicatezza del modellato del volto della Madonna, qui rappresentata dalla nota modella del Caravaggio Fillide Melandroni, e dell'incarnato roseo sul gomito e le gambe del bambino. La rigorosa geometria della composizione \u00e8 utilizzata per creare un'atmosfera di serenit\u00e0, come si trova anche nella precedente fuga in Egitto della Sacra Famiglia.\nInteressante \u00e8 il raffronto con la \"Madonna del Rosario\" di Caravaggio, di poco successiva, eseguita durante la fuga a Napoli, dopo l'uccisione di Ranuccio Tomassoni, dove l'incarico formale di esaltazione del ruolo dei domenicani nella diffusione dei riti religiosi (rosario) contribuisce inevitabilmente a rendere pi\u00f9 artificiale e meno spontanea la scena."}
{"id": "43030", "revid": "438678", "url": "https://it.wikipedia.org/wiki?curid=43030", "title": "Il resto di niente (film)", "text": "Il resto di niente \u00e8 un film del 2004 diretto da Antonietta De Lillo. Prodotto nel 2004 da Mariella Li Sacchi e Amedeo Letizia, \u00e8 stato presentato fuori concorso alla 61\u00aa Mostra internazionale d'arte cinematografica di Venezia.\nIl film \u00e8 tratto dall'omonimo romanzo di Enzo Striano, e racconta la vita della nobildonna Eleonora Pimentel Fonseca sullo sfondo della rivoluzione napoletana del 1799.\nTrama.\nLa nobildonna portoghese Eleonora Pimentel Fonseca, la voce del colpo di Stato del 1799, insieme ad altri giovani aristocratici napoletani, si batte per gli ideali di uguaglianza, libert\u00e0 e fraternit\u00e0.\nBen presto per\u00f2 la lama della restaurazione si abbatte sui fondatori dell'effimera Repubblica: il loro sogno divenuto realt\u00e0 si frantuma in mille pezzi."}
{"id": "43031", "revid": "132406", "url": "https://it.wikipedia.org/wiki?curid=43031", "title": "Inferno - Canto ottavo", "text": "Il canto ottavo dell'\"Inferno\" di Dante Alighieri si svolge nel quinto cerchio, ove sono puniti gli iracondi e gli accidiosi; siamo nella notte tra l'8 e il 9 aprile 1300 (Sabato Santo), o secondo altri commentatori tra il 25 e il 26 marzo 1300.\nAnalisi del Canto.\n\"Io dico, seguitando...\" - v. 1.\nIl canto inizia con un verso che ha dato adito a moltissime speculazioni: \"Io dico, seguitando...\". Il poeta infatti non riprende la narrazione proprio da dove l'aveva lasciata nella chiusura del canto precedente, dall'arrivo ai piedi della torre prima della palude dello Stige, ma da poco tempo prima quando i due poeti ancora da lontano notano un segnale luminoso sulla torre stessa, al quale risponde un segnale analogo da una torre pi\u00f9 lontana. Questo insolito salto indietro, unito alla formula di apertura, ha fatto supporre alcune ipotesi circa una possibile cesura tra i canti precedenti e questo.\nInnanzitutto bisogna precisare che non si conosce la datazione esatta della \"Divina Commedia\": la stesura dell'\"Inferno\" viene generalmente collocata tra il 1306 e il 1309, considerando i fatti che vi sono narrati, le \"profezie\" di Dante e altri fattori.\nGiovanni Boccaccio fu il primo a supporre una datazione ben pi\u00f9 anteriore almeno per i primi sette canti dell'\"Inferno\", collocati nel 1301 circa. Gli indizi sui quali si basa sono piuttosto labili, ma questa teoria circa le due fasi di composizione della cantica sono state riprese anche da alcuni dantisti moderni, come G. Ferretti (\"I due tempi della composizione della Divina Commedia\", Bari, 1935). Questi indizi sono la mancanza di accenni all'esilio di Dante (giugno 1301) nella profezia pronunciata da Ciacco, l'attacco a ritroso dell'VIII canto, appunto, con la marcata ripresa (\"seguitando\"...) come se si trattasse di un lavoro interrotto e una generale maturazione stilistica tra i primi canti e la parte successiva (spiegabile comunque come un'evoluzione naturale dello stile poetico via via che si procedeva nella creazione del poema).\nBoccaccio, a sostegno della sua tesi, illustr\u00f2 anche con dovizia di particolari un aneddoto, che oggi \u00e8 in genere ritenuto un falso dagli studiosi. Secondo la sua ricostruzione verso il 1306 un parente del poeta trov\u00f2 rovistando accidentalmente un \"quadernuccio\" dove erano trascritti i primi sette canti dell'Inferno. Dopo averlo consegnato a Dino Frescobaldi, a sua volta poeta, quest'ultimo rimase meravigliato dalla bellezza dei versi e inoltr\u00f2 il plico al marchese Moroello Malaspina al Castello di Fosdinovo, in Lunigiana, dove veniva ospitato allora il poeta in esilio. Il marchese allora, a sua volta colpito dall'opera iniziata e abbandonata, avrebbe persuaso il poeta affinch\u00e9 non lasciasse \"senza debito fine s\u00ec alto principio\". Secondo Boccaccio quindi la giuntura tra l'opera sarebbe riconoscibile proprio da quel \"seguitando\", anche se studi moderni hanno messo in luce come siano frequenti in Dante riprese di questo tipo, soprattutto a inizio di capitolo (\"Vita Nuova\" VI, XI e XXIX, \"Convivio\" II-10, \"Monarchia\" I-15, II-3, ecc).\nPassaggio dello Stige, Flegias - vv. 1-30.\nMentre i due poeti si stanno avvicinando alla torre, quindi, Dante nota dei segnali luminosi dalla sua sommit\u00e0, ai quali rispondono alcuni segni analoghi, appena scrutabili da un'identica torre pi\u00f9 lontana. Domandandone il significato a Virgilio, Dante riceve in risposta che presto lo vedr\u00e0 egli stesso nel fumo della palude dello Stige.\nInfatti, pi\u00f9 veloce di qualsiasi freccia, arriva una piccola barca (vv. 13-16), con un solo rematore (\"galeoto\"), che si presenta urlando ai due pellegrini: \"Or se' giunta, anima fella!\" (Eccoti arrivata, anima dannata!), al quale poi Virgilio risponde: \"Fleg\u00ef\u00e0s, Fleg\u00ef\u00e0s, tu gridi a vuoto, \"disse lo mio segnore\", a questa volta pi\u00f9 non ci avrai che sol passando il loto\" (\"il loto\" significa il fango).\nFlegias \u00e8 un personaggio mitologico mutuato dall'\"Eneide\" e dalla \"Tebaide\" di Stazio, simbolo dell'ira violenta e del fuoco, infatti, secondo il mito, questi incendi\u00f2 il tempio di Apollo a Delfi per vendicarsi del dio che gli aveva sedotto la figlia Coronide. Flegi\u00e0s pu\u00f2 essere anche visto come simbolo di irriverenza verso la divinit\u00e0. Le sue sembianze non vengono descritte e anche il suo ruolo \u00e8 taciuto. Se sembra improbabile che sia un traghettatore per i peccatori di passaggio ai cerchi inferiori, essendo le anime spedite direttamente dopo il giudizio di Minosse, forse potrebbe essere colui che prende gli iracondi e li getta al centro della palude. In ogni caso Dante si preoccupa solo di citare la sua sovreccitazione, data dalle sue grida sia all'arrivo che alla discesa dei due poeti sulla sua veloce barca.\nDante non manca di sottolineare come la barca sia insolitamente appesantita dal peso del suo corpo di uomo vivo, mentre Flegias e Virgilio da soli non la fanno nemmeno affossare nell'acqua.\nFilippo Argenti - vv. 31-63.\nDurante la traversata un dannato si rivolge a Dante. I due iniziano un serrato battibecco, sottolineato dalla ripetizione degli stessi versi nello stile di botta e risposta (\"vieni/vegno, non rimango/ti rimani, se'/son, piango/piangere\"). Dante ha un contegno molto sdegnato nei confronti del dannato: \u00e8 un chiaro esempio di quello che egli intendeva per \"sdegno\", cio\u00e8 ira giusta contro il male, contrapposta all'ira vera e propria dei dannati.\nIl dannato (del quale non \u00e8 ancora stato detto il nome) allora si attacca con le mani alla barca e viene scacciato con prontezza da Virgilio, il quale poi rassicura Dante abbracciandolo e baciandolo. A questo punto c'\u00e8 un passo che ha destato perplessit\u00e0 per la sua durezza sin dai commentatori antichi: Dante manifesta il desiderio di vedere quell'anima che lo aveva attaccato sprofondare nella palude prima di terminare la traversata, e Virgilio lo loda per il suo desiderio di vendetta e gli assicura che presto sar\u00e0 soddisfatto; infatti presto gli altri dannati si accalcano tutti contro quell'anima gridando \"A Filippo Argenti!\", il quale, pazzo di ira, non pu\u00f2 far altro che mordersi con i suoi stessi denti (solo a questo punto viene indicato il nome del personaggio, nel momento pi\u00f9 infamante).\nDante, a differenza degli altri dannati finora incontrati verso i quali aveva provato indifferenza o sentimenti di piet\u00e0 fino alle lacrime (Paolo e Francesca, Ciacco), qui manifesta per la prima volta odio e compiacimento per la cattiva sorte altrui, usando un episodio con tratti eccessivi, quasi brutali, rispetto all'affronto di Filippo Argenti. \u00c8 proprio da episodi come questo che si vede come egli non idealizzi la sua persona, ma anzi manifesti anche le sue bassezze, le sue paure, le sue stizze cos\u00ec umane, dando alla sua \"Commedia\" quel vigore vitale che ancora oggi la rende universalmente godibile.\nDante sar\u00e0 crudele anche con Vanni Fucci (Inf. XXIV), con Bocca degli Abati (Inf. XXXII), con Frate Alberigo e Branca Doria (Inf. XXXIII), ma in nessun altro caso a parte questo ritroveremo la clamorosa approvazione di Virgilio, che nel poema simboleggia la ragione, suggellata addirittura dall'unico bacio della \"Divina Commedia\".\nEsiste una palese sproporzione tra il peccato dell'Argenti in vita, o il suo comportamento nell'Inferno dantesco (in fondo solo uno scatto d'ira di uno spirito che Dante stesso definisce \"bizzarro\", cio\u00e8 facile a scatti d'ira) e l'odio di Dante, con un episodio descritto come sotto la volont\u00e0 di perpetrare una duratura ignominia. A rigor di logica, quindi, si \u00e8 pensato che tra i due personaggi esistessero degli attriti personali: gli antichi commentatori riportano alcune circostanze, delle quali per\u00f2 non esiste documentazione (come l'episodio di uno schiaffo a Dante, o il fatto che l'Argenti fosse solito cavalcare con le punte dei piedi all'esterno colpendo una volta il poeta sul viso, il quale lo denunci\u00f2 e lo fece condannare dalla magistratura), mentre l'odio verso la famiglia degli Adimari (ai quali Filippo Argenti apparteneva) \u00e8 sottolineato anche in un passo del \"Paradiso\", quando Cacciaguida li definisce come l'\"oltracotata schiatta che s'indraca / dietro a chi fugge\", cio\u00e8 come quella \"famigliaccia\" che ha la furia tipica dei draghi verso coloro che sono in difficolt\u00e0.\nSiamo davanti, quindi, a un caso di vita fiorentina minore, legato a piccole angherie personali, rivalit\u00e0 e borie. Spesso viene anche riferito che gli Adimari si adoperarono perch\u00e9 non fosse revocato l'esilio a Dante, o che essi incamerarono alcuni dei beni confiscati agli Alighieri, notizie per\u00f2 scarsamente documentate, se non da redazioni posteriori alla pubblicazione della \"Commedia\". Un'altra interpretazione, sostenuta da commentatori pi\u00f9 moderni, sostiene che l'Argenti rappresenti quel tipo di persona detta \"magnate-non magnanimo\", dedita a violenza, ira e superbia. L'ira \"buona\" di Dante (secondo l'etica nicomachea aristotelica ci sono due tipi di ira: l'ira mala e l'ira buona; quest'ultima \u00e8 detta mansuetudine e quindi per essa ci si adira con quelle persone contro le quali \u00e8 lecito adirarsi) andrebbe quindi intesa non solo contro Filippo, ma contro quell'intera categoria di uomini.\nLe mura della citt\u00e0 di Dite - vv. 64-130.\nDante non vuole pi\u00f9 parlare dell'Argenti e inizia a vedere le mura della citt\u00e0 di Dite e a sentire i lamenti dei dannati che vi sono rinchiusi. Vede torri infuocate, che spuntano dalle mura come minareti (\"meschite\", dallo spagnolo 'mazquit') e intanto approdano al fossato che cinge le mura, nelle quali si apre una porta protetta da una miriade di diavoli.\nI diavoli sono sorpresi di vedere una persona viva e Virgilio chiede di parlare con loro in privato. I diavoli rispondono che venga pure, ma chiedono che Dante torni indietro a piedi da solo. Qui Dante si rivolge direttamente al lettore per manifestargli la sua paura, ma anche inconsciamente per rassicurarlo in quanto egli adesso sta scrivendo, quindi la sua avventura si deve essere conclusa necessariamente con il superamento dell'ostacolo. Dante implora Virgilio di non abbandonarlo, ma il \"duca\" lo rassicura e va a parlare con i diavoli. Essi in tutta risposta gli chiudono la porta della citt\u00e0 dei morti in faccia, e Virgilio torna da Dante adirato, ma lo rassicura di nuovo che la loro missione ha da compiersi, e che \u00e8 normale l'opposizione dei diavoli: essi negarono l'ingresso anche al Cristo quando entr\u00f2 nell'Inferno, ed egli dovette distruggere la porta principale degli inferi, quella dove Dante aveva letto la minacciosa scritta \"Lasciate ogne speranza, voi ch'intrate\".\nIl canto si interrompe, ma la scena ha il suo diretto continuo nel canto successivo, dove oltre ai diavoli arrivano le tre Erinni ad attaccare i poeti per impedire loro l'accesso alla citt\u00e0 di Dite."}
{"id": "43033", "revid": "1318658", "url": "https://it.wikipedia.org/wiki?curid=43033", "title": "WHO", "text": ""}
{"id": "43034", "revid": "399", "url": "https://it.wikipedia.org/wiki?curid=43034", "title": "Inferno - Canto nono", "text": "Il canto nono dell'\"Inferno\" di Dante Alighieri si svolge nel sesto cerchio, la citt\u00e0 di Dite, ove sono puniti gli eretici; siamo all'alba del 9 aprile 1300 (Sabato Santo), o secondo altri commentatori del 26 marzo 1300.\nAnalisi del Canto.\nIl nono canto presenta un crescendo di immagini che \u00e8 stato definito \"teatrale\", con una rappresentazione dell'azione ben calibrata grazie ai personaggi che entrano in scena uno dopo l'altro.\nPaura di Dante - versi 1 - 33.\nAll'inizio del canto Dante \u00e8 preoccupato (e ricaccia il proprio pallore) perch\u00e9 vede tornare Virgilio sconsolato dal colloquio con i diavoli, i quali in risposta alle parole del \"duca\" (che Dante non sente) gli sbattono la porta delle mura della citt\u00e0 di Dite in faccia. Virgilio \u00e8 vago, e si ferma ad aspettare qualcosa: sa che loro passeranno comunque la citt\u00e0 e forse sta preannunciando l'arrivo di un qualcuno inviato da Dio che gli aprir\u00e0 il passo. Virgilio per\u00f2 \u00e8 titubante (proprio lui che rappresenta la ragione usa un \"se non..\" lasciato a met\u00e0), e non vede l'ora che arrivi colui che un Tale (Ges\u00f9 Cristo, che non viene mai nominato nell'Inferno, o forse Beatrice, che si era mossa in aiuto di Dante?) ha sollecitato.\nDante, che in questo canto parla molto spesso \"da scrittore\" al lettore, fa notare che si era ben accorto della titubanza e del discorso iniziato e non finito, ma anzi sostituito da un altro della sua guida, e si intimorisce del senso probabilmente peggiore che Virgilio aveva voluto nascondergli.\nAllora Dante, che, come si \u00e8 visto sul finire del canto precedente, \u00e8 pieno di paura perch\u00e9 non vede via d'uscita, chiede un po' ingenuamente, ma molto realisticamente, se lui, Virgilio, fosse mai arrivato in fondo all'Inferno, usando per\u00f2 una garbata perifrasi: \"\"Vi \u00e8 mai alcuna delle anime del Limbo, quelle che penano perch\u00e9 non vedono Dio, che scenda in fondo alla triste fossa infernale?\"\nVirgilio risponde allora rincuorando Dante e gli spiega che \u00e8 una cosa molto rara, ma che egli stesso \u00e8 sceso fino al cerchio pi\u00f9 stretto, il nono (il \"cerchio di Giuda\"), inviato dalla maga Erictho o Eritone, che lo incaric\u00f2 di andare a prendere un'anima da riportare in vita, al tempo in cui Virgilio era morto da poco. Per questo egli, non solo \u00e8 gi\u00e0 entrato nella citt\u00e0, ma sa bene il cammino per arrivare fino al punto pi\u00f9 fondo e oscuro, che \u00e8 anche quello pi\u00f9 lontano dal cielo.\nIl riferimento a Eritone prende spunto dalle \"Pharsalia\" di Lucano, ma \u00e8 molto rielaborato con aggiunte originali di Dante. In Lucano Eritone \u00e8 una fattucchiera in grado di rianimare i morti. Essa aveva richiamato un defunto alla vita affinch\u00e9 esso, con il potere di preveggenza tipico di chi ormai abita l'oltretomba, rivelasse a Pompeo l'esito della battaglia di Farsalo. Non c'\u00e8 nessun riferimento al fatto che un'altra anima dovesse accompagnare il morto resuscitato, n\u00e9 tantomeno che questa fosse Virgilio, quindi \u00e8 tutta farina del sacco dell'Alighieri. Semmai si potr\u00e0 riscontrare come anche la Sibilla nell'Eneide, guidando Enea nell'oltretomba, dichiarasse di conoscere gi\u00e0 quel mondo per esserci gi\u00e0 discesa (\"Eneide\", VI 565). In ogni caso bisogna prendere le distanze dalla figura medievale del \"Virgilio Mago\", che Dante non concepiva, e che semmai in questo caso evoca solo un'atmosfera soprannaturale e fantastica sulla quale il canto \u00e8 imperniato. In ogni caso le gesta di Eritone fanno da spunto a Dante per altri brani del canto, anche se Dante non la cita pi\u00f9: in Lucano si trovano infatti le Erinni che abitano lo Stige, Medusa scacciata dalla minaccia di un dio che la sconfigga, il sepolcreto dove abita Eritone: tutte immagini che si ritrovano nei versi successivi.\nLe Furie - vv. 34 - 63.\nVirgilio continua a parlare di come sia normale incontrare resistenza alle mura di Dite, ma Dante ormai non lo ascolta pi\u00f9 perch\u00e9 \u00e8 attratto da un'altra visione sconvolgente. Cambio di scena quindi, adesso il poeta ci fa mettere a fuoco un'altra direzione, la torre infuocata che gi\u00e0 aveva notato all'approssimarsi alle mura, sulla quale si alzano di scatto tre furie infernali. Esse sono le Erinni, \"di sangue tinte\"\", con corpi e atteggiamenti femminili (\"membra\" e \"atto\") e circondate o vestite da serpenti verdi. Altri serpenti poi hanno per capelli, avvinghiati alle tempie, e vengono subito riconosciute come le serve (\"meschine\", dal provenzale \"mesqu\u00ec\") di Persefone, la regina dei lamenti eterni dell'Inferno. Virgilio le indica: all'angolo sinistro (\"canto\" come \"cantuccio\") Megera, a destra Aletto, che piange, e Tesifone nel mezzo. Come le donne ai funerali esse si disperano, si graffiano il petto e si battono i palmi delle mani.\nDante \u00e8 piuttosto terrorizzato e si stringe a Virgilio, quando le Erinni si precipitano minacciose verso i due: \"Vieni Medusa, la Gorgone, cos\u00ec lo possiamo pietrificare... facemmo male a non vendicare l'assalto di Teseo a Cerbero quando scese nell'Inferno, perch\u00e9 ora i vivi non son pi\u00f9 scoraggiati ad avventurarsi nel regno dei morti\". A queste parole Virgilio intima a Dante di chiudere gli occhi e mette le sue stesse mani a tappare con sicurezza le pupille del discepolo.\nIl messo divino - vv. 64 - 105.\nA questo punto Dante si rivolge di nuovo a lettore, dicendogli di \"mirare\", cio\u00e8 guardare il senso nascosto (\"la dottrina che s'asconde\") sotto il velo dei versi \"strani\": un chiaro invito a cogliere l'allegoria della prossima scena, che \u00e8 tutt'altro che chiara ancora oggi.\nIntanto quello che accade \"sopra al \"velame\"\" \u00e8 che dalla palude proviene un fracasso, che come il vento impetuoso che fracassa i rami degli alberi nel bosco e fa fuggire le pecore e i pastori, cos\u00ec Dante vede, con gli occhi liberati dalla protezione di Virgilio, \"uno\" che viene su per la palude senza bagnarsi. Le anime dei dannati fuggono alla sua presenza, come fanno le rane che scappano tutte quando si avvicina una biscia, e questo essere miracoloso procede diretto scacciando i fumi che ha davanti al viso con la sinistra, perch\u00e9 con la destra regge una \"verghetta\". Non si preoccupa di niente, solo i vapori gli disturbano la vista (\"\"sol di quell'angoscia parea lasso\", v. 84), e allora Dante lo riconosce come colui \"dal ciel messo\"\", che oggi viene indicato come l'angelo o come il messo celeste. Esso tocca la porta e l'apre toccandola appena con la verghetta, mentre rimprovera i diavoli che sono tutti spariti. Gli ricorda anche come Cerbero, che voleva impedire il passaggio di Ercole nell'inferno, porti ancora i segni della lotta perduta contro l'eroe sostenuto dalla volont\u00e0 divina. Fatto questo il messo si volta e se ne va, con arie d'urgenza, senza curarsi minimamente dei due poeti.\nDopo la descrizione della scena \u00e8 lecito domandarsi \"quale\" fosse il senso allegorico che Dante ha voluto inculcarvi e che riteneva cos\u00ec importante da fare un richiamo esplicito al lettore di cercarlo. La questione \u00e8 tutt'altro che semplice e, a differenza per esempio delle allegorie della \"selva oscura\" (Canto I), qui gli studiosi si sono spremuti senza arrivare ad alcuna conclusione definitiva. Alcuni commentatori hanno riferito l'invito alla sola scena dell'arrivo del messo, altri a tutto il canto.\nUn esempio di interpretazione generale pu\u00f2 essere il seguente: la ragione, simboleggiata da Virgilio, non basta da sola ad affrontare e dominare i peccati di \"malizia\" (cio\u00e8 i peccati commessi con volont\u00e0, non per incontinenza) puniti dentro la citt\u00e0 di Dite; essa \u00e8 ostacolata dalle tentazioni (i diavoli), dai rimorsi (le Erinni) e dalla disperazione che segue il rimorso e \"pietrifica il cuore\" (Medusa); la ragione pu\u00f2 aiutare quel tanto che basta per cavarsela nell'immediato (Virgilio che si cura di coprire gli occhi a Dante), ma \u00e8 solo tramite la grazia divina (il \"messo\") che si pu\u00f2 arrivare a una definitiva debellazione del peccato.\nIl senso generale dovrebbe essere simile a questo, sebbene i vari personaggi minori assumano da commentatore a commentatore i pi\u00f9 vari significati. Per\u00f2 pesa anche il fatto che questa spiegazione non possa essere capita da chi legga il poema linearmente da capo a fondo, perch\u00e9 la distinzione dei peccati puniti entro o fuori dalle mura di Dite viene esplicata solo nel canto XI. Non \u00e8 d'altronde chiaro se Dante proprio a causa della chiarezza non immediata avverta il lettore di stare attento e magari ricordare dopo come interpretare la scena.\nDentro le mura: il cimitero degli eretici - vv. 106-133.\nI due poeti a questo punto non trovano pi\u00f9 nessun ostacolo ad entrare nella citt\u00e0 e attraversano le mura. Il cambio di situazione \u00e8 totale: dall'affollamento e l'azione dei versi immediatamente precedenti, si passa al deserto del cimitero, seppure punteggiato dai soliti lamenti dei dannati. Al lettore moderno magari pu\u00f2 impressionare il fatto che dentro le mura della citt\u00e0 invece di trovare case e persone i due poeti trovano l'esatto opposto cio\u00e8 un cimitero: bisogna comunque pensare che al tempo di Dante i cimiteri si potevano ancora trovare dentro le mura, e che il divieto a seppellire dentro il centro delle nostre citt\u00e0 risale solo all'epoca napoleonica.\nDante quindi si guarda attorno e lo stuolo di tombe gli ricorda due famosi cimiteri medievali: quello di Arles (l'odierno \"Cimeti\u00e8re des Alyscamps\") e quello di Pola (oggi scomparso). Dalle fosse (gli \"avelli\") scoperchiate escono fiamme, che basterebbero ad un fabbro per qualsiasi opera (\"che ferro pi\u00f9 non chiede verun' arte\"). Dante chiede chi sia sepolto qui e Virgilio risponde gli eresiarchi, cio\u00e8 i fondatori di eresie, ma vedremo nel canto successivo che qui sono puniti anche (e soprattutto) i seguaci, ma sar\u00e0 un caso voluto o meno da Dante, si incontreranno solo i negatori della vita ultraterrena, gli atei o epicurei o monofisiti. In ogni caso Virgilio avverte che in ogni sepolcro sono puniti seguaci di dottrine analoghe, quindi non ci si dovrebbe sorprendere di trovare nel prossimo canto solo epicurei, perch\u00e9 viene descritto un sepolcro solo.\nPer\u00f2 \u00e8 anche da sottolineare che il contrappasso si addice solo agli epicurei: per analogia, poich\u00e9 essi negarono la vita dopo la morte, essi sono morti tra i morti.\nDante personaggio e Dante narratore.\nDal canto precedente Dante ha intensificato il rivolgersi in prima persona al lettore (\"Pensa lettor\"). La critica dantesca, soprattutto contemporanea, si \u00e8 concentrata sul metodo di narrazione del poema, con una dicotomia tra il Dante personaggio e il Dante che scrive del suo viaggio. In realt\u00e0 si deve innanzitutto notare che anche il personaggio dello \"scrittore che parla in prima persona\" \u00e8 un'invenzione e non coincide con il vero \"Dante persona reale\": basti pensare al fatto che l'io narrante ci parla di un viaggio immaginario come se fosse vero in tutto per tutto, quindi guardando oltre la finzione, esiste il vero Dante nell'ombra che sta inventando la storia.\nIl narratore usato \u00e8 quindi solo la proiezione in un tempo futuro del Dante pellegrino nell'oltretomba, che rende testimonianza del viaggio fantastico in un secondo momento. Anche il momento in cui parla il narratore \u00e8 un presente fittizio, staccato dal tempo della vera biografia dell'Alighieri storico-anagrafico. Questo presente fittizio \u00e8 un momento indefinito che si rinnova ogni volta che un lettore intraprende la lettura dei versi.\nInoltre esiste un livello simbolico nella Divina Commedia: il viaggio di Dante rappresenta il cammino di ciascun individuo verso la redenzione, quindi si pu\u00f2 dire che esista anche un \"quarto\" Dante che agisce nel poema a rappresentazione dell'intera umanit\u00e0 cristiana."}
{"id": "43038", "revid": "174925", "url": "https://it.wikipedia.org/wiki?curid=43038", "title": "Inferno - Canto decimo", "text": "Il canto decimo dell'\"Inferno\" di Dante Alighieri si svolge nel sesto cerchio, entro le mura della citt\u00e0 di Dite, dove sono puniti gli eretici; siamo all'alba del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nGli epicurei - versi 1-21.\nNel canto precedente l'arrivo del messo di Dio aveva aperto l'ingresso alla citt\u00e0 di Dite ai due viandanti, dietro il portone aperto dalla verga dell'angelo, si offriva un immaginario crudo al Poeta: una distesa di sepolcri, alcuni di questi dati alle fiamme e dai quali escono orribili lamenti. Dante ha gi\u00e0 intuito che qui vengono puniti coloro \"\"che l'anima col corpo morta fanno.\" vv. 15\", cio\u00e8 chi non crede nell'immortalit\u00e0 dell'anima (gli epicurei o gli atei). Anche se Virgilio nel canto precedente aveva parlato di tutte le eresie, qui si incontrano solo eretici epicurei e anche il contrappasso \u00e8 calibrato su di essi: poich\u00e9 non credettero nella vita ultraterrena, essi sono ora morti tra i morti; inoltre loro non possono vedere nel presente e nel passato ma vedono soltanto il futuro; questo lo si pu\u00f2 capire pi\u00f9 avanti quando Cavalcante dei Cavalcanti chieder\u00e0 a Dante di suo figlio: Guido Cavalcanti. Dante, passando tra le mura di Dite e le tombe scoperchiate domanda:\nDante \u00e8 generico, ma in realt\u00e0 egli desidera vedere un'anima in particolare, quella di Farinata degli Uberti, come gi\u00e0 espresso a Ciacco nel VI canto. Virgilio coglie al volo l'allusione di Dante, ma intanto gli spiega come questi sepolcri verranno sigillati solo dopo il Giudizio Universale, dopo che i corpi saranno ricongiunti con le anime, e dice che questa parte del cimitero \u00e8 dedicata agli epicurei; poi torna sulla domanda di Dante e gli dice che il suo desiderio sar\u00e0 presto esaudito, anche nella parte che non dice (cio\u00e8 di incontrare Farinata).\nFarinata degli Uberti - vv. 22-51.\nAppena terminate le parole del poeta si leva una voce improvvisa che chiede: \"O toscano che vai vivo per la citt\u00e0 infuocata e che parli con tono onesto, fermati per piacere in questo luogo, poich\u00e9 il tuo accento fa capire che provieni da quella nobile patria verso la quale io fui forse troppo molesto\" (parafrasi vv. 23-27). \nDante si gira verso la tomba dalla quale \u00e8 uscito il suono, ma non si allontana da Virgilio, il quale allora lo sprona: \nAppare quindi questo spirito che si erge da una tomba, del quale Dante nota subito la fierezza insita nel dannato: schiena dritta e fronte alta come se avesse un gran disprezzo dell'Inferno (\"com'avesse l'inferno a gran dispitto\"). L'incontro \u00e8 con un gran personaggio e Virgilio stesso raccomanda a Dante di usare parole \"nobili\" (\"conte\"): il dialogo sar\u00e0 infatti uno dei pi\u00f9 teatrali della Divina Commedia.\nFarinata degli Uberti fu il pi\u00f9 importante capo ghibellino a Firenze nel XIII secolo. Egli sconfisse i guelfi nel 1248 e, dopo la morte di Federico II di Svevia e il ritorno dei guelfi, fu costretto all'esilio. Riparato a Siena con altre famiglie ghibelline riorganizz\u00f2 le forze della propria fazione e, con l'appoggio di truppe di Manfredi di Sicilia, sconfisse duramente le forze guelfe nella battaglia di Montaperti (4 settembre 1260). I capi ghibellini allora si riunirono ad Empoli e venne deciso di radere al suolo Firenze: fu solo la ferma opposizione di Farinata a far bocciare l'iniziativa, cos\u00ec egli torn\u00f2 trionfale in Firenze, e vi mor\u00ec nel 1264. Solo due anni dopo, con la Battaglia di Benevento i guelfi si ripresero definitivamente Firenze, cacciando tutte le famiglie ghibelline. Molte rientrarono gradualmente ritrattando il proprio credo politico, ma solo gli Uberti subirono un crudissimo accanimento: condannato come eretico quasi venti anni dopo essere morto, le sue ossa vennero riesumate dalla chiesa di Santa Reparata e gettate in Arno, mentre i suoi beni furono confiscati ai discendenti; due suoi figli vennero decapitati in piazza, un suo cugino venne ucciso a randellate, poi ancora vennero processati altri tre figli, due nipoti, la vedova Adaletta: tutti condannati al rogo. Dante era presente alla riesumazione, che doveva avergli fatto molta impressione.\nFarinata per Dante \u00e8 invece un magnanimo, uno \"spirito grande\", nonostante i fatti ai quali ha assistito quando aveva sui diciotto anni. Fu solo grazie alla sua elegia di Farinata (pur se comunque dannato all'Inferno) che la sua memoria torn\u00f2 grande come in passato, tanto da venire poi inserito tra i fiorentini illustri, per esempio nel ciclo di affreschi di Andrea del Castagno o nelle statue che ornano il piazzale degli Uffizi. Dante prova grande rispetto per Farinata degli Uberti, anche se Farinata era suo rivale politico, rispetto derivante dal grande amore che Farinata prova per la nobil patria Firenze. \"Com'avesse l'inferno a gran dispitto\", \u00e8 un verso famoso che ci fa capire che Farinata non soffra per la pena infernale cui \u00e8 sottoposto ma piuttosto per il fatto che i Fiorentini non l'abbiano riconosciuto come unica persona che salv\u00f2 Firenze dalla distruzione.\nIl ritratto che ne fa Dante \u00e8 orgoglioso e austero, a tratti superbo, anche se qua e l\u00e0 traspaiono i suoi limiti umani, i suoi rimpianti (\"forse fui troppo molesto\"...). Dante apprezza Farinata perch\u00e9 nel suo lato virtuoso \u00e8 un suo modello: \nQuello che Dante non condivide \u00e8 tutto sul piano religioso e in parte su quello militare (\u00e8 come se gli rimproverasse di \"aver colorato l'Arbia di rosso\", cio\u00e8 di aver fatto un massacro a Montaperti). Comunque il poeta accenna continuamente a particolari fisici di Farinata che contribuiscono a farne anche un ritratto della levatura morale.\nIl dialogo vero e proprio inizia dal verso 42: Farinata guarda Dante un po' \"sdegnoso\" perch\u00e9 non lo riconosce (egli era nato un anno dopo la sua morte), e la sua prima domanda \u00e8 proprio: \"Chi furono i tuoi antenati?\". Dante gli risponde (senza tediare il lettore con la storia degli Alighieri), ed allora Farinata, alzando un po' le sopracciglia risponde che la famiglia di Dante (di guelfi) fu una fiera rivale sua, dei suoi avi e del suo partito (\"Fieramente furo avversi / a me e a miei primi e a mia parte\", vv. 46-47), ma egli seppe farli espellere per due volte vincendoli (cacciata dei guelfi nel 1251 e nel 1267).\nDante riprende subito a botta e risposta: \"Se li hai cacciati, essi tornarono entrambe le volte, cosa che i vostri (i ghibellini) non seppero fare\" (parafrasi vv. 49-51). Allora Farinata profetizzer\u00e0 l'esilio di Dante dicendo che prover\u00e0 anche lui la difficolt\u00e0 di tornare nella propria citt\u00e0: \"...che tu saprai quanto quell'arte pesa.\" (vv. 79-81).\nApparizione di Calvalcante de' Cavalcanti - vv. 52-72.\nProprio quando Dante risponde garbatamente a Farinata ricordandogli che lui e i suoi alleati furono esiliati, compare improvvisamente sulla scena una figura nuova, quella di Cavalcante dei Cavalcanti padre di Guido Cavalcanti, uno dei rappresentanti di maggior spicco del Dolce stil novo e amico intimo di Dante. Egli \u00e8 guelfo, quindi Dante ci tiene a non generalizzare tutti i ghibellini come eretici, come facevano gli inquisitori senza scrupoli in tempo di persecuzione politica.\nCavalcante emerge dall'avello unicamente con la testa (\"credo che s'era in ginocchio levata\" - v. 54 - scrive Dante), al contrario del fiero compagno di supplizio, e si guarda intorno, come per cercare qualcuno, e non trovandolo:\nCio\u00e8 Cavalcante chiede perch\u00e9 Dante ha avuto il privilegio del viaggio ultraterreno per meriti dell'ingegno e suo figlio Guido no. E Dante risponde nella terzina successiva:\nCio\u00e8 dice che non \u00e8 da solo (c'\u00e8 Virgilio) e che la destinazione del viaggio sarebbe una figura che Guido disdegn\u00f2, indicata con il pronome \"cui\". Chi intendesse Dante con quel \"cui\" non \u00e8 chiaro: la versione pi\u00f9 semplice \u00e8 che volesse dire che Guido non am\u00f2 la ragione, simboleggiata da Virgilio, ma non quadra nel senso generale; potrebbe significare Beatrice, la teologia, la donna che trasmut\u00f2 in \"Amor Dei\" l'amore che aveva acceso nel giovane Dante, che mosse Virgilio; o potrebbe significare Dio, il quale non \u00e8 mai nominato nell'Inferno, ma vi viene alluso solo con pronomi. Si nota dunque un motivo filosofico per cui Dante discorda da Cavalcanti.\nForse la pi\u00f9 coerente \u00e8 quella che indichi Beatrice, poich\u00e9 in giovent\u00f9 sia il poeta che il suo amico Guido erano rimasti affascinati dall'amor che pregnava il dolce stilnovo, ma la morte aveva consacrato Beatrice ad un severo progetto di salvezza per Dante, e l'inattingibile oggetto del desiderio era divenuto strumento operativo della grazia. In questo modo gli itinerari intellettuali dei due amici si erano divaricati irreparabilmente. L'orizzonte speculativo del pensiero di Guido era rimasto improntato all'animismo fisico di Epicuro e all'\"Aristotelismo radicale\" degli averroisti per i quali l'amore, figlio dei sensi, era fonte di impulsi irrazionali e agonia del desiderio.\nMa c'\u00e8 un punto nella risposta di Dante che sbigottisce Cavalcante, cio\u00e8 che il poeta usi un passato remoto \"ebbe\".\nCavalcante pensa che il figlio sia morto (in realt\u00e0 all'epoca del viaggio immaginario, aprile 1300, egli era ancora vivo, sebbene mor\u00ec alcuni mesi dopo, nell'agosto 1300) e visto che Dante esita nella risposta, ricade supino nel sepolcro e sparisce dalla scena per la disperazione.\nL'episodio di Cavalcante \u00e8 servito, oltre che per mostrare anche un guelfo tra gli eretici, anche per dare lo spunto alla spiegazione sulle capacit\u00e0 profetiche dei dannati che verranno spiegate pi\u00f9 avanti nel Canto.\nRipresa del colloquio con Farinata e sua profezia - vv. 73-93.\nNella completa assenza di coralit\u00e0 fra le anime dannate Farinata continua a parlare come se l'apparizione di Cavalcanti non fosse avvenuta, come volendo esprimere la sua superiorit\u00e0. \nQuindi Farinata riprende esattamente da dove ha lasciato il discorso: \"Se i miei ghibellini hanno imparato male l'arte di ritornare dopo essere cacciati, ci\u00f2 mi tormenta pi\u00f9 di questo letto infernale.\" (parafrasi vv. 77-78)\nNella terzina successiva \u00e8 esposta la seconda profezia che anticipa l'evento dell'esilio a Dante personaggio, Farinata con i suoi poteri divinatori comuni ad ogni anima dell'eterna prigione, avverte che non saranno passati cinquanta pleniluni che anche l'Alighieri scoprir\u00e0 quanto \u00e8 dura l'arte di tornare in patria. (\"La faccia della regina che qui regge\" sta per Proserpina, nel mito antica sposa di Plutone e figura della luna).\nDante incassa in silenzio e Farinata nel frattempo prosegue chiedendo perch\u00e9 i fiorentini siano cos\u00ec duri con gli Uberti, la sua famiglia. Dante risponde che \u00e8 dovuto al massacro di Montaperti, che \"\"fece l'Arbia colorata in rosso\" (v. 86). Farinata sospira addolorato, ma spiega che lui non fu l'unico responsabile della battaglia e che ci\u00f2 era causato da uno scopo ben preciso. Per\u00f2 sottolinea come invece lui solo fu il difensore di Firenze dalla distruzione, quando si propose di raderla al suolo dopo la consulta di Empoli tra il re Manfredi di Sicilia e i capi ghibellini.\nI limiti della preveggenza dei dannati - vv. 94-120.\nIl colloquio politico tra Dante e Farinata si conclude, ma Dante non \u00e8 riuscito a farsi un'idea completa e precisa di Farinata perch\u00e9 non ha chiaro se egli veda nel presente come vede nel futuro. Ultimo passaggio fondamentale di questo canto quindi \u00e8 dovuto al fatto che pi\u00f9 volte Dante riceve profezie sul suo destino e sull'Italia dai dannati, ma ancora pi\u00f9 spesso si vedr\u00e0 chiedere dalle anime infernali cosa accade nel regno dei vivi.\nE Farinata cos\u00ec risponde (vv.100-105):\nDato significativo \u00e8 che la capacit\u00e0 divinatoria dei dannati venga illustrata in questo canto, Farinata conclude il discorso avvertendo che quando sar\u00e0 venuto il regno di Dio, presente, futuro e passato coincideranno e tutta la coscienza dei dannati scomparir\u00e0 all'istante.\n\u00c8 interessante notare che questa capacit\u00e0 di preveggenza, valida per tutti i dannati (infatti ne danno prova Ciacco, goloso, Farinata, epicureo, e Vanni Fucci, ladro) derivi dal contrappasso di un peccato comune a tutti i dannati: l'aver pensato solo al presente, e mai alla vita nell'oltretomba, futura.\nDante, risolta la questione sulla quale si stava scervellando quando Cavalcanti gli chiedeva della sorte del figlio, prega Farinata di avvertire il compagno di avello che Guido, ancora vivo, cammina sulla terra. Virgilio incalza per andare oltre e Dante pu\u00f2 solo fare un'ultima fugace domanda su chi siano gli altri spiriti nel sepolcro di Farinata. Egli risponde che ve ne sono pi\u00f9 di mille, tra i quali Federico II, disincantato Imperatore noto anche tra i guelfi come l'Anticristo, e il \"Cardinale\", cio\u00e8 Ottaviano degli Ubaldini, un uomo di chiesa che nella Chiesa credeva ben poco, secondo i cronisti antichi.\nSmarrimento di Dante - vv. 121-136.\nFarinata sparisce e Dante riprende il viaggio con Virgilio, ma \u00e8 turbato dalla profezia che ha sentito. Virgilio chiede spiegazioni e lo consola dicendo che deve s\u00ec ricordare la profezia, ma quando sar\u00e0 davanti alla dolce luce (\"al dolce raggio\"\") di colei che tutto vede, cio\u00e8 di Beatrice, potr\u00e0 sapere tutto il corso della sua vita (in realt\u00e0 sar\u00e0 Cacciaguida, trisavolo di Dante Alighieri, a narrare \"il viaggio della sua vita\" nel canto XVII del Paradiso). I due poeti si allontanano dunque dalle mura e tagliano lungo il cerchio per un sentiero che scende fino all'orlo del cerchio seguente, dal quale si sente gi\u00e0 provenire un forte puzzo."}
{"id": "43039", "revid": "767487", "url": "https://it.wikipedia.org/wiki?curid=43039", "title": "The Manchurian Candidate (film 2004)", "text": "The Manchurian Candidate \u00e8 un film del 2004 diretto da Jonathan Demme, \u00e8 basato sul romanzo omonimo di Richard Condon del 1959 ed \u00e8 un remake del film del 1962 \"Va' e uccidi\" (\"The Manchurian Candidate\") di John Frankenheimer. \u00c8 stato presentato fuori concorso alla 61\u00aa Mostra internazionale d'arte cinematografica di Venezia.\nTrama.\nIl maggiore Bennett (\"Ben\") Marco \u00e8 un veterano di guerra degli Stati Uniti che, dopo l'esperienza nell'operazione militare denominata \"Desert Storm\", continua a essere tormentato da allucinazioni e strani incubi, che scopre essere ricorrenti anche per alcuni suoi ex commilitoni. Fra essi c'\u00e8 anche il sergente Raymond Prentiss Shaw, figlio della potentissima senatrice Eleanor Shaw, che si \u00e8 candidato per il ruolo di Vice Presidente degli Stati Uniti: la donna \u00e8 una politica manipolatrice e oltremodo influente, legata al figlio in modo morboso, al punto d'essere stata la causa principale della fine della sua relazione giovanile con Jocelyne, figlia del senatore Tom Jordan, suo acerrimo rivale in politica.\nInvestigando su cos'\u00e8 accaduto veramente in Kuwait a se stesso e al suo commando, Bennett Marco scopre di essere stato sottoposto a un elaborato lavaggio del cervello e a ripetuti esperimenti medici, compreso l'impianto di un microchip nascosto nel proprio corpo: questo \u00e8 accaduto sia a lui, sia a Shaw, sia a tutti gli altri commilitoni, molti dei quali negli anni successivi sono morti per incidenti o cause naturali. Bennett Marco risale quindi alla \"Manchurian Global\", onnipotente corporation con forti legami con la scena politica americana, e in particolare con la famiglia Shaw.\nBennett Marco incontra una donna, Eugenie Rosie, che poi scopre essere un agente sotto copertura dell'FBI, gi\u00e0 sulle tracce di ci\u00f2 che si cela dietro la \"Manchurian Global\". Marco tenta di rivelare come stanno le cose a Tom Jordan; il senatore crede solo parzialmente al racconto di Marco, ci\u00f2 nonostante decide di confrontarsi con la senatrice Shaw, che lo accusa di voler utilizzare le notizie per una campagna denigratoria nei confronti di suo figlio. A quel punto la senatrice \"attiva\" il figlio, attraverso un comando vocale, rendendolo un burattino nelle sue mani.\nSotto gli ordini della madre, Raymond Shaw in \"trance\" uccide rimanendo freddo e impassibile il senatore e la figlia Jocelyne, donna che lui ha sempre amato. Quando Raymond Shaw si rende conto di quel che ha fatto viene nuovamente manipolato dalla madre, affinch\u00e9 pensi che ci\u00f2 che \u00e8 accaduto era inevitabile e giusto. Senza pi\u00f9 concorrenti, Raymond Shaw diventa il nuovo vicepresidente degli Stati Uniti. Intanto si rivela che il vero obiettivo della \"Manchurian Global\" e della senatrice non \u00e8 la vicepresidenza ma la presidenza degli Stati Uniti: infatti, secondo i piani, la sera dell'elezione il nuovo presidente sar\u00e0 ucciso, promuovendo contemporaneamente Presidente degli Stati Uniti d'America il Vicepresidente neoeletto Raymond Shaw.\nL'assassino designato \u00e8 proprio Bennett Marco che, come Raymond Shaw, a causa degli esperimenti subiti in Kuwait pu\u00f2 essere comandato come un robot: ad attivare Bennet Marco affinch\u00e9 uccida il Presidente \u00e8 proprio la senatrice Eleanor Shaw, ormai chiaramente collusa con la Manchurian Global per la scalata alla Casa Bianca. Raymond Shaw e Bennett Marco per\u00f2 iniziano a rendersi conto di ci\u00f2 che sta loro succedendo, nonostante siano sotto il controllo della \"Manchurian Global\", e riescono persino ad avere un libero confronto fra loro grazie alla complicit\u00e0 dell'FBI. Attraverso una telefonata giunta in quell'occasione, la senatrice Shaw tenta di manipolare vocalmente la mente di Bennett.\nGiunto il fatale momento della cerimonia in cui Bennett, in virt\u00f9 delle sue eccezionali qualit\u00e0 di cecchino, sar\u00e0 costretto a sparare al presidente appena eletto, la scena viene resa intenzionalmente ambigua: sembra che Bennett e Raymond siano ancora sotto il controllo della senatrice ma, arrivato il momento fatidico, Raymond abbraccia la madre fingendo di festeggiare la vittoria e si posiziona con lei nel punto in cui sa che Marco \u00e8 tenuto a sparare: Bennett Marco esplode il colpo e uccide sia Raymond che Eleanor Shaw, anzich\u00e9 il presidente; prima del colpo, Raymond rivolge un eloquente e sincero sorriso nel punto in cui sa che si trova l'amico appostato.\nIl messaggio \u00e8 chiaro: Raymond Shaw, nonostante i sofisticati tentativi di manipolazione comportamentale orditi dalla \"Manchurian Global\" con la complicit\u00e0 della madre, \u00e8 riuscito a liberarsi dall'oppressivo vincolo psicologico. Con il suo estremo sacrificio, conferma definitivamente il suo autentico ideale politico di dedizione al proprio Paese e di un profondo senso della giustizia. Prima che Bennett Marco completi l'esecuzione dell'ordine ricevuto e quindi esploda il secondo colpo contro s\u00e9 stesso, viene scovato e fermato dall'agente Eugenie Rosie dell'FBI. Dopo la morte del vicepresidente Raymond, Eugenie Rosie decide di nascondere l'identit\u00e0 di Bennett Marco, che sarebbe stato designato comunque come l'assassino perch\u00e9 ripreso dalla videosorveglianza, e di sostituirla con quella d'un agente defunto della \"Manchurian Global\".\nQuindi l'FBI decide di rivelare alla stampa le carte e i documenti relativi agli esperimenti condotti dalla \"Manchurian Global\", accusandola pubblicamente di aver tentato un colpo di Stato contro il governo democratico degli Stati Uniti. Nell'ultima scena, Rosie porta Bennett Marco nei luoghi in cui erano stati effettuati gli esperimenti su di lui e sul suo plotone: Marco, ormai pienamente conscio di cosa sia realmente accaduto, lascia che il mare porti via una fotografia del suo plotone, insieme alla medal of honor consegnatagli da Raymond Shaw, che se ne riteneva indegno (avendo scoperto che il suo presunto atto di eroismo non era che la copertura del tempo trascorso da lui e dai suoi commilitoni in un laboratorio segreto e un modo di preparare la sua ascesa politica presentandolo come un \"eroe di guerra\") ma che ora, dopo il suo estremo sacrificio, \u00e8 davvero un eroe.\nProduzione.\nColonna sonora.\nLa colonna sonora del film \u00e8 stata realizzata da Rachel Portman e David Amram e pubblicata su un CD dalla Varese Sarabande il 14 settembre 2004. L'album consta di diciassette brani strumentali.\nAccoglienza.\nCritica.\nIl film ha ricevuto generalmente recensioni positive. Su un totale di 207 recensioni raccolte dal sito Rotten Tomatoes, il film ha un giudizio complessivo di 80% valutazioni favorevoli e una media di 7.1 su 10. Metacritic, ha invece calcolato una media del 76% di critiche favorevoli su un totale di 41 recensioni.\nMick LaSalle del \"San Francisco Chronicle\" ha parlato in termini particolarmente positivi dell'interpretazione della Streep paragonando la sua figura nel film a quella di Hillary Clinton (come aspetto fisico) e Karen Hughes (come energia) e definendola \"\"...a pleasure to watch \u2014 and to marvel at \u2014 every second she's onscreen\" (in italiano: \"...un piacere da guardare \u2014 e una meraviglia \u2014 ogni secondo che \u00e8 sullo schermo\"\").\nIncassi.\nIl film, a fronte di un budget di 80 milioni di dollari, ha incassato dollari in America del Nord e dollari nel resto del mondo, totalizzando 96.105.964 dollari in tutto il globo."}
{"id": "43041", "revid": "438678", "url": "https://it.wikipedia.org/wiki?curid=43041", "title": "The Who", "text": "The Who \u00e8 un gruppo musicale rock britannico originario di Londra, considerato tra le maggiori band rock and roll di tutti i tempi, con oltre 100 milioni di dischi venduti. Le prime apparizioni dal vivo del complesso risalgono al 1964, con la storica formazione del gruppo: Pete Townshend (chitarrista, e autore della maggior parte delle canzoni), Roger Daltrey (voce), John Entwistle (basso elettrico) e Keith Moon (batteria).\nDopo un breve periodo da portabandiera del movimento Mod inglese, gli Who raggiungono il successo nel 1965, con l'uscita dell'album \"My Generation\", il cui omonimo brano si rivela il primo \"inno generazionale\", nonch\u00e9 uno dei pezzi ancora oggi pi\u00f9 conosciuti e rappresentativi della band, oltre a essere stato inserito, nel 2004, all'undicesimo posto tra le 500 migliori canzoni secondo Rolling Stone. Gli Who nel corso della loro carriera hanno piazzato 27 singoli nei primi 40 posti delle classifiche di vendita britanniche e statunitensi, oltre a raggiungere la top ten con 17 album (ottenendo nel contempo 18 dischi d'oro, 12 di platino, e 5 multi-platino solamente negli Stati Uniti).\nGli Who raggiungono il grande pubblico a partire dal 1965 con una serie di singoli di successo, grazie anche alle trasmissioni di alcune radio pirata di oltremanica come Radio Caroline, come \"I Can't Explain\" e \"Substitute\". In \"A Quick One\", pubblicato nel 1966, \u00e8 possibile notare il progredire della ricerca musicale di Townshend verso la realizzazione di un\"'opera rock\" a carattere teatrale, che si concretizzer\u00e0 poi in \"Tommy\" (1969) e in \"Quadrophenia\" (1973), che ebbero entrambi una trasposizione cinematografica.\nDel 1979 \u00e8 il documentario sulla storia del gruppo, \"Uragano Who\" (\"The Kids Are Alright\"). Tra i protagonisti della \"Swinging London\", , di cui continuarono il fenomeno della British invasion. Ebbero una notevole influenza su altre band a loro volta, lasciando un'onda lunga che va ai Sex Pistols, dagli U2 agli Oasis passando per i Pearl Jam.\n, ovvero a quella derivazione del garage rock che a met\u00e0 anni settanta porter\u00e0 Ramones, Sex Pistols, The Clash e altre band a creare il punk rock e in particolare il punk rock delle origini.\nDopo la scomparsa di Keith Moon, morto nel 1978, e di John Entwistle, nel 2002, Townshend e Daltrey continuarono a pubblicare nuovi album e a proporre dal vivo i brani del gruppo, accompagnati da Pino Palladino al basso e Kenney Jones o Zak Starkey (figlio di Ringo Starr) alla batteria. Nel 2006, gli Who hanno pubblicato il loro primo disco registrato in studio da \"It's Hard\" del 1982, intitolato \"Endless Wire\".\nIl gruppo appare alla posizione 29 della lista dei 100 migliori artisti secondo Rolling Stone.\nTutti i membri della band fanno inoltre parte individualmente di una delle classifiche di Rolling Stone, di cui tre nella top ten del proprio strumento: Roger Daltrey alla posizione 61 della lista dei 100 migliori cantanti secondo Rolling Stone, Pete Townshend alla 10\u00aa della lista dei 100 migliori chitarristi, Keith Moon alla 2\u00aa tra i migliori batteristi di tutti i tempi scelti dai lettori della rivista e John Entwistle \u00e8 al primo posto nella classifica dei migliori bassisti di tutti i tempi scelti dai lettori.\nStoria del gruppo.\nAnni sessanta.\nAmici di vecchia data, Townshend ed Entwistle formarono nel 1962 un gruppo Dixieland, The Confederates. Townshend suonava il banjo mentre Entwistle era al Corno Francese, che aveva imparato a suonare a scuola. Un giorno, Roger Daltrey incontr\u00f2 Entwistle per strada con un basso appeso alla spalla, e gli chiese di unirsi al suo gruppo, The Detours, formati un anno prima. Entwistle sugger\u00ec di aggregare anche Townshend come seconda chitarra (il primo chitarrista era Daltrey stesso). Quando il cantante dei Detours se ne and\u00f2, Daltrey lo sostitu\u00ec e Townshend, appoggiato da Entwistle, ne divenne il chitarrista principale.\nIniziarono a scrivere del materiale proprio come all'epoca avevano gi\u00e0 iniziato a fare i Beatles e i Rolling Stones. Con l'entrata di Keith Moon nel gruppo, la formazione classica degli Who era al completo. Nella formazione embrionale nel periodo 1962 e 1963, il gruppo si chiamava dunque The Detours e suonava per lo pi\u00f9 pezzi rhythm and blues. Cambiarono il loro nome in The Who nel 1964.\nPer i seguenti 14 anni gli Who sarebbero dunque stati: Roger Daltrey alla voce, Pete Townshend alla chitarra elettrica, John Entwistle al basso, e Keith Moon alla batteria. Per un breve lasso di tempo durante il 1964, sotto la direzione di Peter Meaden, cambiarono il nome in The High Numbers. In questo periodo pubblicarono un singolo che non riscosse alcun successo, \"Zoot Suit\"/\"I'm The Face\". Visto il fallimento del lavoro, il gruppo licenzi\u00f2 Meaden e riprese il nome The Who. Il primo successo del gruppo fu il singolo \"I Can't Explain\" del 1965, seguito subito dopo da \"Anyway, Anyhow, Anywhere\". Ma la band conobbe il vero successo dopo la pubblicazione del primo album, \"My Generation\" (nella versione statunitense intitolato \"The Who Sings My Generation\"), avvenuta sempre nel 1965.\nL'album includeva molti classici della musica mod, come \"The Kids Are Alright\" e la traccia omonima \"My Generation\", che conteneva il famoso verso \"Hope I die before I get old\" (\"spero di morire prima di diventare vecchio\"). Altri pezzi di successo del periodo furono il singolo del 1966 \"Substitute\", \"I'm a Boy\" (sempre del 1966), \"Happy Jack\" (che trattava di un giovane con disturbi mentali) e \"Pictures of Lily\" del 1967, un tributo alla masturbazione, seguiti subito da \"I Can See for Miles\" e \"Magic Bus\". Bench\u00e9 avessero gi\u00e0 raggiunto una notevole fama grazie ai numerosi singoli di successo pubblicati, gli Who, o per meglio dire Pete Townshend, avevano degli obiettivi pi\u00f9 ambiziosi, e durante gli anni la loro musica sarebbe diventata sempre pi\u00f9 complessa, e i testi sempre pi\u00f9 provocatori.\nTownshend voleva inoltre trattare gli album degli Who come un lavoro unico, non come una serie di canzoni apparentemente non connesse tra di loro. Il primo segno di questa tendenza lo si avvertir\u00e0 nell'album \"A Quick One\" del 1966, che include il medley \"A Quick One While He's Away\", che successivamente verr\u00e0 etichettato dallo stesso Townshend come una mini opera. \"A Quick One\" sar\u00e0 seguito da \"The Who Sell Out\" del 1967, un concept album che suona come una stazione radio pirata, inclusi gli stacchi pubblicitari umoristici. Questo lavoro include un'altra mini opera rock, chiamata \"Rael\", e anche il miglior singolo statunitense del gruppo, \"I Can See for Miles\".\nGli Who erano noti al tempo anche per la loro abitudine di distruggere gli strumenti durante le esibizioni. Famosa fu quella del Monterey Pop Festival del 1967, fatto che si ripeter\u00e0 anche nel programma \"Smothers Brothers Comedy Hour\", con dei risultati letteralmente esplosivi, dato che la batteria di Keith Moon esplose realmente sul palco, causando una temporanea perdita dell'udito a Pete Townshend. Il successo e le situazioni precedentemente descritte risulteranno nella prima intervista di Townshend alla rivista statunitense \"Rolling Stone\". Townshend rivel\u00f2 in questa intervista che il gruppo stava lavorando per la realizzazione di un'opera rock completa: \"So che non mi creder\u00e0 nessuno, ma io sto davvero pensando di scrivere un'opera rock che abbia per protagonista un giocatore di flipper sordo, muto e cieco. Non sto scherzando, anche se per ora \u00e8 solo un'idea che ho in testa. Non c'\u00e8 niente di definito\". Questa idea si concretizzer\u00e0 nell'album \"Tommy\" del 1969, la prima opera rock di successo mai registrata.\nDurante questo periodo gli insegnamenti spirituali di Meher Baba (cui sar\u00e0 anche intitolata la canzone \"Baba O'Riley\") iniziarono ad influenzare i testi di Townshend, e infatti nell'album \"Tommy\" egli viene accreditato come \"Avatar\". Oltre al successo commerciale, \"Tommy\" ricevette dei riscontri molto positivi anche dalla critica. \"Life Magazine\" dichiarava che \u00abper la chiara potenza, l'invenzione e la brillantezza della performance, Tommy surclassa qualsiasi cosa sia mai uscita da uno studio di registrazione\u00bb. \"Melody Maker\" dichiarava invece: \u00absicuramente The Who sono adesso il gruppo di riferimento secondo il quale giudicare tutti gli altri\u00bb.\nGli Who eseguiranno buona parte di \"Tommy\" al festival di Woodstock del 1969. Questa performance, e il susseguente film, lanceranno gli Who come superstar anche negli Stati Uniti d'America.\nPeraltro la loro performance fu interrotta da Abbie Hoffman, un attivista e politico statunitense, esponente della sinistra radicale degli Stati Uniti (New Left), cofondatore dello Youth International Party (Yippies) per fare un discorso di protesta contro l'imprigionamento di John Sinclair del Partito delle Pantere Bianche (White Panther Party). Il chitarrista degli Who Pete Townshend non prese bene l'interruzione dell'esibizione del suo gruppo, ebbe un breve ma duro scambio di parole con Hoffman e infine lo colp\u00ec con la sua chitarra. Pete Townshend afferm\u00f2 successivamente di essere d'accordo con Hoffman riguardo l'imprigionamento di John Sinclair.\nAnni settanta.\nNel 1970 gli Who pubblicano \"Live at Leeds\", che viene spesso indicato come \"best live rock album\" di sempre. Sempre nello stesso anno iniziarono a lavorare per la realizzazione di un nuovo disco in studio, che non verr\u00e0 per\u00f2 portato a termine. Le motivazioni sono da ricondurre principalmente al fatto che Townshend dopo aver scritto il pezzo \"Pure and Easy\", indicato come il perno intorno a cui avrebbe dovuto girare l'ambizioso concept album/progetto \"Lifehouse\", distrasse se stesso e gli altri componenti del gruppo dal lavoro per il nuovo album in studio.\n\"Lifehouse\" non fu mai completato nella forma in cui fu progettato (fu invece adattato per la trasmissione via radio, cosa che avvenne alla BBC nel 2000, e molto del materiale fu successivamente pubblicato da Townshend in un album composto da 6 CD e fruibile direttamente attraverso il sito ufficiale dello stesso Townshend). Nel marzo del 1971 il gruppo inizi\u00f2 le registrazioni del materiale disponibile di \"Lifehouse\" con Kit Lambert a New York, registrazioni che vennero successivamente continuate con Glyn Johns ad aprile.\nIl materiale selezionato andr\u00e0 a formare l'album \"Who's Next\", che diverr\u00e0 l'album di maggior successo sia di critica che di pubblico, ma che di fatto far\u00e0 terminare il progetto \"Lifehouse\". Altre tracce di \"Lifehouse\" si troveranno come singoli non compresi in album, e in altri lavori durante i seguenti anni, come in \"Odds &amp; Sods\", e anche nel disco solista di Townshend \"Who Came First\". \"Who's Next\" diventer\u00e0 uno dei primi album rock di successo a presentare l'utilizzo massiccio dei sintetizzatori. Il lavoro raggiunse la posizione 4 nelle classifiche pop statunitensi e la prima posizione in quelle inglesi. Il singolo \"Won't Get Fooled Again\" diverr\u00e0 il primo singolo di successo contenente il suono dei sintetizzatori.\n\"Who's Next\" fu seguito nel 1973 da \"Quadrophenia\", disco che si avvicina pi\u00f9 a un monologo che a un'opera rock (troviamo infatti al suo interno solo poche parti cantate da altri elementi); nonostante ci\u00f2 \u00e8 forse l'album in assoluto pi\u00f9 famoso della band dopo \"Tommy\". Il filo conduttore di \"Quadrophenia\" \u00e8 la storia di un adolescente di nome Jimmy, riguardante la sua ricerca d'identit\u00e0 e i connessi problemi mentali, i quali vengono inseriti nel contesto della lotta tra Mods e Rockers dei primi anni sessanta in Inghilterra, in particolar modo delle lotte tra le due fazioni di Brighton. Il disco riprende circa cinque giorni della vita del ragazzo, fino a che, disperato perch\u00e9 i suoi tentativi di costruirsi una vita sociale sono vani, viene cacciato di casa dai genitori quando essi scoprono che il figlio conservava del \"blues\" (una sorta di droga sconosciuta).\nSuccessivamente iniziano le sue disavventure che, contrariamente a quel che di solito si crede, non terminano in modo tragico. Infatti, nella scena finale del film tratto dall'opera rock, che \u00e8 poi la stessa scena iniziale, Jimmy si allontana dalla scogliera dopo aver catapultato in mare la Vespa di \"Asso\" (un idolo dei mod), simbolo del sogno impossibile di realizzare un'identit\u00e0 mod, alludendo cos\u00ec a un possibile ritorno alla responsabilit\u00e0 individuale. Il lavoro raggiunse la 2\u00aa posizione nella classifica statunitense di Billboard. Durante il tour promozionale del disco negli Stati Uniti, nel corso del concerto del 20 novembre 1973 a San Francisco, Keith Moon collass\u00f2 per due volte sul palco a causa di un sovradosaggio di tranquillante per cavalli, e fu sostituito per gli ultimi due pezzi dello show da un diciannovenne del pubblico, Scott Halpin.\nGli ultimi dischi del gruppo contenevano al loro interno diversi contenuti incentrati sulle vicende personali di Townshend, e questa sarebbe stata una caratteristica anche negli album solisti del chitarrista, come in \"Empty Glass\". Anche l'album del 1975, \"The Who by Numbers\", contiene molti pezzi dai toni introspettivi, compreso il singolo \"Squeeze Box\". Nello stesso anno venne realizzata la versione cinematografica dell'album \"Tommy\", diretta da Ken Russell, avente come protagonista Roger Daltrey, e che valse a Pete Townshend una nomination all'Academy Award come \"Best Original Score\". Nel 1976 gli Who suonarono al Charlton Athletic Football Ground, concerto che fu inserito per oltre un decennio nel Guinness dei primati come \"concerto dal volume pi\u00f9 alto di sempre\".\nNel 1978 il gruppo pubblic\u00f2 \"Who Are You\", caratterizzato da un suono pi\u00f9 orientato alle radio. L'album conteneva comunque una canzone da una rock opera incompleta di John Entwistle. La pubblicazione del lavoro fu oscurata dalla morte del batterista Keith Moon, avvenuta improvvisamente nel sonno a causa di un avvelenamento da tranquillanti, poche ore dopo un party organizzato da Paul McCartney. Kenney Jones, ex Small Faces e Faces, si un\u00ec al gruppo in sostituzione di Moon. Nel 1979 gli Who ritornarono a esibirsi con diversi concerti al Rainbow Theatre di Londra, al Cannes Film Festival in Francia, e al Madison Square Garden di New York. Nell'autunno dello stesso anno il gruppo acconsent\u00ec a effettuare un mini tour degli Stati Uniti. La serie di concerti venne funestata da una tragedia avvenuta il 3 dicembre 1979 a Cincinnati, Ohio.\nUna tribuna del Riverfront Coliseum croll\u00f2 prima dell'inizio del concerto, causando la morte di undici persone del pubblico. Il gruppo venne avvertito del fatto solo a concerto concluso, dato che le autorit\u00e0 preventivarono molti pi\u00f9 problemi nel caso il concerto venisse cancellato. I componenti del gruppo rimasero molto colpiti da quella notizia. Sempre nel 1979 vennero realizzati il documentario \"Uragano Who\" (\"The Kids Are Alright\") e il film \"Quadrophenia\", che riscosse un notevole successo in Inghilterra. Il 17 dicembre del 1979 gli Who divennero il terzo gruppo, dopo Beatles e The Band, a essere ospitati sulla copertina della rivista \"TIME\". L'articolo, scritto da Jay Cocks, trattava in maniera positiva i componenti del gruppo e la loro posizione nella musica rock.\nAnni ottanta.\nGli Who realizzarono altri due album in studio con Jones come batterista, e precisamente \"Face Dances\" nel 1981 e \"It's Hard\" nel 1982. La perdita di Keith Moon costitu\u00ec un duro colpo per la sezione ritmica del gruppo. I due album registrati con Jones segnarono una svolta decisa verso il pop. Nonostante buoni riscontri di vendita, con la rivista Rolling Stone che attribu\u00ec addirittura cinque stelle a \"It's Hard\", molti fan non apprezzarono il nuovo sound del gruppo. Dopo la pubblicazione di \"It's Hard\" il gruppo part\u00ec per la tourn\u00e9e di addio. L'evento venne organizzato dopo che Townshend rivel\u00f2 il suo alcolismo e la sua successiva disintossicazione. L'artista infatti afferm\u00f2 che avrebbe voluto realizzare un ultimo tour con la band prima che divenisse un gruppo dedito solo a lavori di studio. La richiesta di biglietti, dopo tali dichiarazioni, divent\u00f2 naturalmente frenetica. Fu il pi\u00f9 lungo tour dell'anno, che avrebbe fatto registrare il tutto esaurito in numerosi stadi e arene del nord America.\nDopo il completamento del tour in nord America nel dicembre 1982, Townshend pass\u00f2 parte del 1983 nel tentativo di scrivere materiale per l'ennesimo album in studio del gruppo, previsto dal contratto firmato con la Warner Bros. nel 1980. Alla fine del 1983, tuttavia, Townshend dichiar\u00f2 di non essere in grado di produrre il materiale per il nuovo album, e in una dichiarazione pubblica del dicembre 1983 annunci\u00f2 la sua decisione di lasciare il gruppo. Townshend si concentr\u00f2 allora sul suo lavoro da solista, e pubblic\u00f2 gli album ', ' (che ospita apparizioni di Daltrey ed Entwistle, nonch\u00e9 due canzoni accreditate agli Who) e \"Psychoderelict\", precursore del lavoro per la radio \"Lifehouse\", una sorta di opera rock sci-fi. Il 13 luglio 1985, i componenti degli Who incluso Kenney Jones si riformarono per esibirsi al Live Aid allo stadio di Wembley. Il gruppo esegu\u00ec \"My Generation\", \"Pinball Wizard\", \"Love Reign O'er Me\", e \"Won't Get Fooled Again\".\nPer un problema tecnico della BBC presentatosi all'inizio di \"My Generation\", la maggior parte del pezzo non verr\u00e0 ascoltato dai telespettatori. Nel 1988 il gruppo fu insignito dalla British Phonographic Industry del Lifetime Achievement Award. Il gruppo suon\u00f2 un breve set di pezzi durante la cerimonia di consegna del premio. Questa sar\u00e0 anche l'ultima esibizione di Kenney Jones con gli Who. Il loro tour di reunion pi\u00f9 noto fu quello del 1989, incentrato principalmente su \"Tommy\". Durante questo tour il ruolo di batterista verr\u00e0 ricoperto da Simon Phillips, collaboratore di vecchia data di Townshend. Anche in questo caso la richiesta di biglietti fu notevole, e port\u00f2 un'altra volta al tutto esaurito negli stadi del nord America, incluse quattro serate di seguito al Giants Stadium. In tutto vennero venduti 2 milioni di biglietti.\nAnni novanta.\nNel 1990, il primo anno in cui potessero essere proposti, gli Who vennero nominati per l'inserimento nella Rock and Roll Hall of Fame. Gli Who vennero descritti come i primi candidati ad aspirare al titolo di \"World's Greatest Rock Band\". Solo i Beatles e i Rolling Stones ricevettero la stessa presentazione alla Rock Hall. Nel 1991 il gruppo registr\u00f2 una cover del pezzo di Elton John \"Saturday Night's Alright for Fighting\" per un album tributo. Questa fu anche l'ultima incisione in studio di John Entwistle con gli Who. Pete Townshend and\u00f2 in tour nel 1993 per promuovere il suo album \"Psychoderelict\", ed Entwistle partecip\u00f2 a una serata suonando in molti pezzi insieme a Townshend. Nel 1994 si diffuse la notizia che gli Who avrebbero fatto un tour per il loro trentesimo anniversario dalla fondazione del gruppo.\nPoi il tour non si fece, ma Roger Daltrey comp\u00ec 50 anni e celebr\u00f2 l'evento con due concerti alla Carnegie Hall. Queste esibizioni inclusero come ospiti sia John Entwistle che Pete Townshend, anche se i tre non suonarono insieme. Daltrey and\u00f2 in tour lo stesso anno con l'accompagnamento di un'orchestra e con Entwistle come ospite speciale. La formazione per questo tour comprendeva anche John \"Rabbit\" Bundrick alle tastiere, Zak Starkey alla batteria e Simon Townshend alla chitarra in sostituzione del fratello Pete. Sebbene Pete Townshend diede il consenso a Daltrey di chiamare questo gruppo The Who, Daltrey non accett\u00f2. Il tour, chiamato Daltrey Sings Townshend, non ebbe comunque il successo sperato.\nNel 1996 fu chiesto a Townshend di riformare il gruppo per esibirsi a un concerto ad Hyde Park. Egli contatt\u00f2 quindi Entwistle e Daltrey, che accettarono la proposta. L'idea di Townshend consisteva nell'esecuzione di \"Quadrophenia\" in chiave acustica, con l'utilizzo di parti del film da proiettare sugli schermi. Al gruppo si un\u00ec Zak Starkey alla batteria (bench\u00e9 fosse inizialmente riluttante all'idea), Bundrick alle tastiere e Simon Townshend alla seconda chitarra. Venne inoltre incluso Jon Carin come tastierista aggiunto, una sezione fiati, diversi coristi, e molti ospiti furono invitati a partecipare alla performance (tra gli altri David Gilmour, Ade Edmondson, il giornalista Trevor McDonald e Gary Glitter (che colp\u00ec incidentalmente Daltrey a un occhio con l'asta di un microfono proprio il giorno prima del concerto). L'intera rappresentazione fu narrata da Phil Daniels che imperson\u00f2 Jimmy, il mod protagonista della storia.\nNonostante qualche difficolt\u00e0 tecnica, lo spettacolo ebbe un buon successo, tanto da essere replicato per sei serate consecutive (che registrarono il tutto esaurito) al Madison Square Garden di New York. Queste esibizioni non verranno comunque eseguite sotto il nome The Who. Il successo di queste esibizioni port\u00f2 a un tour negli Stati Uniti e in Europa. Lo show venne riadattato per il tour e includeva molti classici degli Who come bis. Il tour venne eseguito sotto il nome dei componenti del gruppo, e a volte sotto il nome The Who, probabilmente per aiutare la vendita dei biglietti.\nDopo il successo del tour, gli Who si sciolsero per l'ennesima volta. Townshend si dedic\u00f2 a esibizioni principalmente in acustico, Entwistle si dedic\u00f2 a esibirsi con il suo gruppo, The John Entwistle Band, e Daltrey and\u00f2 in tour con The British Rock Symphony eseguendo brani degli Who e altri pezzi classici del rock accompagnato da un'orchestra. Verso la fine del 1999 gli Who si riunirono in formazione a cinque con Bundrick e Starkey, e si esibirono per diversi concerti di beneficenza in piccoli locali. Molti dei pezzi eseguiti in questo periodo erano estratti da \"Who's Next\" e includevano anche pezzi non eseguiti da oltre 30 anni.\nAnni duemila.\nIl successo delle esibizioni del 1999 port\u00f2 allo svolgimento di un tour negli Stati Uniti nell'estate del 2000 e nel novembre dello stesso anno a un tour in Inghilterra. Il tour termin\u00f2 con un concerto benefico alla Royal Albert Hall in favore di Teenage Cancer Trust, fondazione per la ricerca sul cancro nei giovani. All'esibizione (che venne poi realizzata su CD e DVD) parteciparono anche altri artisti. Grazie alle numerose recensioni positive ricevute, i tre componenti rimanenti degli Who discussero della possibilit\u00e0 di entrare in studio per la registrazione di un nuovo album. Le canzoni \"Who are you\", \"Baba O'Riley\" e \"Won't Get Fooled Again\" furono usate per le sigle rispettivamente di \"CSI - Scena del crimine\", \"\" e \"CSI - Miami\".\nAll'ottobre 2001 risale l'esibizione al Concerto per New York City e durante lo stesso anno la band fu insignita del Grammy Lifetime Achievement Award, Premio Grammy alla carriera. Prima dell'inizio del tour dell'estate del 2002, il bassista John Entwistle venne trovato morto nella sua stanza all'Hard Rock Hotel di Las Vegas, in Nevada. L'autopsia rivel\u00f2 che bench\u00e9 non avesse subito un'overdose, una modesta quantit\u00e0 di cocaina venne trovata nel suo organismo, fatto che contribu\u00ec al fatale attacco di cuore che Entwistle ebbe. Questo fu in pratica il risultato di anni di uso regolare di cocaina, ipertensione e degli anni trascorsi a fumare sigarette.\nDopo un breve ritardo, il tour inizi\u00f2 con Pino Palladino in sostituzione di John Entwistle. Molti concerti del tour vennero poi realizzati ufficialmente su CD per la Encore Series 2002. Prima dell'inizio del tour, vennero provati dei nuovi pezzi (\"Real Good Looking Boy\" e \"Certified Rose\"), come anche vecchi classici come \"I Can See for Miles\", ma a causa della morte di Entwistle non vennero eseguiti. Nel settembre 2002 il periodico Q inser\u00ec gli Who nella lista dei \"50 gruppi da vedere prima di morire\" (\"50 Bands to See Before You Die\").\nNel 2004 gli Who registrarono due nuove canzoni (\"Old Red Wine\" e \"Real Good Looking Boy\", con al basso Pino Palladino nella prima e Greg Lake nella seconda), che andarono a far parte della raccolta di singoli \"\". Dopo la pubblicazione di questa raccolta, il gruppo fece una mini tourn\u00e9e mondiale di 18 date, toccando il Giappone, l'Australia, l'Inghilterra e gli Stati Uniti. Anche in questo caso i concerti vennero pubblicati su CD come parte delle Encore Series 2004. Il gruppo fece anche da \"headliner\" al festival dell'isola di Wight, e il periodico \"Rolling Stone\" li inser\u00ec alla posizione 29 della lista dei 100 migliori artisti di sempre (the 100 Greatest Artists of All Time).\nGli Who annunciarono quindi di voler pubblicare nella primavera del 2005 un nuovo album in studio, il primo da 23 anni a questa parte (album che ebbe il titolo provvisorio di \"WHO2\"). Nel marzo del 2005, il sito web di Pete Townshend annunci\u00f2 che la pubblicazione dell'album era stata rinviata a data da definirsi e che i programmati tour in Inghilterra e Stati Uniti erano da considerarsi anch'essi annullati. Le cause di questi rinvii furono in parte dovute alla lentezza nella registrazione del nuovo materiale e in parte al coinvolgimento di Zak Starkey nel tour degli Oasis. Nel luglio del 2005 il gruppo si esib\u00ec al Live 8 sul palco di Londra, eseguendo \"Who Are You\" e \"Won't Get Fooled Again\", con alla batteria Steve White (batterista di Paul Weller e fratello maggiore dell'ex batterista degli Oasis Alan White) e al basso Damon Minchella (bassista negli Ocean Colour Scene), che sostitu\u00ec Pino Palladino (in tour in sud America con Jeff Beck). Sempre nel 2005 il gruppo viene inserito nella UK Music Hall of Fame.\nRoger Daltrey esegu\u00ec un pezzo commissionato per l'occasione, \"Highbury Highs\", alla cerimonia di addio allo stadio di Highbury dopo l'ultima partita dell'Arsenal, tenutasi in quello stadio contro il il 7 maggio 2006. Il 3 ottobre seguente, tramite il portale iTunes, vennero diffusi due singoli prima della pubblicazione del nuovo album, \"Endless Wire\". I pezzi erano \"Tea &amp; Theatre\" e \"It's Not Enough\". \"Endless Wire\" fu pubblicato il 30 ottobre 2006 e fu il primo album in studio del gruppo dopo \"It's Hard\" del 1982. Nel 2006 gli Who vinsero il Freddie Mercury Lifetime Achievement ai Live Music Award.\nIl 6 novembre 2007 verranno pubblicati due DVD, \"Amazing Journey: The Story of the Who\" e \"Amazing Journey: Six Quick Ones\". Il primo DVD comprende nuove interviste ai componenti sulla storia del gruppo e rari spezzoni di esibizioni dal vivo, mentre il secondo traccia il profilo individuale dei componenti e include il filmato di registrazione del pezzo del 2003 \"Real Good Looking Boy\".\nAnni duemiladieci.\nIl 26 novembre 2009 la National Football League annunci\u00f2, durante la trasmissione sul canale CBS Sports della partita Oakland Raiders-Dallas Cowboys, che gli Who si sarebbero esibiti durante lo show di met\u00e0 gara in occasione del Super Bowl XLIV presso il Sun Life Stadium di Miami il 7 febbraio 2010. Roger Daltrey e Pete Townshend si esibirono con \"Baba O'Riley\", \"Pinball Wizard\", alcune parti scelte dell'album \"Tommy\", \"Who Are You\" e \"Won't Get Fooled Again\".\nIl 18 luglio 2012 fu annunciato il ritorno sulle scene con un tour di 36 date in Nord America nel quale sarebbe stata eseguita integralmente l'opera rock \"Quadrophenia\". Il 12 agosto 2012 gli Who si esibirono durante la cerimonia di chiusura dei XXX Giochi Olimpici, svoltasi nella capitale londinese. Insieme a Roger Daltrey e Pete Townshend, sul palco figuravano anche George Michael, Kate Bush e i Muse.\nIl tour \"Quadrophenia and More\" inizi\u00f2 a Ottawa nel novembre 2012 con il tastierista John Corey, Loren Gold e Frank Simes, con quest'ultimo anche nelle vesti di direttore musicale. Nel febbraio 2013 Starkey accus\u00f2 uno stiramento al tendine e fu rimpiazzato per un solo concerto da Scott Devours, che si esib\u00ec appena quattro ore dopo aver avuto comunicazione del proprio ingaggio. Il tour continu\u00f2 in Europa e Regno Unito e si concluse alla Wembley Arena nel luglio 2013.\nNell'ottobre 2013 Townshend anunnci\u00f2 che gli Who avrebbero tenuto il loro ultimo tour nel 2015, esibendosi in luoghi dove non si erano mai esibiti prima. Daltrey precis\u00f2 che il tour non era correlato al cinquantennale della fondazione della band e aggiunse che con Townshend valutava l'idea di registrare nuovo materiale.\nJones torn\u00f2 negli Who nel giugno 2014 per un concerto benefico per raccogliere fondi in favore della ricerca sul cancro alla prostata all'Hurtwood Polo Club, con Jeff Beck, i Procol Harum e Mike Rutherford. Sempre a giugno gli Who annunciarono l'intenzione di intraprendere un nuovo tour mondiale con un possibile nuovo album in uscita. A settembre pubblicarono \"Be Lucky\", poi incluso nella compilation \"The Who Hits 50!\" nell'ottobre seguente. Nel novembre 2014 la band pubblic\u00f2 una app per la realt\u00e0 virtuale progettata da Jamie Daltrey, figlio di Roger, contenente immagini ed eventi della storia del gruppo.\nIl 12 giugno 2015 Roger Daltrey si esib\u00ec assieme a Liam Gallagher durante la trasmissione televisiva \"TFI Friday\", condotta da Chris Evans, proponendo una versione dal vivo di \"My Generation\". Ad accompagnare i due musicisti, oltre a Bonehead, chitarrista nella prima formazione degli Oasis, salirono sul palco il figlio dell'ex Beatle Ringo Starr, Zak Starkey, con un passato da batterista sia per gli Oasis che per gli Who, e Ian Broudie dei Lightning Seeds. Nel giugno 2015 gli Who si esibirono come \"headliner\" al Festival di Hyde Park e due giorni dopo al Festival di Glastonbury; Townshend disse alla rivista \"Mojo\" che quello poteva essere l'ultimo concerto britannico della band. Per celebrare il cinquantennale della band, tutti gli album, compresa la compilation \"The Who Hits 50!\", furono ristampati in vinile. Nel settembre 2015 tutte le restanti date del tour furono annullate dopo che Daltrey contrasse una meningite virale. Townshend promise che la band sarebbe tornata \"pi\u00f9 forte che mai\".\nNel 2016 si tenne una nuova tourn\u00e9e, il \"Back to the Who Tour\", prosecuzione del tour dell'anno precedente. La band torn\u00f2 a esibirsi al Festival dell'isola di Wight (al Seaclose Park di Newport), l'11 giugno, nella giornata inaugurale del festival. Dopo 13 concerti, il tour si concluse con l'esibizione al festival Desert Trip all'Empire Polo Club di Indio, in California, il 16 ottobre 2016. A novembre gli Who annunciarono cinque date britanniche per l'aprile 2017 (in precedenza previste nell'agosto e settembre 2017), con l'esecuzione completa dal vivo dell'album \"Tommy\". Il tour di cinque date fu ridenominato \"2017 Tommy &amp; More\" e incluse la pi\u00f9 vasta selezione di brani del disco eseguiti dal vivo dal 1989. Due concerti preliminari tenuti alla Royal Albert Hall per Teenage Cancer Trust il 30 marzo e il 1\u00ba aprile videro l'esecuzione completa dal vivo di \"Tommy\".\nNel gennaio 2019 la band annunci\u00f2 il \"Moving On! Tour\", con 29 date in Nord America tra maggio e giugno e settembre e ottobre 2019. Il 6 dicembre il gruppo diede alle stampe \"Who\", il secondo album in studio negli ultimi 37 anni, il primo da \"Endless Wir\" del 2006. Contestualmente fu annunciato un tour, previsto per marzo e aprile 2020 nel Regno Unito e in Irlanda, con l'accompagnamento di un'orchestra di quaranta elementi; il tour fu, tuttavia, rinviato a causa della pandemia di COVID-19.\nEredit\u00e0 artistica.\nGli Who sono stati tra i gruppi pi\u00f9 influenti della musica rock: con il loro approccio \"progressive\" nella scrittura degli album e i loro concerti emozionanti si sono confrontati molti artisti; lo stile hard rock che hanno preso dalla scena musicale inglese \u00e8 stato in grado di aprire il palcoscenico per gruppi come i Led Zeppelin, Queen e The Clash. Con il loro periodo iniziale nel Mod, gli Who hanno inizialmente favorito la nascita del mod revival influenzando molto gruppi come i The Jam; in seguito ci\u00f2 ha ispirato molti, se non tutti, i maggiori gruppi dell'ondata Britpop di met\u00e0 degli anni novanta britannici.\nGruppi come Blur, Oasis, Stereophonics, Supergrass e Ash hanno trovato una grande fonte d'ispirazione nei lavori dei quattro di Londra, specialmente nell'ideale della \"Cool Britannia\", che esprimeva un orgoglio britannico, espresso da molti artisti degli anni novanta e associato ai primi anni del governo New Labour di Tony Blair. Gli Who sono stati anche chiamati \"The Godfathers of Punk\" (i Padrini del Punk) in molte pubblicazioni, cos\u00ec come nel film di Spike Lee \"Summer of Sam\".\nParte della nascita del movimento punk e del punk rock si deve alla loro aggressivit\u00e0, violenza e al loro atteggiamento arrogante sul palco. Gli MC5, i Ramones, i Sex Pistols, i Clash, i Generation X e molte altre band punk e proto-punk hanno subito fortemente il loro ascendente. Anche il gruppo punk rock Green Day non ha mai fatto mistero di ammirare moltissimo la band di Townshend&amp;co, tanto da fare le cover di \"My Generation\", \"A Quick One\", \"While He's Away\", \"Won't Get Fooled Again\" e \"Baba O' Riley\". Al gruppo \u00e8 attribuita la realizzazione di un'opera rock e di uno dei primi \"concept album\" di rilievo.\nSeguendo le orme di \"Tommy\", si sono realizzati, tra gli altri, \"The Rise and Fall of Ziggy Stardust and the Spiders from Mars\" di David Bowie, \"The Lamb Lies Down on Broadway\" dei Genesis, \"Thick as a Brick\" dei Jethro Tull e \"The Wall\" dei Pink Floyd. Recentemente, l'idea \u00e8 stata adottata dai Flaming Lips in \"Yoshimi Battles the Pink Robots\" e dai Green Day con \"American Idiot\". Nel 1967 Pete Townshend ha coniato la frase \"power pop\" per descrivere il suono dei singoli degli Who degli anni sessanta.\nGli artisti principali del power pop degli anni settanta, dai Raspberries ai Cheap Trick, hanno preso molta della loro ispirazione dagli Who. La loro influenza pu\u00f2 essere anche vista nel loro utilizzo innovativo dei sintetizzatori nella musica rock con \"Who's Next\", dove lo strumento veniva utilizzato cospicuamente, in particolare nel singolo \"Won't Get Fooled Again\", che divenne il primo singolo a essere spinto da una traccia sintetizzata.\nIl gruppo tedesco Scorpions ha realizzato una cover di \"I Can't Explain\", mentre la band Shock rock W.A.S.P. ha cantato \"The Real Me\". I Van Halen hanno suonato \"Won't Get Fooled Again\" nell'album live del 1993 \"\", definendola esplicitamente come un \"tributo agli Who\" e, nel 1995, i Phish hanno eseguito \"Quadrophenia\" per il loro secondo concerto annuale di Halloween nel quale per tradizione eseguono l'album di un altro gruppo per intero. L'esibizione \u00e8 stata poi pubblicata nel disco dal titolo \"Live Phish Volume 14\". Anche i Grateful Dead hanno suonato \"Baba O'Riley\" all'inizio degli anni novanta, cos\u00ec come i Nirvana. I Rush hanno pubblicato una versione di \"The Seeker\" nell'EP del 2004 \"Feedback\" e suonata nel tour \"R30\" dello stesso anno. I Limp Bizkit hanno pubblicato una reinterpretazione di \"Behind Blue Eyes\" mixata con la canzone dei The Verve \"Bittersweet Symphony\" nell'album del 2004 \"Results May Vary\". \"Pinball Wizard\" \u00e8 diventata un classico nei concerti di Elton John, che l'aveva interpretata nella versione cinematografica di \"Tommy\" del 1975, e i McFly l'hanno pubblicata come B-side del singolo dello stesso anno \"I'll Be Ok\" e suonata anche nel loro tour del 2005.\nFish (ex Marillion) ha cantato \"The Seeker\" nel periodo di \"Songs from the Mirror\". Molti altri artisti, da Richard Thompson agli U2 a Petra Haden (che ha cantato \"The Who Sell Out\" nella sua interezza), hanno realizzato cover degli Who. La musica degli Who \u00e8 ancora eseguita in pubblico da molte tribute band, come The Wholigans, Who's Next USA, Bargain, The Relay e The Ohm, negli Stati Uniti, Who's Next UK, Who's Who UK e The Whodlums nel Regno Unito, I Sostituti in Italia. Il cantante italiano Luciano Ligabue rende omaggio al gruppo nel brano \"Chiss\u00e0 se in cielo passano gli Who\", dall'album \"Fuori come va?\".\nLa canzone \"Eminence Front\" appare nella colonna sonora del videogame '. La serie televisiva \"CSI - Scena del crimine\" ha per colonna sonora alcune canzoni degli Who: \"Who Are You\" (\"CSI - Scena del crimine\"), \"Won't Get Fooled Again\" ('), \"Baba O'Riley\" (', \"Dr. House - Medical Division\"). La serie ', terzo spin-off di \"CSI - Scena del crimine\", ha come sigla iniziale e finale \"I Can See for Miles\". Michael Moore ha chiesto a Pete Townshend l'utilizzo di \"Won't Get Fooled Again\" per il suo documentario \"Fahrenheit 9/11\", utilizzo che gli \u00e8 stato negato, in quanto il chitarrista lo trova \"noioso\" e perch\u00e9 favorevole alla guerra in Iraq, a differenza del regista. Tuttavia, va aggiunto che in tempi successivi, Townshend ha dichiarato che, sebbene innegabilmente era stato favorevole all'intervento militare, ora, \u00abcome milioni di altre persone, non sono pi\u00f9 cos\u00ec sicuro che fosse la scelta giusta\u00bb (\"like millions of others, I am less sure we did the right thing\").\nGli Who compaiono anche in un episodio della dodicesima stagione de I Simpson, dove cantano la canzone \"Won't Get Fooled Again\"."}
{"id": "43042", "revid": "767487", "url": "https://it.wikipedia.org/wiki?curid=43042", "title": "Neverland - Un sogno per la vita", "text": "Neverland - Un sogno per la vita (\"Finding Neverland\") \u00e8 un film del 2004 diretto da Marc Forster ed interpretato da Johnny Depp, Kate Winslet e Dustin Hoffman. La pellicola \u00e8 stata presentata fuori concorso alla 61\u00aa Mostra internazionale d'arte cinematografica di Venezia.\nL'opera narra in maniera sufficientemente fedele un periodo della vita dello scrittore James Matthew Barrie, l'autore di \"Peter Pan\".\nIl film \u00e8 anche un viaggio nel sogno verso \"Neverland\", ovvero in italiano l\"'Isola che non c'\u00e8\".\nIl film \u00e8 stato candidato a diversi Oscar, tra cui Miglior film, Miglior sceneggiatura non originale e Miglior attore per quanto riguarda l'interpretazione di Johnny Depp nel ruolo di J.M. Barrie. Il film ha ricevuto un Oscar per la Miglior colonna sonora di Jan Andrzej Pawe\u0142 Kaczmarek.\nTrama.\nJames Matthew Barrie \u00e8 uno stimato autore teatrale scozzese, ma le sue ultime commedie mancano di qualcosa e non riscuotono successo nell'ambiente aristocratico londinese. Charles Frohman, il produttore dei suoi spettacoli, \u00e8 disperato e continua a chiedergli nuovi copioni.\nUn giorno, seduto a scrivere su una panchina del celebre Kensington Gardens con il proprio cane, conosce per caso la vedova Sylvia Llewelyn Davies e i suoi quattro figli. Nasce un grande e incredibile amore per i quattro bambini, con i quali comincia a passare le sue giornate, a giocare con loro e a farli divertire, offrendo il proprio \"cottage\" fuori citt\u00e0 per trascorrere insieme intere giornate e momenti di svago e fantasia pura, trascurando la moglie Mary che, stufa, di l\u00ec a poco lo lascia.\nDei quattro bambini uno, Peter, \u00e8 taciturno e ride raramente, avendo subito in maniera molto forte lo \"shock\" della perdita del padre. James lo incita a scrivere, a sfogarsi inventando storie sulla propria famiglia e a dare voce alla sua fantasia. A poco a poco James si trova lui stesso ad immaginare una favola fantastica sui quattro bambini guidato dall'immenso affetto che prova per loro. Il risultato \u00e8 \"Peter Pan\", una commedia che, nonostante le previsioni ed i timori di Frohman, riesce a smuovere l'animo del pubblico, nel quale Barrie fa sedere inaspettatamente anche 25 orfani ai quali ha offerto lui stesso il biglietto. La presenza dei bambini travolger\u00e0 l'animo del pubblico dei nobili signori londinesi che rideranno con loro apprezzando immensamente l'opera di Barrie.\nLa commedia \u00e8 un grande successo. Sylvia per\u00f2 si \u00e8 ammalata di tubercolosi e non pu\u00f2 prendere parte alla rappresentazione. Barrie allora organizza a sorpresa una messa in scena ridotta a casa sua scatenando l'emozione della donna e soprattutto della vecchia madre, che fino al quel momento non aveva visto di buon occhio il giovane commediografo e il rapporto con sua figlia e i bambini. \nSylvia riesce cos\u00ec a vedere con gli occhi pieni di lacrime la magica Isola che non c'\u00e8, il luogo dove lei e i suoi figli erano di nuovo riusciti ad essere felici grazie a James, vivendo incredibile avventure.\nSylvia muore e tra le lacrime dei bambini, e soprattutto del piccolo Peter, Barrie scopre che, nel testamento, la giovane donna ha chiesto che i figli fossero affidati a lui e alla madre che gli chiede di essere presente per sempre per i bambini. Il film si conclude con la toccante scena di Barrie che sulla famosa panchina di Kensington Gardens consola il piccolo Peter dicendogli che potr\u00e0 sempre incontrare sua madre andandola a trovare sull'Isola che non c'\u00e8, basta soltanto crederci. Con gli occhi pieni di lacrime il piccolo Peter afferma di riuscire finalmente a vederla.\nProduzione.\n\"Neverland\" originariamente sarebbe dovuto uscire nell'autunno del 2003. La Columbia Pictures, che possedeva i diritti del film dalla commedia originale di Barrie, e la stava adattando per l'uscita teatrale nello stesso anno, rifiut\u00f2 di concedere alla Miramax di usare le scene della commedia nel film se fossero state messe in scena lo stesso anno.\nMiramax accett\u00f2 di ritardare l'uscita in cambio dei diritti di riprodurre nel film le scene della rappresentazione teatrale.\nNeverland esord\u00ec nel 2004, cento anni dopo l'opera di Barrie. Il Richmond Teather, nel quartiere londinese di Richmond upon Thames \u00e8 stato impiegato come Duke of York's Theatre, ambiente in cui \"Peter Pan\" fu presentato la prima volta. Le scene all'aperto vennero girate in Hyde Park, uno dei pi\u00f9 grandi parchi ad ovest di Londra, nel cimitero di Brompton e ai Kensington Gardens, uno dei parchi reali di Londra. Secondo la recensione nel DVD, la struttura usata come cottage estiva di Barrie era situata nel Kent, una\ncontea nel sud-est dell'Inghilterra. Le scene all'interno sono state girate in due studi britannici, Pinewood Studios e Shepperton Studios, e nelle contee inglesi di Buckinghamshire e Surrey.\nCast.\nOltre a Johnny Depp nel ruolo di Barrie e Kate Winslet in Sylvia Davies, recita nel fim Dustin Hoffman nel ruolo del produttore Charles Frohman, Julie Christie nella parte di Emma du Maurier, madre di Sylvia e Radha Mitchell (che recit\u00f2 nel film \"Tutto sommato\" di Foster) nei panni della moglie di Barrie.\nI ragazzi di Llewelyn Davies sono interpretati da Freddie Highmore (Peter), Nick Roud (George), Joe Prospero (Jack) e Luke Spill (Michael). La performance di Highmore in questo film spinse Johnny Depp a suggerirlo a Tim Burton per \"La fabbrica di cioccolato\", in cui Highmore interpret\u00f2 Charlie Bucket e Depp Willy Wonka. Ian Hart appare nel ruolo dell'amico di Barrie, Arthur Conan Doyle. Oliver Fox interpret\u00f2 l'amante di Mary, Gilbert Cannan.\nNel film ci sono scene riguardanti la produzione della commedia con la partecipazione di Kelly Macdonald nel ruolo di \"Peter Pan\u201d, Angus Barnett nel ruolo di \u201cNana\u201d, Toby Jones in quello di \u201cSmee\u201d, Kate Maberly in quello di \u201cWendy Darling\u201d, Matt Green che interpreta \u201cJohn Darling\u201d, Cathrin Rhys nel ruolo di \u201cMichael Darling\u201d, Tim Potter in quello di \u201cGeorge Darling\u201d e Jane Booker in quello di \u201cMary Darling\u201d. Mackenzie Crook interpreta Mr. Jaspers, l'usciere teatrale. Eileen Essell, a quel tempo ottantaduenne, fece una delle sue prime comparse nella pellicola cinematografica come Mrs Snow, un'anziana amica e fan di Barrie. Cos\u00ec come Highmore, anche lei segu\u00ec Depp in un ruolo in \"La fabbrica di cioccolato\". Jimmy Gardner interpret\u00f2 suo marito.\nDistribuzione.\nIl film \u00e8 stato premiato al Festival di Venezia. \u00c8 stato mostrato al Telluride Film Festival, al Haifa Film Festival, all'Athens Panorama Film Festival, al Mill Valley Film Festival, al Chicago International Film Festival e al Leeds International Film Festival, prima di esordire nel Regno Unito il 29 ottobre 2004.\nLa distribuzione \u00e8 stata limitata negli Stati Uniti il 12 novembre 2004 ed esord\u00ec pi\u00f9 ampiamente il 24 novembre 2004.\nAccoglienza.\nIncassi.\nIl film ebbe un budget di 25 milioni di dollari. Ha incassato 51.676.606 dollari negli Stati Uniti e 67 milioni di dollari nei mercati esteri, per un totale di 118.676.606 dollari.\nCritica.\nNella sua rubrica nel \"Times\", Wendy Ide defin\u00ec il film \"affascinante ma piuttosto eccentrico\" e aggiunse, \"una miscela di dramma domestico, tragedia e fantasia esuberante, il film mescola una nostalgia struggente con la crudele delusione di un matrimonio interrotto, una giocosit\u00e0 e imprevedibilit\u00e0 infantile con un ritratto di una societ\u00e0 rigida e spietata. Potrebbe piacere a tutti, dai preadolescenti ai pensionati, o non piacere affatto. Sostanzialmente questo anticonformismo potrebbe essere uno dei principali punti di forza del film. E se il tono vira un po' a caso tra fantasia, freddezza e dura realt\u00e0, \u00e8 il modo pi\u00f9 efficace per portarci nella mente del volubile protagonista\u201d.\nManohla Dargis del \"New York Times\" ha detto che \"\u00e8 il tipo di film in cui anche la pi\u00f9 piccola crepa \u00e8 stata sigillata. Invece di fissazioni reali, abitudini strane, momenti di vita quotidiana gorgogliano, film come questo ci danno un disegno di produzione sontuosa, meticolosi costumi e storie vogliono farci innocenti e pensierosi, se non mai di fatto disturbati... Il problema non sono le libert\u00e0 che i registi si prendono con la realt\u00e0, ma che questa non \u00e8 un coinvolgente espurgazione... Johnny Depp n\u00e9 si leva in volo, n\u00e9 precipita, ma passeggia con vaga intenzione e compostezza da attore... Lui e la signora Winslet sono piacevoli da guardare, come lo sono gli attori che interpretano i ragazzi Davies, ma non sono stati spinti al loro limite\".\nNel \"San Francisco Chronicle\", Mick LaSalle osserva che il film \"finisce in modo cos\u00ec bello, cos\u00ec intensamente e cos\u00ec in modo adeguato che c'\u00e8 una grande tentazione di dimenticare che gran parte di ci\u00f2 che precede il finale \u00e8 banalit\u00e0 noiosa, che la performance di Johnny Depp... \u00e8 artificiosa e poco profonda e che quasi tutta la magia del film deriva direttamente dalle scene copiate dall'opera di Barrie\u2026 La forza non irrilevante della Winslet \u00e8 particolarmente apprezzata... Un'altra attrice avrebbe seguito Depp nelle sabbie mobili della falsa poetica auto-indulgenza, ma Winslet \u00e8 diretta, ancorata a terra e affettuosa in modo umanamente riconoscibile. Anche Dustin Hoffman, produttore di Barrie, sta lontano dai ritmi di Depp, anche se ha difficolt\u00e0 a decidere se il produttore sia britannico o americano\".\nPeter Travers di \"Rolling Stone\" ha valutato il film con tre stelle e mezza su un massimo di quattro e lo ha chiamato \"glorioso intrattenimento... magico, non sdolcinato\". A proposito di Depp ha detto, \"\u00c8 troppo presto per speculare su come egli crescer\u00e0 come attore. Basandosi su\" Neverland\", non \u00e8 troppo presto per chiamarlo un grande\".\nNel \"St. Petersburg Times\", Steve Persall classifica il film con una B e ha commentato: \"Una prima visione di \" Neverland\" introduce alle lacrime ed \u00e8 completamente soddisfacente. Vedendolo di nuovo \u00e8 stato un errore, meno mio che di Forster, di non aver fatto un film che potesse sostenere la sua magia al di l\u00e0 delle prime impressioni. I problemi con la sceneggiatura di David Magee, che inizialmente potevano essere trascurati e che di tanto in tanto rallentano i melodrammatici colpi di scena, diventano lampanti. Sembra crescere ma diventa deludente. D'altra parte molte delle qualit\u00e0 del film sono troppo forti da vacillare, a partire da un affascinante performance uomo-bambino di Johnny Depp nel ruolo di Barrie\".\nCarina Chocano del \"Los Angeles Times\" ha descritto il film come \"dolcemente seducente, dolce in modo genuino e spesso toccante senza essere stucchevole\" e ha aggiunto \"Depp e Winslet condividono una rara combinazione di leggerezza e materialit\u00e0, di tagliente e ironica intelligenza\".\nAltri media.\nTeatro.\nIl 6 febbraio 2011, La Jolla Playhouse ha annunciato di voler produrre un nuovo musical basato sul film con l'opera di Allan Knee, arrangiato da Scott Frankel (musica) e Michael Korie (testi), e diretto e coreografato da Rob Ashford. La rappresentazione programmata non si \u00e8 tenuta. Un'esecuzione sperimentale si \u00e8 tenuta a New York il 31 marzo 2011, con Julian Ovenden, Kelli O'Hara, Tony Roberts, Mary Beth Peil, Michael Cumpsty, e Meredith Patterson, per la regia diretta da Ashford. La prima mondiale della versione riadattata si tenne al Curve Theatre di Leicester il 22 settembre 2012. Diretta da Rob Ashford, \u00e8 protagonista Julian Ovenden come J.M. Barrie e l'attrice Rosalie Craig come Sylvia Llewelyn Davies.\nIl 4 settembre 2013, \u00e8 stato annunciato che il produttore Harvey Weinstein ha ingaggiato Barry Weissler come produttore esecutivo. Essi contavano di fare esordire una nuova versione rivisitata del musical presso all'American Repertory Theater a Cambridge, nel Massachusetts, nel 2014. Il musical ha un nuovo team creativo, con Diane Paulus come regista, un nuovo copione di James Graham e 22 canzoni di Gary Barlow, con un paio di canzoni dei compositori originali. Un'esecuzione privata si \u00e8 tenuta nel settembre 2013, con Brian d'Arcy James nel ruolo di Barrie e Jason Alexander ruolo di produttore teatrale."}
{"id": "43043", "revid": "767487", "url": "https://it.wikipedia.org/wiki?curid=43043", "title": "Lei mi odia", "text": "Lei mi odia (\"She Hate Me\") \u00e8 un film del 2004 diretto da Spike Lee.\n\u00c8 stato presentato fuori concorso alla 61\u00aa Mostra internazionale d'arte cinematografica di Venezia.\nTrama.\nJack Armstrong (Anthony Mackie) \u00e8 un afroamericano trentenne, laureato ad Harvard e lavora come funzionario in una multinazionale del farmaco. Un giorno denuncia la propria azienda per aver gonfiato i titoli in borsa di un nuovo e fasullo medicinale contro l'AIDS.\nJack viene licenziato e si ritrova con il conto in banca congelato e un processo in atto. Inoltre la sua ex fidanzata, Fatima (Kerry Washington), scopertasi lesbica, esige il suo seme per far avere un figlio a lei e alla sua nuova compagna.\nProduzione.\nAll'origine del film c'\u00e8 il fallimento della Enron, avvenuto nel 2002, e altre grandi aziende statunitensi come la Tyco, la WorldCom e la Halliburton. \"\u00abQueste aziende rappresentano l'avidit\u00e0 pi\u00f9 assoluta. Negli Stati Uniti non \u00e8 pi\u00f9 il governo che comanda, comandano le corporation. Hanno miliardi di dollari e possono pagare gruppi di pressione che fanno cambiare le leggi a loro vantaggio\u00bb\", dichiar\u00f2 Spike Lee.\nIl soggetto e la sceneggiatura del film furono scritti da Michael Genet, un giovane sceneggiatore che aveva avuto un piccolo ruolo in \"La 25\u00aa ora\", diretto da Lee nel 2002. Al degrado morale delle corporation fu aggiunta la storia dell'inseminazione artificiale e il tema del lesbismo. Inoltre Lee inser\u00ec dei riferimenti allo scandalo Watergate, con il personaggio di Frank Wills, la guardia notturna che scopr\u00ec l'effrazione al Watergate e avvis\u00f2 la polizia.\nPer trovare i finanziamenti per il film, Spike Lee si dovette rivolgere agli europei, poich\u00e9 negli Stati Uniti faticava a trovare i soldi necessari per realizzare il film, che alla fine ottenne un budget di otto milioni di dollari.\nCast.\nLa parte del protagonista fu affidata ad Anthony Mackie, che aveva interpretato il precedente film di Spike Lee, \"Sucker Free City\". Per il ruolo di Fatima, Lee aveva pensato inizialmente a Thandie Newton e ad Halle Berry, quindi assegn\u00f2 il ruolo a Nia Long, ma poco prima dell'inizio delle riprese ci fu un diverbio tra di loro e Lee scrittur\u00f2 Kerry Washington, notata dal regista in alcuni film indipendenti. Come prima cosa, Lee chiese alla Washington di baciare una donna. \"\u00abNon ha fatto nessuno sforzo per farmi sentire a mio agio. Non \u00e8 il tipo di registi che coccola i suoi attori\u00bb\", dichiar\u00f2 l'attrice. Lee scrittur\u00f2 anche l'attrice e modella italiana Monica Bellucci, a cui diede il ruolo di Simona Bonasera, una delle lesbiche ingravidate da Jack.\nPer il ruolo del padre di Simona, don Bonasera, mafioso italoamericano, fu contattato Danny Aiello, che aveva interpretato \"Fa' la cosa giusta\", diretto da Lee nel 1989, ma una settimana prima dell'inizio delle riprese l'attore rifiut\u00f2. Lee si rivolse quindi suo grande amico e interprete di molti suoi film, John Turturro. \"\u00abHo detto a Spike che ero troppo giovane per interpretare il padre della Bellucci, 'Fammi fare suo zio o qualcosa del genere'. Ma poi ho pensato che comunque si trattava di una commedia. Gli ho telefonato di nuovo, ci avevo ripensato. Insomma, alla fine gli ho detto: 'Va bene, ma terr\u00f2 sempre gli occhiali scuri, d'accordo?' e poi l'ho liquidato: 'Bastardo, adesso sei in debito con me, me ne devi una. Al pi\u00f9 presto devi scrivermi un ruolo come si deve, basta con i camei, altrimenti ti tiro una pentolata in testa!'\u00bb\", disse l'attore. Fu contattata anche Rosario Dawson, che per\u00f2 scelse di interpretare \"Alexander\" di Oliver Stone.\nRiprese.\nDurante le riprese, Lee ingaggi\u00f2 un'esperta di sessualit\u00e0 femminile, che aiut\u00f2 per due settimane gli attori a prepararsi per i rispettivi ruoli. Per la fotografia del film, Lee ingaggi\u00f2 il giovane direttore della fotografia Mattew Libatique, noto per aver lavorato con il regista Darren Aronofsky.\nAccoglienza.\nIl film usc\u00ec nelle sale cinematografiche statunitensi il 28 giugno 2004, incassando in totale 366.037 $, risultando cos\u00ec il flop pi\u00f9 grande nella carriera del regista afroamericano.\nCritica.\nLe critiche furono unanimemente negative; a ci\u00f2 si aggiunse il fatto che il film si attir\u00f2 le ire dei gruppi lesbici che lo trovarono offensivo. In Europa il film fu accolto un po' meglio, e alle critiche negative si aggiunsero alcune critiche positive.\nColonna sonora.\nLa colonna sonora del film contiene i seguenti brani:"}
{"id": "43044", "revid": "767487", "url": "https://it.wikipedia.org/wiki?curid=43044", "title": "Collateral (film)", "text": "Collateral \u00e8 un film d'azione del 2004 diretto da Michael Mann.\n\u00c8 stato presentato fuori concorso alla 61\u00aa Mostra internazionale d'arte cinematografica di Venezia.\nTrama.\nLos Angeles. Max Durocher, un autista di taxi, dopo aver accompagnato il procuratore distrettuale Annie e avere avuto il suo numero, viene ingaggiato da un passeggero di nome Vincent affinch\u00e9 lo porti in giro tutta la notte in cambio di un lauto compenso. Max accetta, ma scopre che Vincent \u00e8 un sicario ingaggiato per uccidere nell'arco della notte cinque testimoni collegati ad un'inchiesta su un gruppo di narcotrafficanti, perci\u00f2 viene preso in ostaggio dal killer e diventa involontariamente suo complice. Max tenta di convincerlo a desistere sottolineando l'atrocit\u00e0 dell'uccidere altre persone, ma Vincent risponde a tono spiegando la sua filosofia nichilista.\nDopo aver visto uccidere i primi quattro testimoni, Max, esasperato dalla sua impotenza, tenta di fermare lo spietato e cinico sicario schiantandosi con il suo taxi per la strada. Vincent per\u00f2 riesce a fuggire e si dirige verso il prossimo obiettivo, mentre Max scopre dal suo portatile che la prossima vittima \u00e8 proprio Annie. Dopo una corsa disperata, Max riesce ad avvisare Annie e fugge con lei, braccati da Vincent. L'inseguimento prosegue fino alla metropolitana dove Max, in una caotica sparatoria, ferisce mortalmente Vincent che non gli risparmia un'ultima uscita sulla sua filosofia nichilista. Max e Annie scendono dal treno ponendo fine all'incubo.\nProduzione.\nCast.\nColin Farrell, Edward Norton e Russell Crowe erano stati considerati per il ruolo di Vincent prima di Tom Cruise, mentre per il ruolo di Max i produttori avevano pensato a Robert De Niro e Adam Sandler.\nPer la pellicola Cruise, Foxx e Ruffalo sono stati sottoposti ad un rigoroso periodo di preparazione. Cruise, oltre ad un addestramento con le armi da fuoco, per abituarsi a muoversi in modo disinvolto, si \u00e8 finto postino a Los Angeles per un mese truccato con il make-up di Vincent. Molti cittadini regolarmente serviti da Cruise hanno testimoniato di non averlo mai riconosciuto. Foxx ha invece lavorato con la compagnia di trasporti pubblici di Los Angeles per creare il personaggio di Max (come raccontato da Michael Mann nei contenuti speciali inclusi nel DVD del film).\nL'attore Jason Statham fa un piccolo cameo all'inizio del film: \u00e8 l'uomo con la valigetta che si incontra con Vincent.\nRiprese.\nIl film \u00e8 completamente ambientato di notte fonda, a Los Angeles. Proprio per questo \u00e8 stato interamente girato nelle ore notturne, con l'ausilio di appositi filtri per donare alla pellicola una tonalit\u00e0 ed un'atmosfera cupa e misteriosa.\nCirca l'80% delle riprese sono state girate in digitale, donando all'aspetto finale del film quello di una vecchia pellicola di celluloide granulosa.\nColonna sonora.\nQuando Vincent prende per la prima volta il taxi, il sottofondo musicale \u00e8 una versione jazz di Aria in re maggiore dalla suite n\u00ba 3 BWV 1068 di Johann Sebastian Bach eseguita dal gruppo musicale tedesco Klazz Brothers &amp; Cuba Percussion. Durante l'inseguimento della polizia federale al taxi si pu\u00f2 sentire la canzone \"Shadow on the Sun\" della band statunitense Audioslave. Tutta la scena nel Jazz Club \u00e8 un esplicito tributo a Miles Davis: l'improvvisazione del trombettista \u00e8 in realt\u00e0 un estratto di un famoso brano di Davis, \"Spanish Key\" dall'album \"Bitches Brew\", e il suo nome verr\u00e0 citato pi\u00f9 volte nel dialogo tra Vincent e il musicista. Per la scena della sparatoria nella discoteca \u00e8 stata utilizzata la versione \"Korean Style\" del brano di Paul Oakenfold, \"Ready, Steady, Go\".\nLe musiche originali sono composte da James Newton Howard, e da poco sono state pubblicate in edizione integrale dall'etichetta specializzata Intrada."}
{"id": "43045", "revid": "767487", "url": "https://it.wikipedia.org/wiki?curid=43045", "title": "L'amore ritrovato", "text": "L'amore ritrovato \u00e8 un film italiano di genere drammatico, diretto dal regista Carlo Mazzacurati. Prodotto nel 2004, \u00e8 stato presentato fuori concorso alla 61\u00aa Mostra internazionale d'arte cinematografica di Venezia.\nIl film, ambientato nel 1936 in Toscana, a Pisa e nel litorale tra Marina di Pisa, Livorno e Cecina, \u00e8 tratto dal romanzo \"Una relazione\" di Carlo Cassola.\nTrama.\nGiovanni, sposato e padre di un figlio, durante un viaggio in treno, incontra Maria, una sua vecchia fiamma. Giovanni, che non ha dimenticato Maria, la ricerca ed intrecciano una breve ma intensa relazione durante i 40 giorni in cui l'uomo \u00e8 richiamato alle armi in Marina, in seguito allo scoppio della Guerra d'Etiopia. Un giorno Maria vede a Livorno Giovanni che \u00e8 accompagnato dalla moglie e dal figlio. A quella vista, Maria decide di troncare definitivamente la relazione per non soffrire pi\u00f9 per un amore impossibile. Il tempo passa, e dopo nove anni Giovanni rincontra Maria alla fine della Seconda guerra mondiale: nel frattempo la donna si \u00e8 sposata e ha avuto una figlia."}
{"id": "43048", "revid": "1543377", "url": "https://it.wikipedia.org/wiki?curid=43048", "title": "Intersoggettivit\u00e0", "text": "Intersoggettivit\u00e0 \u00e8 un concetto utilizzato in filosofia e in psicologia con cui si intende genericamente la condivisione di stati soggettivi da parte di due o pi\u00f9 persone.\nLa parola \u00e8 utilizzata con tre significati:\nL'intersoggettivit\u00e0 intesa come nuova modalit\u00e0 relazionale auspicabile tra uomo e donna ha mosso l'elaborazione non solo politica ma anche e soprattutto filosofica e persino teologica di alcuni esponenti di spicco del movimento femminista.\nIn filosofia.\nNella filosofia contemporanea, l'intersoggettivit\u00e0 \u00e8 un argomento importante nelle tradizioni analitiche e continentali. L'intersoggettivit\u00e0 \u00e8 considerata cruciale non solo a livello relazionale ma anche a livello epistemologico e persino metafisico. Ad esempio, l'intersoggettivit\u00e0 \u00e8 postulata come avente un ruolo nello stabilire la verit\u00e0 delle proposizioni e nel costituire la cosiddetta obiettivit\u00e0 degli oggetti.\nUna preoccupazione centrale negli studi sulla coscienza degli ultimi 50 anni \u00e8 il cosiddetto \"problema delle altre menti\", che si chiede come possiamo giustificare la nostra convinzione che le persone hanno menti molto simili alle nostre e prevedere gli stati mentali e il comportamento degli altri, come la nostra esperienza dimostra. Le teorie filosofiche contemporanee dell'intersoggettivit\u00e0 devono perci\u00f2 affrontare il problema delle altre menti.\nNel dibattito tra individualismo cognitivo e universalismo cognitivo, alcuni aspetti del pensiero non sono n\u00e9 esclusivamente personali n\u00e9 pienamente universali. I sostenitori della sociologia cognitiva sostengono l'intersoggettivit\u00e0: una prospettiva intermedia della cognizione sociale che fornisce una visione equilibrata tra le visioni personali e universali della nostra cognizione sociale. Questo approccio suggerisce che, anzich\u00e9 essere pensatori individuali o universali, gli esseri umani si iscrivono a \"comunit\u00e0 di pensiero\", comunit\u00e0 di differenti credenze. Esempi di comunit\u00e0 di pensiero includono chiese, professioni, credenze scientifiche, generazioni, nazioni e movimenti politici. Questa prospettiva spiega perch\u00e9 ogni individuo la pensa diversamente dall'altro (individualismo): la persona A pu\u00f2 scegliere di aderire alle date di scadenza degli alimenti, ma la persona B pu\u00f2 credere che le date di scadenza siano solo linee guida ed \u00e8 comunque sicuro mangiare il cibo dopo la data di scadenza. Ma non tutti gli esseri umani la pensano allo stesso modo (universalismo).\nL'intersoggettivit\u00e0 sostiene che ogni comunit\u00e0 di pensiero condivide esperienze sociali diverse dalle esperienze sociali di altre comunit\u00e0 di pensiero, creando credenze diverse tra le persone che si iscrivono a comunit\u00e0 di pensiero diverse. Queste esperienze trascendono la nostra soggettivit\u00e0, il che spiega perch\u00e9 possano essere condivise da tutta la comunit\u00e0 di pensiero. I fautori dell'intersoggettivit\u00e0 sostengono l'opinione secondo cui le credenze individuali sono spesso il risultato di credenze della comunit\u00e0 di pensiero, non solo di esperienze personali o credenze umane universali e oggettive. Le credenze sono ripensate in termini di standard, che sono stabiliti dalle comunit\u00e0 di pensiero.\nEdmund Husserl, il fondatore della fenomenologia, riconobbe l'importanza dell'intersoggettivit\u00e0 e scrisse ampiamente sull'argomento. Il suo testo pi\u00f9 noto sull'intersoggettivit\u00e0 sono le \"Meditazioni cartesiane\". Sebbene la fenomenologia di Husserl sia spesso accusata di solipsismo metodologico, nella quinta meditazione cartesiana, Husserl tenta di affrontare il problema dell'intersoggettivit\u00e0 e propone la sua teoria dell'intersoggettivit\u00e0 trascendentale e monadologica. L'allieva di Husserl Edith Stein estese le basi dell'intersoggettivit\u00e0 nell'empatia nella sua tesi di dottorato del 1917, \"Sul problema dell'empatia\" (Zum Problem der Einf\u00fchlung). L'intersoggettivit\u00e0 aiuta anche a costituire l'oggettivit\u00e0: nell'esperienza del mondo disponibile non solo per se stessi, ma anche per l'altro, c'\u00e8 un ponte tra il personale e il condiviso, il s\u00e9 e gli altri.\nIn psicologia.\nLe discussioni e le teorie dell'intersoggettivit\u00e0 sono preminenti nella psicologia contemporanea, nella teoria della mente e negli studi sulla coscienza. Tre principali teorie contemporanee sull'intersoggettivit\u00e0 sono la teoria della teoria, la teoria della simulazione e la teoria dell'interazione.\nShannon Spaulding, dell'Oklahoma State University, scrive; \"I sostenitori della \"teoria della teoria\" sostengono che spieghiamo e prevediamo il comportamento impiegando teorie psicologiche istintive su come gli stati mentali influenzano il comportamento. Con le nostre teorie psicologiche intuitive, deduciamo dal comportamento di un soggetto quali sono probabilmente i suoi stati mentali. E da queste inferenze, pi\u00f9 il principio psicologico che collega gli stati mentali al comportamento, prevediamo il comportamento altrui\".\nI sostenitori della teoria della simulazione, d'altra parte, affermano che spieghiamo e prevediamo il comportamento degli altri usando le nostre menti come modello e \"mettendoci nei panni degli altri\", cio\u00e8 immaginando quali sarebbero i nostri stati mentali e come ci comporteremmo se fossimo nella situazione dell'altro. Pi\u00f9 specificamente, simuliamo quali stati mentali dell'altro avrebbero potuto causare il comportamento osservato, quindi usiamo gli stati mentali simulati, fingiamo le credenze e fingiamo i desideri come input, eseguendoli attraverso il nostro meccanismo decisionale. Quindi prendiamo la conclusione risultante e la attribuiamo all'altra persona. Recentemente, autori come Vittorio Gallese hanno proposto una teoria della simulazione incarnata che si basa sulla ricerca neuroscientifica sui neuroni specchio e sulla ricerca fenomenologica.\nSpaulding osserva che questo dibattito ha sofferto di stagnazione negli ultimi anni, con progressi limitati all'articolazione di varie teorie sulla \"simulazione ibrida\". Per risolvere questo vicolo cieco, autori come Shaun Gallagher hanno avanzato la teoria dell'interazione. Gallagher scrive che un \"... importante cambiamento sta avvenendo nella ricerca sulla cognizione sociale, lontano da un focus sulla mente individuale e verso ... aspetti partecipativi della comprensione sociale ...\" La teoria dell'interazione \u00e8 proposta per porre l'accento su una svolta interattiva nelle spiegazioni dell'intersoggettivit\u00e0. Gallagher definisce un'interazione come due o pi\u00f9 agenti autonomi impegnati in un comportamento co-regolato. Ad esempio, quando si porta a spasso un cane, il comportamento del proprietario \u00e8 regolato dal cane che si ferma e che annusa, e il comportamento del cane \u00e8 regolato dai comandi del proprietario. Quindi, portare a spasso il cane \u00e8 un esempio di un processo interattivo. Per Gallagher, l'interazione e la percezione diretta costituiscono ci\u00f2 che definisce l'intersoggettivit\u00e0 \"primaria\" (o di base).\nGli studi sul dialogo e sul dialogismo rivelano come il linguaggio sia profondamente intersoggettivo. Quando parliamo, ci rivolgiamo sempre ai nostri interlocutori, prendendo la loro prospettiva e orientandoci a ci\u00f2 che pensiamo che pensino. All'interno di questa tradizione di ricerca, \u00e8 stato sostenuto che la struttura dei singoli segni o simboli, la base del linguaggio, \u00e8 intersoggettiva e che il processo psicologico di autoriflessione implica l'intersoggettivit\u00e0. Una ricerca sui neuroni specchio fornisce prove delle basi profondamente intersoggettive della psicologia umana e probabilmente gran parte della letteratura sull'empatia e la teoria della mente si riferisce direttamente al concetto di intersoggettivit\u00e0.\nIntersoggettivit\u00e0 e sviluppo infantile.\nColwyn Trevarthen ha applicato l'intersoggettivit\u00e0 allo sviluppo culturale molto rapido dei neonati. La ricerca suggerisce che come bambini, gli esseri umani sono biologicamente collegati a \"coordinare le loro azioni con gli altri\". Questa capacit\u00e0 di coordinarsi e sincronizzarsi con gli altri facilita l'apprendimento cognitivo ed emotivo attraverso l'interazione sociale. Inoltre, la relazione pi\u00f9 socialmente produttiva tra bambini e adulti \u00e8 bidirezionale, in cui entrambe le parti definiscono attivamente una cultura condivisa. L'aspetto bidirezionale consente alle parti attive di organizzare la relazione nel modo che ritengono opportuno: ci\u00f2 che considerano importante riceve pi\u00f9 attenzione. L'accento \u00e8 posto sull'idea che i bambini siano attivamente coinvolti nel modo in cui apprendono, usando l'intersoggettivit\u00e0.\nIntersoggettivit\u00e0 e psicoanalisi.\nOltre che nelle scuole di psicoterapia dove trova applicazione la teoria delle interrelazioni tra terapeuta-paziente, anche in ambito psicoanalitico, con questo termine si intende il modello relazionale che fa da parametro nel procedere della relazione tra analista e analizzato.\nDalla teoria alla prassi intersoggettiva.\nQuella psicoanalisi che si attiene pi\u00f9 allo \"spirito\" del suo fondatore Sigmund Freud piuttosto che alla sua \"lettera\", considera s\u00e9 stessa come un metodo per la trasformazione della realt\u00e0 piuttosto che come un sistema di interpretazione della realt\u00e0. In questo modo la psicoanalisi sembra inglobare nel suo manifesto programmatico, almeno nei fatti, e sia pur indicando un'altra metodologia di prassi, la famosa frase di Marx ed Engels ad Hegel innanzitutto e a tutto il pensiero filosofico: \"I filosofi hanno interpretato il mondo in maniera diversa ma si tratta invece di trasformarlo\" \nValori morali e valori relazionali.\nConseguentemente la psicoanalisi si pone al di sopra di ogni moralismo, al di l\u00e0 del bene e del male convenzionali e considera invece il modello relazionale intersoggettivo come valore supremo poich\u00e9 in esso coincidono e la terapia e la conoscenza.\nPsicoterapia e psicoanalisi: guarigione o intersoggettivit\u00e0?\nLo stesso Freud ammise che la psicoanalisi, pur essendo nata come medicina ovvero terapia per curare disturbi nervosi, psichici o mentali, ben presto si rivel\u00f2 un metodo di conoscenza rispetto al quale la cosiddetta guarigione del paziente passava in secondo piano: il paziente aumenta principalmente la conoscenza di s\u00e9 stesso, simultaneamente anche guarisce ma la guarigione dal punto di vista dell'analisi in s\u00e9 \u00e8 un epifenomeno.\nDa questo punto di vista c'\u00e8 un parallelismo tra Freud e Cristoforo Colombo: cos\u00ec come quest'ultimo, partito con l'intenzione di arrivare alle Indie divenne inaspettatamente lo scopritore dell'America, ugualmente Freud dopo aver iniziato il suo cammino con intenti semplicemente curativi divenne anch'egli scopritore di una nuova via di conoscenza.\nIl male: motore della psicoanalisi verso l'intersoggettivit\u00e0.\nSe la psicoanalisi \u00e8 una \"via di conoscenza\", il male del paziente pu\u00f2 essere considerato una \"vocazione\" in quanto \u00e8 proprio \"la chiamata dell'essere a sapere di s\u00e9\". Se non ci fosse questo male, non ci sarebbe ci\u00f2 che incalza alla conoscenza di s\u00e9. La psicoanalisi ha la pretesa di dissolvere il male trovandone il senso, che \u00e8 ben altro e ben pi\u00f9 radicale che esorcizzare il male come fanno la psicofarmacologia e altre tecniche psicoterapeutiche. La psicoanalisi non tratta il male in s\u00e9 ma il senso del male, la sua direzione; e nel trovare tramite il suo metodo questo senso nascosto ne permette la realizzazione e, nel realizzarlo, elimina il male alla radice e non nella sua semplice sintomatologia che altrimenti potrebbe riapparire sotto altre vesti. Questo ottiene superando quel senso che chiedeva al soggetto, che lo pativa dolorosamente, di essere realizzato. Il male ritorner\u00e0 ma non sar\u00e0 pi\u00f9 una ripetizione, la coazione a ripetere infatti quale memoria storica di ci\u00f2 che \u00e8 stato non si pu\u00f2 chiamare vera vita e il dolore psichico che magari anche si somatizza denuncia proprio questo.\nIn questo significato la psicoanalisi intesa come \"autorealizzazione dell'inconscio\" trova una sua definizione da parte dell'altro pioniere della psicoanalisi delle origini: Carl Gustav Jung, che trattava la sua intera esistenza nello stesso modo in cui considerava la psicoanalisi: un'autorealizzazione dell'inconscio. Infatti da quanto detto finora chiunque intuisce che quello dello psicoanalista non pu\u00f2 essere semplicemente un mestiere nel senso tradizionale del termine che si d\u00e0 alla parola \"mestiere\" ma semmai uno stile di vita, un vero e proprio atteggiamento esistenziale perennemente teso a scalzare la forte resistenza alla trasparenza dell'opacit\u00e0 interiore che quindi coincide con una sorta di atteggiamento alchemico coincidente con l'azione di disvelamento del \"misterium coniunctionis\". Atteggiamento questo che coincide con l'intersoggettivit\u00e0 la quale per dispiegarsi necessita per la sua realizzazione di una sorta di rivoluzione copernicana al livello del sistema psichico tendente a spodestare l'Ego come ha fatto Niccol\u00f2 Copernico con la Terra, ed in un certo senso con l'Antropos, da centro narcisistico del sistema psichico per sostituirlo con il S\u00e9 che \u00e8 l'identit\u00e0 solo relazionale e che comprende l'uno e l'altro della relazione come un'unit\u00e0 processuale indivisibile, mentre l'Ego per sua natura non pu\u00f2 che necessariamente essere vincolato a un'identit\u00e0 storica e per ci\u00f2 continuamente minacciata nella sua coerenza da ci\u00f2 ch'egli costituisce sostanzialmente come altro da s\u00e9, paventando la rottura del vissuto di continuit\u00e0.\nPsicoanalisi e relazione.\nLa psicoanalisi, operando al di l\u00e0 di ogni moralismo convenzionale al progressivo divenire conscio dell'inconscio, opera alla progressiva trasformazione del modello relazionale interdipendente, (dove i due sono calati con le loro reciproche dipendenze in un gioco delle parti per cos\u00ec dire inconsapevole) nel modello relazionale intersoggettivo dove la coppia analista-analizzato \u00e8 in una relazione all'interno della quale non si danno altri bisogni che quelli propri del processo di soggettivazione: il bisogno della presenza dell'altro e quello di essere con l'altro in libert\u00e0.\nL'esoterismo dell'intersoggetivit\u00e0.\nEsistono discipline come la psicoanalisi che non si possono giudicare dall'esterno come per esempio la comunit\u00e0 scientifica richiede di fare nelle scienze esatte con i suoi metodi statistici. Da qui l'atteggiamento apparentemente altero di molti sostenitori della psicoanalisi, ritenuti da altri per questo saccenti, a partire da Freud che liquidava con una battuta gran parte delle critiche alla psicoanalisi dicendo semplicemente che chi non ha sperimentato una analisi in prima persona non pu\u00f2 nemmeno sapere di cosa si sta parlando.\nQuesto vale anche e soprattutto per l'intersoggettivit\u00e0 la cui teorizzazione scaturisce proprio dalla psicoanalisi, intersoggettivit\u00e0 che oltre ad essere una nuova modalit\u00e0 di relazionarsi, \u00e8 anche una nuova logica nella quale \"tutto\" viene trattato come un processo unitario senza alcuna separazione tra i momenti di tale processo e nella quale ogni momento del processo \u00e8 anche \"tutto\" il processo pur essendo solo uno dei momenti che lo compongono, momento del processo che contiene in s\u00e9 i movimenti gi\u00e0 superati e quelli ancora non in essere. \nFreud stesso, sin dagli esordi del metodo psicoanalitico metteva in atto questa logica rinunciando alle resistenze della sua ragione, frammentante il reale movimento quale dinamica dell'essere, si poneva in ascolto dell'inconscio che parlava attraverso i balbettii dei suoi pazienti, ovvero attraverso il loro transfert e quindi anche del suo proprio controtransfert anche se Freud possedeva qualche strumento in pi\u00f9 del suo paziente, strumento che gli permetteva cos\u00ec di non agire il controtransfert per non riprodurre una relazione \"normale\" cio\u00e8 interdipendente, ma realizzare un'esperienza relazionale nuova e quindi conoscitiva pi\u00f9 ancora che terapeutica: in una parola, una relazione intersoggettiva.\nNella sua pratica clinica Freud usava gi\u00e0 allora una logica intersoggettiva anche se, legato come era per la sua formazione accademica alla scienza ufficiale, non la teorizzava. Solo dopo molto tempo la psicoanalisi pass\u00f2 da una teoria pulsionale di impronta positivistica a una teoria veramente relazionale.\nIn un certo senso quindi la psicoanalisi e la sua logica che la guida nel processo psicoanalitico, l'intersoggettivit\u00e0, le apparentano entrambe alle tradizioni dell'esoterismo anche se solo per un suo corretto intendimento che vada al di l\u00e0 delle vulgate da rotocalco. Questo \u00e8 un dato di fatto anche se la psicoanalisi e la nuova logica intersoggettiva non si sono mai trincerate dietro sette o congreghe iniziatiche come altre vie di conoscenza hanno invece fatto anche se giustificate dal timore di essere fraintese. La psicoanalisi al contrario fin dall'inizio \u00e8 stata un movimento di pensiero di chiara indole essoterica.\nLa fine dei ruoli e la fine del (vecchio) mondo.\nAll'interno del modello relazionale intersoggettivo che fa da parametro al procedere della relazione psicoanalitica, non vige alcuna divisione di ruoli quali quelli di: maschile-femminile, attivo-passivo, conoscente-conosciuto, tra chi interpreta e chi \u00e8 interpretato, tra chi d\u00e0 e chi riceve, in una parola tra soggetto e oggetto.\nQuesto \u00e8 possibile grazie al fatto che i due della relazione psicoanalitica facendo leva sulla loro capacit\u00e0 riflessiva prendono distanza via via sempre pi\u00f9 da s\u00e9 stessi e dalla situazione contingente nella quale sono entrambi calati e si progettano nel tempo nella libert\u00e0.\nIn questa maniera eros e logos cessano la loro contrapposizione secolare e anzi si fanno alleati uno dell'altro. Infatti gli \"equivoci\" che si danno all'interno della relazione costituita dalla coppia analista-analizzato e che nel gergo proprio di questa disciplina prendono il nome di transfert e di controtransfert, in ultima analisi vengono a coincidere con la stessa modalit\u00e0 relazionale interdipendente la cui critica radicale non \u00e8 stata ancora condotta sino in fondo, prova ne sia che nel modello relazionale intersoggettivo non si danno pi\u00f9 \"equivoci\" non avendo pi\u00f9 i due partner della relazione intersoggettiva altra aspettativa che quella del dirsi dell'altro nella libert\u00e0.\nE invece sono proprio questi equivoci ci\u00f2 che costituiscono l'inconscio quali sintomi dell'interdipendenza stessa. Ci\u00f2 si spiega abbastanza facilmente se si pone attenzione al fatto che mentre il modello intersoggettivo \u00e8 quello di una relazione in cui l'unica aspettativa che l'uno ha verso l'altro \u00e8 solo quella che l'altro ci sia ma in libert\u00e0. Non \u00e8 cos\u00ec nell'interdipendenza, ed \u00e8 proprio questa diversa aspettativa che fonda e struttura l'inconscio e tutti i sintomi dell'inconscio: transfert e controtransfert.\nIl principio di intersoggettivit\u00e0 fa del metodo psicoanalitico, quale metodo di trasformazione delle realt\u00e0 relazionali, quanto di pi\u00f9 seriamente critico vi possa essere dell'ordine relazionale strutturato sulla divisione dei ruoli.\nIntersoggettivit\u00e0 e femminismo.\nPer quanto attiene ai rapporti tra la prospettiva aperta dall'intersoggettivit\u00e0 e quelle del \"movimento di liberazione della donna\" ormai pi\u00f9 brevemente chiamato femminismo, si possono trovare dei paralleli non tanto nelle posizioni sindacaliste o corporative quanto nelle posizioni pi\u00f9 esplicitamente filosofiche come quelle espresse da Virginia Woolf, da Simone de Beauvoir o da altri ancor pi\u00f9 recenti esponenti che invece presero le mosse proprio dalla psicoanalisi sia pure Lacaniana e filtrata da una donna Luce Irigaray espulsa immediatamente da Lacan stesso, dato il modo irriverente con cui trattava \"il maestro\".\nImportate in Italia le idee eretiche della psicoanalista lacaniana, a Milano per opera dei filosofi Luisa Muraro e Adriana Cavarero si \u00e8 costituita una vera e propria comunit\u00e0 filosofica intitolata alla maestra di Socrate, la filosofa \"Diotima\" tanto elogiata da Socrate stesso. Comunit\u00e0 filosofica femminile che \u00e8 all'origine di una corrente filosofica abbastanza recente denominata \"filosofia della differenza\" e che ha ormai esponenti a livello internazionale.\nResta il fatto comunque che almeno al momento attuale la tematica dell'intersoggettivit\u00e0 \u00e8 stata trattata e approfondita in maniera veramente esplicita proprio dalla scienza psicoanalitica."}
{"id": "43050", "revid": "287204", "url": "https://it.wikipedia.org/wiki?curid=43050", "title": "334 a.C.", "text": ""}
{"id": "43051", "revid": "1543377", "url": "https://it.wikipedia.org/wiki?curid=43051", "title": "Formazione ed evoluzione galattica", "text": "La formazione e l'evoluzione delle galassie \u00e8 una delle aree di ricerca pi\u00f9 attive in astrofisica; alcune teorie, a ogni modo, sono ora ampiamente accettate. \n \nDopo il Big Bang, l'universo avrebbe vissuto un periodo in cui sarebbe stato omogeneo, come pu\u00f2 essere osservato nella radiazione cosmica di fondo, le cui fluttuazioni sono minori di una parte su centomila. \nLa teoria pi\u00f9 accreditata \u00e8 che tutte le strutture dell'universo che si possono osservare si formarono dall'accrescimento delle fluttuazioni primordiali per mezzo dell'instabilit\u00e0 gravitazionale. Dati recenti suggeriscono che le prime galassie si formarono gi\u00e0 600 milioni di anni dopo il Big Bang, molto prima di quanto si credeva. Questo periodo lascia tempo appena sufficiente alle minuscole instabilit\u00e0 primordiali per crescere abbastanza. \nLa maggior parte della ricerca in questo campo si \u00e8 concentrata su oggetti della nostra galassia, la Via Lattea. Le osservazioni a cui fornire spiegazione in accordo, o almeno non in disaccordo, con una teoria dell'evoluzione galattica, includono: \nLe fusioni di galassie e il loro ruolo nell'evoluzione galattica.\nGalassie a spirale.\nSi suppone che le galassie a spirale non si formino da unioni di galassie pi\u00f9 piccole. Quando due galassie collidono, le rispettive stelle difficilmente collidono l'una con l'altra a causa delle distanze enormi che le separano. Gli effetti gravitazionali disgregano tuttavia la struttura delle galassie interessate. Quando si separano la gravit\u00e0 le rallenta, e, se sono legate gravitazionalmente, le riporter\u00e0 insieme per un'altra collisione. Dopo molte collisioni le loro strutture individuali sono cos\u00ec cambiate, con stelle mescolate tra loro, che identifichiamo il risultato come un unico oggetto. Quindi dopo una fusione, la maggior parte delle stelle originali rimangono a formare la nuova galassia, mentre una piccola frazione viene scagliata via. Anche se entrambe le galassie prima della collisione fossero a spirale, la violenza dell'evento disgregherebbe la delicata struttura del disco. Le stelle esistenti non possono cambiare le loro orbite per formare in seguito un nuovo disco. Poich\u00e9 il disco stellare deve essenzialmente formarsi con un ordine preciso. Prima si forma un denso disco di gas ruotante, poi le stelle nascono al suo interno. \nLa prima teoria moderna di formazione della nostra galassia (modello di ELS: Eggen, Lynden-Bell e Sandage), descriveva un singolo, relativamente rapido e compatto collasso, con l'alone che si forma per primo e in seguito il disco. Un'altra teoria pubblicata alcuni anni pi\u00f9 tardi (nota come SZ: Searle e Zinn) descrive un processo pi\u00f9 graduale, con gli elementi pi\u00f9 piccoli che collassano per primi, unendosi in seguito a formare gli elementi pi\u00f9 grandi. \nUn'idea pi\u00f9 recente \u00e8 che rilevanti porzioni dell'alone stellare potrebbero essere frammenti di galassie nane distrutte e di ammassi globulari che una volta orbitavano intorno alla Via Lattea. L'alone sarebbe quindi un componente \"nuovo\", formatosi dopo una stabilizzazione della struttura galattica e composto di vecchie parti attratte da una galassia satellite e \"riciclate\".\nNegli ultimi anni, l'attenzione si \u00e8 concentrata nel capire le fusioni nell'evoluzione delle galassie. Rapidi progressi tecnologici nei computer hanno permesso simulazioni migliori, e progressi nelle tecnologie di osservazione hanno offerto molti pi\u00f9 dati sulle fusioni in corso nelle galassie lontane. Dopo la scoperta nel 1994 che la nostra Via Lattea ha una galassia satellite (la Galassia Nana Ellittica del Sagittario, o SagDEG) la quale viene attualmente lacerata e gradualmente \"mangiata\" dalla Via Lattea, si pensa che questo genere di eventi siano piuttosto comuni nell'evoluzione di grandi galassie. Le Nubi di Magellano sono galassie satellite della Via Lattea che quasi certamente divideranno lo stesso destino della SagDEG. Una fusione con una galassia satellite piuttosto grande potrebbe spiegare perch\u00e9 M31 sembra avere un duplice nucleo. \nLa SagDEG orbita attorno alla nostra galassia quasi ad angolo retto col disco. Sta passando attualmente attraverso il disco; alcune stelle vengono strappate via a ogni passaggio e si uniscono all'alone della nostra galassia. Alla fine, solamente il nucleo di SagDEG sopravviver\u00e0. Sebbene abbia la stessa massa di un grande ammasso globulare come Omega Centauri e G1, apparir\u00e0 piuttosto diverso, poich\u00e9 ha densit\u00e0 di superficie molto pi\u00f9 bassa a causa della presenza di sostanziali quantit\u00e0 di materia oscura, mentre gli ammassi globulari appaiono, misteriosamente, contenere poca materia oscura.\nGalassie ellittiche.\nLe galassie ellittiche giganti probabilmente si formano da fusioni su ampia scala. Nel Gruppo Locale, la Via Lattea e M31 sono legate gravitazionalmente, e si stanno avvicinando ad alta velocit\u00e0. Alla fine si incontreranno e si attraverseranno, la gravit\u00e0 le distorcer\u00e0 nettamente ed espeller\u00e0 nello spazio intergalattico gas, polvere e stelle. In seguito si separeranno, rallenteranno, e poi di nuovo l'una verso l'altra, per un nuovo scontro. Alla fine le due galassie si fonderanno completamente in una galassia ellittica gigante. Dal gas emesso dalla fusione, nuovi ammassi globulari e forse anche nuove galassie nane, formeranno l'alone dell'ellittica. Anche gli ammassi attuali di M31 e della Via Lattea faranno parte dell'alone; gli ammassi globulari sono legati cos\u00ec saldamente da essere in gran parte immuni alle interazioni su scala galattica.\nM31 in realt\u00e0 \u00e8 gi\u00e0 distorta: i bordi sono curvati a causa delle interazioni con la galassia del Triangolo, una galassia a spirale non lontana. Alla fine tutte e tre le galassie formeranno una galassia ellittica gigante, facente parte del Superammasso della Vergine. \nNella nostra epoca, le grandi concentrazioni di galassie (ammassi e superammassi) si stanno ancora assemblando. Questo quadro \"dal basso in su\" \u00e8 noto come \"formazione gerarchica\" (simile al ritratto di SZ sulla formazione di galassie, ma su una scala pi\u00f9 vasta)."}
{"id": "43052", "revid": "1091378", "url": "https://it.wikipedia.org/wiki?curid=43052", "title": "Olimpiadi italiane della matematica", "text": "Le Olimpiadi italiane della matematica sono una competizione annuale che ruota intorno a sei problemi matematici, per un punteggio massimo di 7 punti ciascuno, quindi del valore totale massimo di 42 punti per quanto riguarda le gare singole. \nRiguardo alle gare a squadre (7 membri), la competizione si basa sulla risoluzione di 16 (semifinali nazionali) o 24 (finali nazionali) problemi, di punteggio vario.\nOrganizzazione.\nLa competizione \u00e8 organizzata in Italia dall'Unione matematica italiana, per incarico del Ministero dell'Universit\u00e0 e della Ricerca Scientifica e con la collaborazione della Scuola normale superiore di Pisa, per gli studenti delle scuole superiori, dell'et\u00e0 massima di 20 anni, dal 1984.\nL'Unione Matematica Italiana, per incarico del Ministero dell'Universit\u00e0 e della Ricerca Scientifica e con la collaborazione della Scuola normale superiore di Pisa, organizza ogni anno le varie fasi preparatorie, valendosi di una propria commissione e coinvolgendo centinaia di docenti delle scuole italiane.\nQuesti test, su base volontaria, curano localmente la partecipazione degli studenti che, nella prima gara nazionale, ammontano a circa 200.000, provenendo da 1500 istituti superiori. La fase finale si tiene generalmente a Cesenatico nel mese di maggio.\nTra i vincitori delle Olimpiadi della Matematica vengono selezionati 6 studenti che partecipano alla competizione di livello superiore definita International Mathematical Olympiad. Inoltre vengono selezionati anche gli studenti italiani che parteciperanno ad altre gare internazionali, quali le Balkan (Balkan Mathematical Olympiad), le Romanian (Romanian Master of Mathematics) e le European Girls' Mathematical Olympiad (EGMO).\nOltre alla gara individuale, a Cesenatico si svolge dal 2005 anche la gara a squadre, che vede impegnate squadre composte da sette studenti con un capitano e un consegnatore. La gara a squadre si svolge su 24 problemi che trattano di geometria, teoria dei numeri, algebra e combinatoria, di difficolt\u00e0 crescente. Nella gara a squadre c'\u00e8 la possibilit\u00e0 di scegliere un problema jolly dal punteggio doppio. Le Olimpiadi della Matematica gara individuale e gara a squadre fanno parte delle competizioni valide per la valorizzazione delle eccellenze e i nominativi dei vincitori sono pubblicati annualmente nell'Albo Nazionale per le Eccellenze tenuto dal Ministero dell'istruzione, dell'universit\u00e0 e della ricerca.\nStoria.\nLe Olimpiadi internazionali della matematica (IMO) si svolsero per la prima volta nel 1959 in Romania. Erano dirette inizialmente solo ai ragazzi delle nazioni appartenenti al Patto di Varsavia. I Paesi del blocco dei Paesi dell'Est Europeo furono i primi a sentire l'esigenza di sviluppare competenze elevate anche nelle scuole superiori in materie come matematica, fisica e chimica, anche per motivi storici e politici: erano gli anni della corsa allo spazio fra URSS e USA e della guerra fredda, che si combatteva anche a colpi di propaganda.\nVenne usato il nome \"Olimpiadi\" per dare un'idea di internazionalizzazione, poich\u00e9 l'organizzazione di una gara era un progetto scolastico ambizioso, anche se inizialmente i partecipanti appartenevano esclusivamente ai Paesi del Patto di Varsavia (persino l'Urss non partecip\u00f2 alle prime edizioni). La seconda idea fondante della manifestazione era costruire un'amicizia fra i ragazzi di questi Paesi che erano comunque divisi dalla barriera linguistica.\nIl clamoroso successo delle Olimpiadi Internazionali della Matematica port\u00f2 gli Stati Uniti a riconsiderare i loro programmi scolastici con la Riforma dello Sputnik per dare maggiore spazio a materie come matematica e fisica e colmare il gap educativo che si stava rapidamente formando con gli studenti del Patto di Varsavia.\nDal 1967 vennero invitate altre nazioni, fra cui l'Italia, che dopo vari tentennamenti partecip\u00f2 stabilmente a ogni edizione dal 1985; l'organizzazione venne affidata alla Scuola Normale Superiore di Pisa. Per fare un confronto, la prima partecipazione degli Usa avvenne solo nel 1974.\nLa manifestazione cominci\u00f2 ad avere una tale importanza propagandistica che il \"perfect score\" ovvero il massimo punteggio ottenibile da tutti gli appartenenti alla squadra che il team Usa ottenne nel 1994, venne festeggiato con articoli su Time Magazine e sul New York Times.\nPer selezionare la rappresentativa italiana alle IMO vennero organizzate le Gare nazionali, che per le prime 4 edizioni si svolsero a Viareggio, nel 1987 vinse il bresciano Massimiliano Lanzani con il massimo del punteggio, poi dal 1989 a Cesenatico nella prima settimana di maggio di ogni anno. Dal 1997 l'organizzazione \u00e8 passata all'Unione Matematica Italiana (UMI).\nIn un primo momento i vincitori delle gare Nazionali passavano direttamente alla fase successiva delle IMO, poi per definire i partecipanti vennero introdotti altri meccanismi quali la partecipazione a settimane di allenamento successive alle Fasi nazionali. Inizialmente fu istituito uno stage di una settimana a fine maggio, dopo la gara nazionale (Stage Pre-IMO). Attualmente oltre allo stage Pre-IMO ne vengono organizzati ogni anno altri due, detti Stage Senior e Winter Camp, che si svolgono a Pisa alla fine di agosto e l'ultima settimana di gennaio.\nArticolazione dei livelli.\nLa competizione \u00e8 articolata su tre livelli; si accede alla fase successiva della competizione se si rientra nell'elenco dei selezionati per merito.\nPrimo livello: Giochi di Archimede.\nI Giochi di Archimede si svolgono in genere negli ultimi giorni di novembre nelle scuole superiori che si iscrivono alla competizione (tutti gli istituti vengono contattati da parte degli organizzatori) e sono aperti a tutti gli studenti, indipendentemente dalla classe frequentata, con l'unica limitazione di non compiere 20 anni durante l'anno scolastico in corso. Partecipano in media 300.000 studenti che afferiscono a circa 1.500 scuole superiori, distinti in due fasce: \"biennio\" e \"triennio\". Questa fase prevede 16 domande a risposta multipla per i partecipanti che frequentano i primi due anni di scuole superiori, 20 per coloro che frequentano gli ultimi tre anni; per rispondere a tali domande dovrebbero bastare le conoscenze del primo biennio unite a buone capacit\u00e0 logico-matematiche. I migliori studenti di ogni istituto sono selezionati, secondo criteri che variano da provincia a provincia, per la fase successiva (ad esempio il risultato degli studenti del biennio potrebbe essere valutato con un premio del 20% nel punteggio per equipararlo a quello del risultato del triennio).\nGara delle classi prime.\nA partire dall'anno 2013 \u00e8 stata organizzata una nuova gara all'interno delle selezioni delle Olimpiadi della matematica dedicata agli studenti delle classi prime.\nSecondo livello: Selezioni provinciali.\nLa fase provinciale, che si svolge normalmente nel periodo di febbraio, vede coinvolti circa 10.000 studenti e consta di circa dodici domande a risposta multipla, due domande a risposta numerica e tre dimostrazioni, solitamente di algebra, geometria e teoria dei numeri. Le conoscenze necessarie, come per la fase scolastica, sono quelle fornite dalle scuole superiori. I criteri di ammissione alla fase nazionale sono basati sulle cosiddette quote, calcolate con l'algoritmo di Hondt: ogni provincia, in base al numero delle scuole partecipanti e ai propri risultati alla fase nazionale dei cinque anni precedenti, qualifica un certo numero fissato di studenti, che vengono scelti tra i primi classificati della selezione provinciale privilegiando leggermente gli studenti pi\u00f9 giovani. Infatti ai ragazzi di prima il punteggio viene moltiplicato per 1,4, 1,3 per quelli di seconda, e cos\u00ec via fino ai ragazzi di quinta, il cui punteggio viene moltiplicato per 1.\nTerzo livello: Finale nazionale.\nLa finale nazionale si svolge nei primi giorni di maggio a Cesenatico, vi partecipano circa 300 studenti, ospitati da parte dell'organizzazione delle gare; ogni gruppo di studenti \u00e8 accompagnato dal proprio responsabile provinciale. La competizione consta di 6 esercizi dimostrativi riguardanti vari ambiti della matematica (geometria, teoria dei numeri, algebra, combinatoria) da risolversi in quattro ore e mezza utilizzando solo strumenti per scrivere e per disegnare. Ognuna delle sei dimostrazioni viene valutata da 0 a 7 punti; il massimo punteggio ottenibile \u00e8 quindi 42.\nI migliori classificati vengono premiati secondo questo criterio:\nStage pre-olimpico.\nA met\u00e0 maggio, i migliori studenti, in genere 20-24 unit\u00e0, hanno accesso ad una settimana di stage pre-olimpico, detto pre-IMO. Durante questa fase, che si \u00e8 tenuta fino al 2002 a Cortona e successivamente a Pisa, viene affinata la preparazione con lezioni ed esercitazioni mirate alla risoluzione dei problemi olimpici, con lavoro sia individuale che in piccoli gruppi.\nLa settimana si conclude con una selezione per determinare i sei partecipanti alla fase internazionale. Questa gara, detta \"TST\", sigla di \"Team Selection Test\" si svolge in due giornate con tre problemi da sette punti l'uno per ciascun giorno, proprio come nella gara internazionale. I sei ragazzi scelti, che avranno l'onore di rappresentare l'Italia alle IMO, sono i primi di una classifica che, fino a qualche anno fa, teneva conto dei punti totalizzati durante il \"TST\" (42 punti in palio), pi\u00f9 met\u00e0 dei punti totalizzati nella precedente finale nazionale di Cesenatico (21 punti), per un massimo di 63 punti. Successivamente, si \u00e8 deciso di introdurre in questa classifica anche qualche altro parametro, come la partecipazione e i punteggi ottenuti alle rispettive prove di altri stage, come quello del settembre precedente denominato \"Senior\" e quello invernale denominato \"Winter Camp\".\nFinale internazionale.\nOgni anno, nel mese di luglio, oltre 450 studenti di et\u00e0 compresa tra i 13 e 19 anni, provenienti da un'ottantina di Paesi, si incontrano per partecipare alle Olimpiadi internazionali della matematica. Le gare internazionali si svolgono ogni anno in una nazione differente e la formula della competizione \u00e8 la stessa di quella nazionale, solo suddivisa in due giornate con 3 problemi ciascuna. Partecipano alla competizione fino a sei studenti (\"contestants\") per ognuna delle nazioni partecipanti, pi\u00f9 di ottanta nelle ultime edizioni. Vengono assegnate medaglie d'oro, argento e bronzo e menzioni d'onore secondo le stesse fasce di punteggio della fase nazionale.\nAlbo d'oro gara individuale.\nIl vincitore della finale nazionale di Cesenatico si pu\u00f2 fregiare del titolo di campione italiano delle Olimpiadi di matematica. Ecco un elenco degli ultimi olimpionici:\nGara a squadre.\nDal 2005, accanto alla gara individuale si disputa una gara a squadre nazionale, a cui partecipano le scuole che si sono qualificate nelle gare locali che assumono nomi diversi a seconda del luogo (Disfida matematica, Coppa Galileo, Gara Colli Euganei, Coppa Ruffini, Gara a squadre di Parma - Coppa Nash, Festa della Matematica, Coppa Aurea, Coppa Pacioli, Coppa Alessandro Faedo, ecc.). Ogni squadra \u00e8 composta da 7 studenti della medesima scuola che collaborano nella risoluzione di problemi matematici a risposta numerica. Uno dei componenti di ciascuna squadra ha il ruolo di capitano e un altro quello di consegnatore (colui che si reca al tavolo della giuria per consegnare le risposte). Durante la gara, della durata di 120 minuti, non si possono usare strumenti di calcolo, telefoni cellulari, libri, ma i componenti della squadra possono collaborare fra di loro. Il testo dei problemi viene consegnato ai capitani all'inizio della gara. I capitani comunicano alla commissione la scelta del problema jolly, quello che se risolto correttamente permette di ottenere un punteggio doppio ed eventuali altri bonus. La scelta del problema jolly dovr\u00e0 essere effettuata entro venti minuti dall'inizio della competizione; in caso contrario il problema jolly diventer\u00e0 di default il primo della lista.\nDopo la disputa delle semifinali (due fino al 2010, tre nel 2011 e 2012, quattro dal 2013) le squadre meglio classificate si giocano il titolo nazionale nella finale. Per la preparazione alla gara a squadre, dall'anno olimpico 2008-2009, esiste un sito dedicato alle simulazioni online alle quali partecipano scuole provenienti da tutta Italia. All'allenamento della gara a squadre in linea del 18 novembre 2013 hanno partecipato 265 squadre di 138 scuole superiori italiane; il record di squadre partecipanti ad uno di questi eventi on-line \u00e8 stato il 13 novembre 2017, con 554 squadre. Nel 2014 per la prima volta una squadra composta quasi esclusivamente da femmine (6 su 7 partecipanti) si \u00e8 aggiudicata la Coppa Faedo. Nel 2015 alla gara di selezione per la partecipazione alla finale di Cesenatico del 6/3/2015 hanno partecipato 580 squadre di scuole superiori italiane in 34 citt\u00e0. Nel 2016 alla gara di selezione per la partecipazione alla finale di Cesenatico del 4/3/2016 hanno partecipato 672 squadre di scuole superiori italiane in 35 citt\u00e0.\nIl Liceo Copernico di Brescia ha vinto successivamente quattro edizioni, l'edizione 2012, 2013, 2014 e 2015. In seguito il Liceo Leonardo di Brescia ha vinto le edizioni 2016 e 2017 pertanto la provincia di Brescia ha vinto sei edizioni consecutive. Le edizioni 2018, 2019 e 2021 sono state vinte dal liceo Volta di Milano.\nDal 2018 \u00e8 stata introdotta una gara a squadre femminile e il vincitore delle prime due edizioni \u00e8 stato il liceo Golgi di Breno (BS).\nLa finale dell'edizione del 2020 si \u00e8 disputata da remoto a causa della pandemia di COVID-19: ogni squadra \u00e8 stata sorvegliata da un commissario e tramite webcam; ha vinto questa edizione il Liceo Da Ponte di Bassano del Grappa, che ha disputato la finale da Breganze."}
{"id": "43054", "revid": "834", "url": "https://it.wikipedia.org/wiki?curid=43054", "title": "Byrds", "text": ""}
{"id": "43056", "revid": "5", "url": "https://it.wikipedia.org/wiki?curid=43056", "title": "Gaviidi", "text": ""}
{"id": "43058", "revid": "158913", "url": "https://it.wikipedia.org/wiki?curid=43058", "title": "Strolaghe", "text": ""}
{"id": "43063", "revid": "1610933", "url": "https://it.wikipedia.org/wiki?curid=43063", "title": "Strolaga minore", "text": ""}
{"id": "43064", "revid": "1610933", "url": "https://it.wikipedia.org/wiki?curid=43064", "title": "Strolaga maggiore", "text": ""}
{"id": "43065", "revid": "1610933", "url": "https://it.wikipedia.org/wiki?curid=43065", "title": "Strolaga beccogiallo", "text": ""}
{"id": "43066", "revid": "1543377", "url": "https://it.wikipedia.org/wiki?curid=43066", "title": "Impulso (fisica)", "text": "Con impulso, nella meccanica classica, si indica una grandezza vettoriale, misurata in newton per secondo, definita come l'integrale di una forza rispetto al tempo:\nNel caso particolare di una forza costante nel tempo, si ha\nL'introduzione del concetto di impulso permette di enunciare il \"teorema dell'impulso\", utilizzato in particolare nel campo degli urti, della diffusione e per lo studio delle forze impulsive. Grazie alla legge di conservazione della quantit\u00e0 di moto si pu\u00f2 dedurre che in un sistema isolato l'impulso totale \u00e8 nullo.\nEnunciato.\nIl teorema dell'impulso afferma che, per il secondo principio della dinamica, in un sistema dinamico l'impulso corrisponde alla variazione della quantit\u00e0 di moto in un intervallo temporale. \nDimostrazione.\nPer il secondo principio della dinamica si ha che:\nSeparando le variabili e integrando ambo i membri tra due istanti formula_4 e formula_5 si ottiene:\ngrazie al teorema fondamentale del calcolo integrale di Torricelli-Barrow, si ricava che:\nNel caso in cui la forza risulti costante, la si pu\u00f2 portare fuori dall'integrale, cosicch\u00e9:"}
{"id": "43068", "revid": "1106276", "url": "https://it.wikipedia.org/wiki?curid=43068", "title": "Rapporto tra musica e informatica", "text": "Il rapporto tra musica e informatica \u00e8 relativamente recente. Fino agli anni ottanta del XX secolo la musica veniva registrata su supporti per \"macchine analogiche\". Inizialmente esisteva il disco in vinile, poi ci fu l'avvento dei nastri magnetici conosciuti come \"cassette\" musicali. Le macchine analogiche non facevano altro che leggere i segnali di questi supporti. Facendo un esempio le \"cassette\" erano lette da una testina che interpretando le variazioni del campo magnetico del nastro, lo trasformavano in musica.\nNegli anni ottanta la svolta: nasce la musica digitale o meglio su supporto digitale, il \"CD\" (pi\u00f9 correttamente \"Compact Disc\") formato da microfori letti da un raggio laser. La differenza tra i precedenti supporti sta proprio nel tipo di lettura non pi\u00f9 analogica ma digitale (quindi numerica). I lettori CD leggono numeri ed essendo molto pi\u00f9 precisi dei solchi di un disco in vinile, chiaramente si \u00e8 riusciti ad ottenere una qualit\u00e0 audio eccezionale. Con il CD nasce anche il rapporto tra musica e informatica dato che i computer sono appunto calcolatori e i numeri rappresentano la loro forma di ragionamento.\nLa musica (o meglio il \"fare\" e il \"consumare\" musica) e l'informatica hanno quindi avuto negli ultimi anni uno sviluppo per certi versi tanto sensazionale quanto parallelo: l'interazione \u00e8 andata sempre pi\u00f9 sviluppandosi e raffinandosi. Con l'avvento della musica elettronica i sintetizzatori insieme ai registratori multitraccia costituiscono dei veri e propri studi di registrazione virtuali.\nIl software di sintesi - con l'aiuto ad esempio delle tecnologie plug-in VST - ha trascinato la musica in una nuova era. La registrazione digitale \u00e8 ormai la base della campionatura e del \"remix\", senza nulla togliere alla creativit\u00e0 e all'ingegno dell'uomo, permettendo inoltre il superamento dei limiti psicofisici legati all'esecuzione materiale (\"dal vivo\") degli strumenti musicali ordinari adottati.\nMusica e internet.\nLa musica sui supporti digitali pu\u00f2 essere trasferita per essere elaborata in un computer e inoltre essere nuovamente ricondotta da un computer all'altro.\nCon la nascita di internet - la grande rete di computer collegata tra loro tramite \"server\" e \"client\" - si pens\u00f2 anche al trasferimento tramite rete, ma le scarse velocit\u00e0 di trasferimento e il \"peso\" - ovvero la grandezza dei brani musicali trasformati in \"file musicali\" - impedivano questo tipo di diffusione. Poi giunse un'innovazione tecnologica: un'azienda riusc\u00ec a comprimere i file musicali rendendoli tanto piccoli da permettergli di viaggiare su internet.\nLa compressione \u00e8 di quasi dieci volte in termini di grandezza e soprattutto in grado di mantenere un livello di qualit\u00e0 audio elevata. Il formato di compressione - ovvero l'algoritmo che permette la riduzione nel numero di dati - si chiama MP3 (la dicitura esatta \u00e8 Mpeg Layer III).Il formato di compressione Mpeg \u00e8 stato poi diffuso anche nella compressione video creando il DVD che non \u00e8 altro che l'MPEG-2.\nCon l'aumento degli utenti internet \u00e8 aumentato molto anche il fenomeno della pirateria musicale, ovvero lo scaricare brani di musica dalla rete senza corrisponderne i diritti d'autore. Tale operazione si pu\u00f2 effettuare sia attraverso la connessione a siti web, sia attraverso la connessione \"P2P\" (\"peer-to-peer\") con programmi come per esempio eMule.I fautori della \"musica in rete\" sostengono tuttavia che con l'abbinata musica-informatica si \u00e8 avuto un notevole aumento nelle vendite - legali e mediante il web - dei prodotti del settore musicale.\nInternet \u00e8 anche una grande occasione di scambio legale di materiale.\nAd esempio esiste un Progetto Mutopia che cerca di fare per la musica quello che il Progetto Gutenberg fa per le opere letterarie (ovvero catalogare una serie di spartiti musicali di pubblico dominio accessibili a tutti). Esistono inoltre siti come Jamendo che permettono di ascoltare e scaricare musica pubblicata con licenze libere.\nSoftware musicali.\nAlla fine del XX secolo hanno acquisito importanza i sistemi computerizzati di scrittura di spartiti.\nEsistono vari programmi software per la scrittura di partiture, ad esempio Finale, Sibelius, e GNU LilyPond.\nAltri software (denominati sequencer) permettono di memorizzare una sequenza di note e riprodurla contemporaneamente alle altre tracce registrate, tra i pi\u00f9 diffusi si possono citare ad esempio Cubase, Nuendo, FL Studio, Logic Pro, Pro Tools.\nMolto interessanti e utili sono anche alcuni software di accompagnamento come per esempio Band-in-a-box, VanBasco (karaoke), QMidi e MidiCo per Mac.\nInfine esistono ambienti di sviluppo modulare per la musica e in generale la multimedialit\u00e0 come MAX (software), Pure Data o Supercollider, gi\u00e0 in uso da molti artisti."}
{"id": "43069", "revid": "767487", "url": "https://it.wikipedia.org/wiki?curid=43069", "title": "Un lungo inverno senza fuoco", "text": "Un lungo inverno senza fuoco (\"Tout un hiver sans feu\") \u00e8 un film del 2004 diretto da Greg Zglinski.\nIl film \u00e8 stato presentato in concorso alla 61\u00aa Mostra internazionale d'arte cinematografica di Venezia.\nTrama.\nSullo sfondo della catena svizzera del Giura Jean e Laure trascorrono un lungo inverno dopo la perdita della loro figlia. Laure \u00e8 disperata mentre Jean cerca di scacciare i sensi di colpa e allo stesso tempo di dimenticare il pi\u00f9 presto possibile."}
{"id": "43070", "revid": "2225", "url": "https://it.wikipedia.org/wiki?curid=43070", "title": "Palindromi (film)", "text": ""}
{"id": "43075", "revid": "1305772", "url": "https://it.wikipedia.org/wiki?curid=43075", "title": "Stray Dogs", "text": ""}
{"id": "43076", "revid": "2225", "url": "https://it.wikipedia.org/wiki?curid=43076", "title": "Sag-haye velgard", "text": ""}
{"id": "43078", "revid": "438678", "url": "https://it.wikipedia.org/wiki?curid=43078", "title": "Il segreto di Vera Drake", "text": "Il segreto di Vera Drake (\"Vera Drake\") \u00e8 un film del 2004 diretto da Mike Leigh.\nLa pellicola ha vinto il Leone d'oro al miglior film alla 61\u00aa Mostra internazionale d'arte cinematografica di Venezia.\nTrama.\nLondra 1950. Vera, la protagonista, \u00e8 una buona madre, una devota e irreprensibile moglie, ma ha un segreto: pratica aborti clandestini con l'aiuto di un'amica che le procura gli appuntamenti. Svolge questa attivit\u00e0 con la convinzione di aiutare le giovani donne che si trovano in difficolt\u00e0. Una ragazza viene ricoverata in ospedale per complicazioni a seguito dell'intervento di Vera. Il medico che l'ha in cura, accortosi che era stato praticato un tentativo di aborto, interroga la madre circa le circostanze e chiama la polizia. La donna, nonostante una prima ritrosia, vuota il sacco e rivela agli investigatori il nome di Vera Drake.\nLa polizia le fa visita a casa proprio nel bel mezzo del festeggiamento per il fidanzamento della figlia. Tra lo stupore dei familiari, Vera viene portata nella camera da letto per poter essere interrogata. Tra le lacrime ammette tutto, ma aggiunge che lo faceva solo per aiutare ragazze sole che non avevano i mezzi per tenere i bambini e si dimostra turbata alla notizia che la ragazza che aveva cercato di aiutare si fosse aggravata.\nVera viene portata in commissariato, mentre i familiari sono ancora all'oscuro delle motivazioni. Il marito turbato la segue. Durante il secondo interrogatorio si scopre che anche Vera da giovane sub\u00ec un aborto. La donna rimane inoltre sconvolta nello scoprire che l'amica, che le dava i nominativi delle ragazze da aiutare, si faceva pagare; Vera, al contrario, non lo faceva per soldi, ma solamente per aiutare il prossimo. Dopo aver firmato la propria confessione, rivela al marito ci\u00f2 che aveva fatto e questi, nonostante sia turbato dalla notizia, si dimostrer\u00e0 comprensivo e le dar\u00e0 il suo appoggio.\nDopo una notte passata in cella, il mattino seguente le viene concessa la libert\u00e0 condizionata dietro cauzione. Il processo vero e proprio si terr\u00e0 il mese seguente. Tornata a casa, il figlio si dimostra sconvolto, non riesce a capire le motivazioni che hanno spinto sua madre a compiere all'oscuro di tutti una tale \"indecenza\", una cosa cos\u00ec sbagliata. Il giorno del processo, le vengono inflitti 2 anni e 6 mesi di carcere, dove incontra altre donne che - come lei - aiutavano le giovani ragazze in difficolt\u00e0.\nProduzione.\nNel girare il film, il regista ha portato avanti un metodo molto particolare: fra gli attori che interpretano i componenti della famiglia Drake, soltanto la protagonista Imelda Stauton sapeva che il tema del film fosse l'aborto. Gli altri attori lo hanno dunque scoperto successivamente, cos\u00ec che le reazioni dei loro personaggi allo svelarsi del segreto risultassero pi\u00f9 credibili. Leigh ha allo stesso modo scelto attori britannici al posto di star di Hollywood per poter rappresentare con maggior realismo la societ\u00e0 britannica degli anni '50. La cifra spesa per la produzione del film ammonta a 11 milioni di dollari.\nAccoglienza.\nCritica.\nSecondo l'aggregatore di recensioni Rotten Tomatoes, il film ha ottenuto un indice di apprezzamento del 92% e un voto di 7,9 su 10 sulla base di 160 recensioni. Secondo Metacritic, il film ha ottenuto un voto di 83 su 100 sulla base di 40 recensioni.\nIncassi.\nIl film ha incassato 13,5 milioni di dollari al botteghino."}
{"id": "43084", "revid": "287204", "url": "https://it.wikipedia.org/wiki?curid=43084", "title": "Promised Land (film)", "text": ""}
{"id": "43091", "revid": "533647", "url": "https://it.wikipedia.org/wiki?curid=43091", "title": "Contea del Mayo", "text": ""}
{"id": "43094", "revid": "150308", "url": "https://it.wikipedia.org/wiki?curid=43094", "title": "Olimpiadi internazionali della matematica", "text": "Le Olimpiadi internazionali della matematica, abbreviate sovente in IMO, acronimo per \"International Mathematics Olympiads\", sono una competizione internazionale di risoluzione di problemi matematici per studenti delle scuole medie superiori che non abbiano compiuto 20 anni e che non siano iscritti ad un livello terziario di istruzione. Esse sono la pi\u00f9 antica fra le olimpiadi scientifiche.\nLe prime olimpiadi si tennero nel 1959 in Romania con la partecipazione di 7 nazioni. Da allora la gara si \u00e8 tenuta ogni anno, tranne il 1980, e si \u00e8 estesa a pi\u00f9 di 80 nazioni partecipanti di 5 continenti. Ogni nazione pu\u00f2 inviare fino ad un massimo di 6 partecipanti (\"contestants\"), accompagnati da un caposquadra (\"team leader\"), un vice (\"deputy leader\") ed eventuali osservatori. I partecipanti non devono aver compiuto i 20 anni e non devono essere iscritti a nessuna universit\u00e0 o ente di istruzione superiore. La competizione \u00e8 individuale e non ci sono risultati ufficiali per squadre. La squadra italiana \u00e8 selezionata tramite le fasi nazionali delle Olimpiadi della matematica.\nLe olimpiadi consistono nella soluzione di 6 problemi nei domini della geometria, algebra, teoria dei numeri e combinatoria. La gara si svolge in due giornate di 4 ore e mezza ciascuna nelle quali vengono assegnati 3 problemi ciascuna. Le soluzioni devono essere costituite da una dimostrazione completa e dettagliata del problema posto e sono redatte nella lingua madre dei partecipanti. I problemi vengono valutati numericamente da 0 a 7 e quindi il risultato massimo possibile \u00e8 42. I problemi sono contrassegnati dalle cifre Q1 Q2 Q3 Q4 Q5 Q6 e sono in ordine crescente di difficolt\u00e0.\nNel 2011 Google ha donato 1 milione di dollari all'organizzazione delle Imo per coprire i costi del quinquennio 2011-2015.\nNel 2014 Terence Tao, uno dei maggiori matematici contemporanei, \u00e8 diventato testimonial della Imo Foundation, l'organizzazione non profit che si occupa di organizzare le Imo. Terence Tao \u00e8 stato il pi\u00f9 giovane partecipante ad aver vinto un oro nel 1988 all'et\u00e0 di 12 anni.\nRiconoscimenti.\nAl termine della gara viene assegnata:\nLe medaglie vengono dunque assegnate alla met\u00e0 dei partecipanti.\nPartecipanti di rilievo.\n\u00c8 frequente che i vincitori delle Olimpiadi internazionali diventino successivamente matematici di rilievo internazionale.Due delle quattro Medaglie Fields del 2014 avevano partecipato alle Imo, vincendo rispettivamente uno e due ori, Artur Avila per il Brasile e Maryam Mirzakhani, la prima donna a vincere la medaglia Fields, per la Repubblica Islamica dell'Iran.\nFra i vincitori delle medaglie Fields 2010 Elon Lindenstrauss vinse una medaglia di bronzo nel 1988 per Israele, Ng\u00f4 B\u1ea3o Ch\u00e2u vinse la medaglia d'oro nel 1988 e nel 1989 per il Vietnam, Stanislav Smirnov vinse la medaglia d'oro nel 1986 e nel 1987 per la Russia.\nFra i vincitori delle medaglie Fields del 2006 Grigory Perelman aveva vinto una medaglia d'oro nel 1982 per l'URSS, Terence Tao la vinse per l'Australia nel 1988. Fra i vincitori delle medaglie Fields del 2002 Laurent Lafforgue vinse per la Francia due argenti nel 1984 e nel 1985. Si comport\u00f2 meglio il fratello Vincent Lafforgue che vinse due ori nel 1990 e nel 1991.\nTimothy Gowers, vincitore della medaglia Fields nel 1988, vinse la medaglia d'oro alle Imo nel 1981 per la Gran Bretagna. Richard Borcherds ha vinto l'oro nel 1978 per la Gran Bretagna. Jean-Christophe Yoccoz vinse la medaglia d'oro nel 1974. Vladimir Drinfeld vinse la medaglia d'oro nel 1969 per l'URSS.\nJeremy Kahn vincitore del Clay Research Award partecip\u00f2 alle Imo quattro volte per gli Usa. Ben Green in due partecipazioni vinse due argenti per la Gran Bretagna, in seguito ottenne il Clay Research Award per il suo lavoro insieme a Terence Tao.\nAnche Grigorij Margulis vincitore della Medaglia Fields nel 1990 aveva partecipato alle Imo per l'URSS vincendo un argento.\nFra i vincitori del Premio Nevanlinna Peter Shor aveva partecipato alle Imo per gli Usa vincendo un argento, Alexander Razborov aveva vinto un oro per l'URSS. \nTerence Tao fu il pi\u00f9 giovane partecipante in assoluto a vincere una medaglia d'oro alle Imo, all'et\u00e0 di 12 anni.Nel 2015 il canadese Zhuo Qun Song riusc\u00ec a vincere la quinta medaglia d'oro consecutiva in 6 partecipazioni, nella prima delle quali aveva ottenuto un bronzo, diventando l'atleta pi\u00f9 titolato della storia delle Olimpiadi.\nLa prima ragazza a vincere una medaglia d'oro alle IMO fu Lida Goncharova nel 1962. La seconda nel 1976 fu Tanya Khovanova che nel suo blog racconta le sue vicende da imoista, presenta raccolte di problemi (compresa una raccolta di \"coffin problems\") e la sua vita successiva. La terza ragazza fu Natalia Grinberg. La ragazza con il risultato pi\u00f9 eclatante \u00e8 stata la tedesca Lisa Sauermann, che vinse 4 ori e un argento, risultando al secondo posto assoluto nella classifica di tutti i tempi delle Imo.L'iraniana Maryam Mirzakhani la prima donna a vincere la Medaglia Fields nel 2014, aveva vinto due ori in due partecipazioni nel 1994 e nel 1995 per la Repubblica Islamica dell'Iran.\nRisultati notevoli dell'Italia.\nL'Italia ha ottenuto sovente risultati importanti alle IMO. La prima partecipazione \u00e8 datata 1967. Al 2021 l'Italia ha partecipato 42 volte, vincendo 18 medaglie d'oro, 47 medaglie di argento e 73 medaglie di bronzo; ha inoltre ottenuto 35 menzioni d'onore.\nSolo sette ragazze hanno finora partecipato per l'Italia alle IMO. Fra queste, Maria Colombo ottenne tre partecipazioni e una medaglia d'oro, un argento e un bronzo.\nAndrea Fogari ha partecipato a quattro edizioni ottenendo un oro, due argenti e un bronzo; anche Federico Glaudo ha collezionato quattro partecipazioni, ottenendo tre argenti e un bronzo. Dario Ascari \u00e8 l'unico italiano ad aver vinto due ori in due partecipazioni, nel 2014 e nel 2015.\nI punteggi pi\u00f9 alti ottenuti dagli italiani sono stati: 36 punti per Sergio Conti nel 1990, 35 per Pietro Vertechi nel 2007, per Dario Ascari sia nel 2013 sia nel 2014 e per Matteo Poletto nel 2021. Francesco Sala nel 2015 ha ottenuto il 9\u00ba posto assoluto, solo Pietro Vertechi nel 2007 aveva ottenuto un piazzamento migliore, il 4\u00ba posto assoluto.\nScelta dei problemi.\nOgni paese partecipante pu\u00f2 inviare le sue proposte di problemi che vengono selezionate da un comitato del paese organizzatore fino ad arrivare ad una lista pi\u00f9 corta (detta \"shortlist\"). I capisquadra arrivano qualche giorno prima dell'avvenimento e si riuniscono per effettuare la selezione finale dei problemi tramite votazione. I testi vengono redatti in cinque lingue ufficiali: inglese, francese, spagnolo, russo, cinese. I capisquadra dei singoli paesi poi traducono il testo nella loro lingua madre.\nVisto che i capisquadra conoscono in anticipo i problemi, essi non possono avere contatti con i partecipanti fino al termine della gara.\nValutazione dei problemi.\nInizialmente i capisquadra, prima della gara, decidono una tabella di valutazione per i problemi (ad esempio: \"questa osservazione vale 2 punti\", \"la soluzione di questo caso conta tre punti\").\nDopo la gara, la correzione dei problemi di ognuna delle squadre nazionali avviene, problema per problema, attraverso una \"contrattazione\" tra due rappresentanti del comitato organizzatore (diversi per ognuno dei 6 problemi) e due rappresentanti della nazione in esame (il caposquadra e il vice). Entrambe le parti esaminano gli elaborati dei concorrenti prima della correzione per un primo esame. In particolare, per\u00f2, i due rappresentanti dell'organizzazione non hanno accesso a una traduzione degli elaborati, quindi diversi dettagli scritti in testo e non in formule potrebbero sfuggire loro durante la prima lettura.\nAlbo d'oro.\nDi seguito le Olimpiadi disputate, i paesi vincitori e i vincitori assoluti:"}
{"id": "43096", "revid": "574302", "url": "https://it.wikipedia.org/wiki?curid=43096", "title": "Giurie della Mostra internazionale d'arte cinematografica di Venezia", "text": "La Mostra Internazionale d'Arte Cinematografica di Venezia assegna ogni anno numerosi riconoscimenti, tra cui il \"Leone d'Oro\", la \"Coppa Volpi\", il \"Gran Premio della giuria - Leone d'Argento\", il \"Premio speciale per la regia - Leone d'Argento\" e, tra il 2002 e il 2003 il \"Premio San Marco\". Un altro riconoscimento che viene attribuito durante la rassegna cinematografica veneziana \u00e8 il \"Premio Marcello Mastroianni\" che affianca, in un certo senso, la \"Coppa Volpi\".\nFino al 1996 la giuria internazionale \u00e8 sempre stata unica, mentre dall'anno successivo sono state introdotte pi\u00f9 giurie in concomitanza con la creazione di nuove sezioni della rassegna.\nLa giuria pi\u00f9 importante resta quella per l'assegnazione del primo premio, il Leone d'Oro al miglior film, e dei premi principali, mentre il Leone d'Oro alla carriera vengono designati, insieme ai membri delle giurie, dalla direzione della Biennale di Venezia."}
{"id": "43101", "revid": "2056951", "url": "https://it.wikipedia.org/wiki?curid=43101", "title": "Fulcro", "text": "Il fulcro, in fisica, \u00e8 l'elemento di appoggio della leva che ne permette il movimento.\nPi\u00f9 in generale si intende per fulcro il punto di una leva con spostamento lineare uguale a zero quando alla leva stessa viene impressa una rotazione."}
{"id": "43103", "revid": "834", "url": "https://it.wikipedia.org/wiki?curid=43103", "title": "Critical mass", "text": ""}
{"id": "43104", "revid": "30794", "url": "https://it.wikipedia.org/wiki?curid=43104", "title": "Maser (Italia)", "text": "Maser (pronuncia /, \"Maser\" in veneto) \u00e8 un comune italiano di abitanti della provincia di Treviso in Veneto.\nGeografia fisica.\nL'abitato si dipana sulla provinciale n\u00ba 84 \"di Villa Barbaro\" e, oltre a Maser capoluogo, conta le frazioni di Crespignaga, Coste, Madonna della Salute e la localit\u00e0 Muliparte. Il territorio per met\u00e0 pianeggiante e per met\u00e0 collinare con il punto pi\u00f9 alto (Colle Collalto) a 496 m. slm.\nStoria.\nGli Ezzelini.\nMaser \u00e8 una delle localit\u00e0 interessate dalle vicende umane e storiche che si svolsero tra il XI secolo e il XIII secolo e dalle numerose propriet\u00e0 che videro protagonisti i vari componenti della famiglia degli Ezzelini. Propriet\u00e0 che furono certosinamente accertate, censite e documentate dopo la loro definitiva sconfitta avvenuta nel 1260.\nEvoluzione dei nomi.\nMaser un tempo veniva chiamato Mafere (circa nel 1700).\nL'attuale localit\u00e0 Muliparte veniva un tempo chiamato Monleopardo (circa nel 1200) per poi cambiare con il nome Mulipardo (circa verso il 1700).\nMonumenti e luoghi d'interesse.\nParrocchiale di Maser.\nIntitolata a San Paolo, si origin\u00f2 come cappella della pieve di Cornuda, ma assunse sempre maggiore autonomia quando, tra il Tre e il Quattrocento, gli fu unita la chiesa di Muliparte.\nL'edificio conserva l'impianto cinquecentesco, ma ha subito nel tempo importanti rimaneggiamenti: l'attuale aspetto \u00e8 il risultato dei restauri svolti nel Settecento e nel 1863.\nTra i dipinti su tela, si ricordano il \"Martirio di santa Caterina d'Alessandria\", della scuola di Paolo Veronese, e la \"Vergine con bambino\", di Leandro da Ponte. Degne di nota anche le statue dell'altar maggiore, raffiguranti \"San Paolo\" e \"Sant'Andrea\" e la \"Conversione di san Paolo\" dipinta sul soffitto nell'Ottocento.\nMonumento ai caduti.\nIl grandioso manufatto, opera dello scultore locale Angelo Rossetto, \u00e8 stato inaugurato nell'ottobre del 1923.\n\u00c8 costituito da due guglie di roccia - le Alpi, estremo confine italiano - su cui si erge la possente statua in bronzo di una donna romana - la Patria. La figura volge lo sguardo a un suo figlio caduto, il cui corpo \u00e8 scolpito nella roccia ai suoi piedi, impugnando con una mano lo scettro del potere con la vittoria alata e con l'altra una corona intrecciata di alloro e quercia. Ai lati, due scudi in bronzo recano i nomi dei caduti.\nVille venete.\nDi seguito \u00e8 riportato un elenco delle ville venete presenti sul territorio comunale di Maser:\nSociet\u00e0.\nEtnie e minoranze straniere.\nAl 31 dicembre 2017 gli stranieri residenti nel comune erano , ovvero il della popolazione. Di seguito sono riportati i gruppi pi\u00f9 consistenti:\nEconomia.\nSi praticano l'agricoltura (cereali, uva, frutta). La Ciliegia di Maser De.Co. \u00e8 coltivata nelle superfici agricole del territorio comunale, e risulta essere un prodotto gi\u00e0 presente di certo a Maser in epoca romana, all\u2019epoca della centuriazione della campagna tra Asolo, Montebelluna e Castelfranco: la ciliegia \u00e8 attestata nei documenti come coltivazione solo a partire dal Medioevo, e trova il proprio momento di splendore in epoca rinascimentale, nell\u2019opulenza dei banchetti signorili e nel miglioramento delle tecniche d\u2019innesto.\nNegli anni '80 del XX secolo il baricentro della produzione e della commercializzazione, si sposta su Maser, trovando definitivamente consacrazione fin dal 1991 nella Mostra della Ciliegia, nella meravigliosa cornice della villa palladiana Barbaro. Attualmente il territorio comunale pu\u00f2 contare su una importante produzione annua distribuita per lo pi\u00f9 tra piccole aziende a conduzione familiare, spesso con vendita diretta del prodotto al consumatore finale..\nParticolarmente vivace \u00e8 l'industria, attiva nei settori alimentare (soprattutto lattiero-caseario, collegata all'allevamento bovino), metalmeccanico, calzaturiero, dell'abbigliamento, del mobile e delle materie plastiche.\nInfrastrutture e trasporti.\nPosta lungo la \"via bassanese\", dal 1913 al 1931 Maser fu servita da una stazione della Tranvia Montebelluna-Asolo, che rappresent\u00f2 al tempo un importante strumento di sviluppo per l'economia della zona. Tale impianto, conformato come localit\u00e0 di diramazione, era stato progettato quale elemento di una mai realizzata direttrice su ferro fra Bassano del Grappa e Susegana. Il fabbricato, trasformato in civile abitazione, \u00e8 ancora esistente."}
{"id": "43108", "revid": "125166024", "url": "https://it.wikipedia.org/wiki?curid=43108", "title": "Budapest", "text": "Budapest (: ; o ) \u00e8 la capitale e la maggiore citt\u00e0 dell\u2019Ungheria.\nAmministrata come un comune autonomo, costituisce inoltre il centro primario del Paese per la vita politica, economica e culturale; all'inizio del 2019 contava 1.752.286 abitanti, mentre la popolazione residente nell'area metropolitana ammonta a pi\u00f9 di 3.000.000 di persone.\nBudapest nacque ufficialmente nel 1873 dall'unione delle citt\u00e0 storiche di Buda e \u00d3buda, ubicate a ovest del Danubio, con l'abitato di Pest, situato sulla riva opposta del fiume e anch'esso di antiche origini; fino al 1918 fu una delle due capitali dell'Impero austro-ungarico, dissoltosi al termine della prima guerra mondiale.\nNel XXI secolo Budapest \u00e8 diventata una metropoli globale e si \u00e8 affermata come una popolare destinazione turistica: nel 2019, secondo i dati forniti da Euromonitor International, la capitale ungherese \u00e8 stata la 62\u00aa citt\u00e0 pi\u00f9 visitata del mondo.\nGeografia fisica.\nTerritorio.\nLa morfologia di Budapest \u00e8 variegata. Pest si affaccia sulla Grande Pianura ungherese ed \u00e8 prevalentemente pianeggiante. Buda conta invece diverse colline che si elevano fino all'altitudine massima di 527 metri. \nClima.\nLa citt\u00e0 ha un clima continentale temperato con inverni rigidi e temperature spesso sottozero, ed estati calde con le temperature massime di luglio e agosto, i mesi pi\u00f9 caldi, che spesso superano i . Le precipitazioni, raramente intense, con accumuli intorno ai , sono ben distribuite tutto l'anno con un picco relativo tra maggio e giugno () e un minimo tra gennaio e febbraio (). La neve \u00e8 un fenomeno frequente in inverno, mentre l'autunno \u00e8 nebbioso.\nStoria.\nIl primo insediamento sul territorio di Budapest fu intorno al I secolo a.C. a opera dei Celti. In seguito venne occupata dai Romani. L'insediamento romano, \"Aquincum\" - che soppianta il celtico Akink - divenne la principale citt\u00e0 della Pannonia inferiore. Dell'epoca romana restano un insediamento civile e uno militare, ciascuno con un anfiteatro, terme, mitrei, un acquedotto, alcune ville e numerosi castra di presidio del limes danubiano.\nLe trib\u00f9 ungheresi vi arrivarono nel corso del X secolo e ne fecero una delle sedi prima dei principi e poi dei re. In quell'epoca la citt\u00e0 si chiamava Buda.\nSulla riva opposta del Danubio fu fondata Pest. Gi\u00e0 luogo di una certa importanza, venne ricostruita velocemente dopo la distruzione a opera degli invasori Mongoli nel 1241, ma fu Buda, sede del Palazzo Reale sin dal 1247, a diventare la capitale dell'Ungheria.\nLa conquista da parte dei Turchi di gran parte dell'Ungheria nel XVI secolo interruppe la crescita della citt\u00e0: dopo la battaglia di Moh\u00e1cs Pest cadde in mano agli invasori nel 1526 e Buda la segu\u00ec quindici anni pi\u00f9 tardi. Mentre Buda rimase la sede del governo turco Pest fin\u00ec in rovina prima della riconquista nel 1686 da parte delle truppe asburgiche.\nFu Pest, dal 1723 sede amministrativa del regno, a conoscere tra il XVIII e XIX secolo il maggior tasso di crescita, anche grazie all'inglobamento di centri abitati adiacenti. Nel 1800 Pest era pi\u00f9 grande di Buda e \u00d3buda messe insieme e nel corso del secolo crebbe di venti volte fino a raggiungere i abitanti.\nLa fusione delle tre citt\u00e0 di Buda, \u00d3buda e Pest in un'unica amministrazione, dapprima messa in atto dal governo rivoluzionario ungherese nel 1849, poi revocata dalla restaurata autorit\u00e0 asburgica, venne infine resa effettiva dal governo autonomo ungherese instaurato con il compromesso austro-ungarico del 1867. La popolazione totale dell'area unificata crebbe tra il 1840 e il 1900 fino a abitanti.\nDurante il XX secolo la maggiore espansione demografica avvenne nei sobborghi, con \u00dajpest che pi\u00f9 che raddoppi\u00f2 le sue dimensioni dal 1890 al 1910 e Kispest che le quintuplic\u00f2 dal 1900 al 1920, a causa del fatto che la gran parte delle industrie del paese si concentrarono nella citt\u00e0. Le perdite umane della prima guerra mondiale e quelle conseguenti alla perdita di due terzi del territorio del paese (1920) causarono un temporaneo rallentamento, lasciando Budapest capitale di uno Stato pi\u00f9 piccolo ma finalmente sovrano. Nel 1930 la citt\u00e0 giunse a contare un milione di abitanti, pi\u00f9 altri 400.000 nei sobborghi. In quegli anni uno dei quotidiani a pi\u00f9 larga diffusione era il \"Budapesti Hirlap\", giornale nazionalista e conservatore che cess\u00f2 le pubblicazioni nel 1939.\nDurante l'occupazione tedesca della seconda guerra mondiale pi\u00f9 di un terzo dei abitanti di origine ebraica di Budapest persero la vita nell'Olocausto. La situazione si fece drammatica soprattutto tra l'ottobre 1944 e l'inizio del 1945 quando i nazisti e la polizia ungherese (controllata dal governo collaborazionista del partito delle Croci Frecciate) deportarono degli ebrei di Budapest nei campi di concentramento e sterminio, forzando il resto della popolazione ebraica all'interno del ghetto di Budapest e sottoponendola a numerosi eccidi. A contrastare eroicamente le uccisioni e le deportazioni si distinsero il diplomatico svedese Raoul Wallenberg, quello svizzero Carl Lutz, l'italiano Giorgio Perlasca (che si fece passare per diplomatico spagnolo) e il nunzio apostolico Angelo Rotta. Nonostante l'enorme massacro Budapest \u00e8 ancor oggi la citt\u00e0 europea con la maggior percentuale di popolazione ebraica.\nLa citt\u00e0, danneggiata gravemente durante l'assedio sovietico dell'inizio del 1945, fu ricostruita nel dopoguerra. Nel 1956 la citt\u00e0 fu uno dei maggiori teatri della rivolta d'Ungheria e dei conseguenti scontri tra la popolazione e le truppe sovietiche, che portarono alla sconfitta degli insorti e alla repressione. Negli anni sessanta la capitale divenne in qualche modo una vetrina delle politiche pi\u00f9 pragmatiche intraprese dal governo del Paese dopo i fatti del 1956. Dopo la caduta del regime comunista (1989) Budapest ha riallacciato i suoi tradizionali legami economici e culturali con l'Europa occidentale, ponendosi come capofila nel tumultuoso passaggio al capitalismo dei Paesi centro europei ex socialisti. A partire dagli anni novanta, seguendo una linea di tendenza comune a tutta l'Ungheria, Budapest ha subito un calo demografico causato dall'emigrazione e dalla decrescita naturale della popolazione.\nSociet\u00e0.\nEvoluzione demografica.\nCrescita della popolazione:\nPopolazione divisa per gruppo etnico di appartenenza secondo il censimento del 2001.\nLingue.\nSecondo il censimento del 2011 persone (il 99,0% della popolazione della citt\u00e0) parla la lingua ungherese, dei quali (97,9%) la parla come prima lingua e (1,1%) come seconda lingua. Nello stesso anno le principali lingue straniere parlate in citt\u00e0 sono: inglese ( parlanti, 31,0%), tedesco ( locutori, 15,4%), francese ( parlanti, 3,3%) e russo ( parlanti, 3,2%).\nReligione.\nPopolazione divisa per religione professata:\nCircoscrizioni di Budapest.\nLe circoscrizioni di Budapest sono ventitr\u00e8 e consistono in aree molto estese che hanno una propria organizzazione e amministrazione locale.\nMonumenti e luoghi d'interesse.\nMemento Park.\nIl parco si trova a dieci chilometri a sud del centro di Budapest e raccoglie statue e monumenti dell'epoca comunista, tra cui statue di Karl Marx, Lenin, Iosif Stalin, B\u00e9la Kun, eroi dell'Armata Rossa tolte dalle piazze e dai luoghi pubblici di Budapest qualche anno dopo la caduta del sistema socialista.\nMusei.\nMuseo nazionale.\nNel 1808 la Dieta cre\u00f2 il Museo nazionale ungherese, con lo scopo di raccogliere i reperti storici, archeologici e naturali dell'Ungheria e il Museo venne unito alla Biblioteca.\nNel 1846 venne costruita la nuova sede del Museo a Pest e anche la Biblioteca vi fu trasferita. Solo nel 1949 la Biblioteca venne separata dal museo.\nMuseo di belle arti (\"Sz\u00e9pm\u0171v\u00e9szeti M\u00fazeum\").\n\u00c8 considerato tra i musei d'arte pi\u00f9 ricchi del mondo e possiede opere di Tiepolo, El Greco, Vel\u00e1zquez, van Dyck, Goya, Leonardo, Raffaello, Giorgione, Marco Palmezzano, D\u00fcrer, Renoir, Van Gogh, C\u00e9zanne e Toulouse-Lautrec.\nMuseo d'arte applicata.\nIl museo illustra la storia del commercio e dell'artigianato ed espone, in un edificio che \u00e8 uno degli esempi pi\u00f9 significativi del primo Novecento, in puro stile liberty ungherese, una ricchissima collezione di mobili, vasi, arazzi, oggetti d'arte floreale e secessionista, oltre a manufatti delle culture islamica, ind\u00f9 e persiana.\nMuseo della musica.\nIn esso viene illustrata la tradizione musicale ungherese con l'esposizione di strumenti di epoche diverse, tra cui quelli tipici ungheresi, accompagnati da dipinti e disegni d'epoca a soggetto musicale.\nUna sezione \u00e8 dedicata al compositore B\u00e9la Bart\u00f3k, con una raccolta dei suoi scritti e spartiti.\nMuseo Franz Liszt.\nEsso ha sede nell'appartamento dove visse, tra il 1879 e il 1886, il grande compositore. Quattro delle stanze che compongono l'appartamento sono arredate con strumenti musicali, mobilia e altri oggetti. Vi \u00e8 anche una sala, pi\u00f9 piccola, da concerto dove eseguono i loro saggi gli allievi del conservatorio.\nMuseo ebraico.\nIl museo, che ha sede nella Grande Sinagoga, vuole ricordare la vita quotidiana degli ebrei ungheresi e le persecuzioni durante la Seconda guerra mondiale. Sorge sul luogo dove nacque Theodor Herzl, il padre del Sionismo e dell'idea di uno stato ebraico.\nMuseo dell'agricoltura.\nIn questo settore \u00e8 considerato il pi\u00f9 grande museo d'Europa.\nMuseo del vino (\"Borm\u00fazeum\").\nIl museo \u00e8 ospitato in una cantina che si estende su nelle cui sale si organizzano corsi sul vino, degustazioni e convegni. La cantina offre pi\u00f9 di mille etichette provenienti da 22 zone vinicole dell'Ungheria.\nMuseo della metropolitana di Budapest.\nLa stazione De\u00e1k Ferenc t\u00e9r ospita un museo in cui giacciono mezzi storici, fotografie, piantine.\nMuseo Ospedale nella Roccia e Bunker Antiatomico.\nAl di sotto del castello di Buda \u00e8 presente il Museo Ospedale nella Roccia e Bunker Antiatomico.\nUniversit\u00e0 e accademie.\nIn ambito artistico l'istruzione superiore \u00e8 offerta dall'Accademia musicale Franz Liszt e dall'Universit\u00e0 ungherese delle belle arti.\nA Budapest ha sede anche l'Accademia ungherese delle scienze.\nBiblioteche e archivi.\nMusica.\nFra le orchestre sinfoniche di Budapest si devono ricordare l'\"Orchestra filarmonica di Budapest\", l'\"Orchestra filarmonica nazionale ungherese\", la \"Franz Liszt Chamber Orchestra\", l'\"Orchestra Sinfonica di Budapest\" (appartenente alla Radio ungherese) e la \"Budapest Festival Orchestra\". Un repertorio particolare, attento alla musica rom, \u00e8 quello della \"Budapest Gypsy Symphony Orchestra\".\nPiazze e strade.\nIsola Margherita (\"Margit Sziget\").\n\u00c8 un'isola lunga 2500 metri e larga fino a 500 metri posta in mezzo al Danubio, composta in gran parte da un parco. \u00c8 affollatissima nei mesi estivi. Tra le attrazioni, la \"Zen\u00e9l\u0151 Sz\u00f6k\u0151k\u00fat\" (fontana musicale) con getti d'acqua alti fino a 25 metri che funziona in sincronia con l'orologio che batte le ore con la diffusione di pezzi musicali, inoltre di particolare interesse il \"Zen\u00e9l\u0151 k\u00fat\" (gazebo musicale) e la chiesa dedicata a Janus Pannonius. L'isola, il cui perimetro \u00e8 spesso utilizzato dai podisti, deve il suo nome alla presenza dei ruderi di una chiesa con annesso convento dove, secondo la tradizione, visse santa Margherita d'Ungheria.\nIsole.\nPossiamo contare sette isole sul Danubio: Isola Shipyard, isola Margherita, isola Csepel, Palotai-sziget (adesso una penisola), N\u00e9psziget, H\u00e1ros-sziget, e Moln\u00e1r-sziget.\nLe isole pi\u00f9 significative:\nTerme.\nUno dei motivi per cui i Romani colonizzarono la zona a ovest del Danubio e stabilirono qui la loro capitale regionale a Aquincum (ora parte di \u00d3buda, nel nord di Budapest) \u00e8 stato per la possibilit\u00e0 di utilizzare e godere delle sorgenti termali. Ancora oggi sono visibili le rovine delle enormi terme costruite in quel periodo. I bagni pi\u00f9 moderni sono stati costruiti durante il periodo turco (1541-1686) e alcuni di essi sono ancora in uso oggi. Budapest ha guadagnato la sua reputazione di \"citt\u00e0 delle terme\" nel 1920 dopo che ha iniziato a sfruttare il potenziale economico legato alle terme.\nOggi i bagni sono per lo pi\u00f9 frequentati dalla vecchia generazione con l'eccezione del \"Magic Bath\" e \"Cinetrip\", discoteche d'acqua, frequentate da giovani.\nLa costruzione dei bagni Kir\u00e1ly \u00e8 iniziata nel 1565 e la maggior parte della struttura attuale appartiene al periodo turco, in particolare la piscina e la cupola che la ricopre.\nI bagni Rudas non solo si trovano in una superba posizione centrale, in una stretta striscia di terra compresa tra la collina Gell\u00e9rt e il Danubio, ma sono anche uno straordinario esempio di architettura risalente al periodo turco. L'elemento centrale \u00e8 una piscina ottagonale su cui \u00e8 presente una cupola di di diametro, sostenuta da otto pilastri.\nI bagni Gell\u00e9rt sono stati costruiti nel 1918, anche se vi erano stati dei bagni turchi precedentemente e nel Medioevo un ospedale. Nel 1927 le terme sono state ampliate per includere la piscina ad onde ed un bagno effervescente \u00e8 stato aggiunto nel 1934; con la sua impeccabile conservazione dell'interno in stile Art Nouveau, tra cui troviamo mosaici colorati, colonne di marmo, vetrate e statue, \u00e8 senza dubbio il complesso termale tra i pi\u00f9 belli di Budapest.\nI bagni Luk\u00e1cs si trovano a Buda e sono anch'esse di origine turca. Dal 1950 sono state considerate come un centro per intellettuali e artisti.\nI bagni Sz\u00e9chenyi sono tra i pi\u00f9 grandi complessi termali di tutta l'Europa. Le tre piscine all'aperto sono aperte tutto l'anno, compreso l'inverno. All'interno ci sono altre dodici piscine separate ed \u00e8 possibile ottenere una serie di trattamenti di benessere.\nSport.\nPresso il parco cittadino esiste una delle pi\u00f9 grandi superfici di ghiaccio artificiale del mondo ed \u00e8 anche sede del \"bandy\" ungherese.\nLe squadre di calcio cittadine sono: \nLa nazionale ungherese gioca nella moderna Puskas Arena, inaugurata nel 2019 nello spazio dove prima sorgeva il vecchio Stadio Ferenc Pusk\u00e1s. Entrambi gli impianti furono dedicati al leggendario calciatore ungherese Pusk\u00e1s.\nBudapest \u00e8 anche sede del Gran Premio d'Ungheria di Formula 1 che si svolge nel circuito automobilistico dell'Hungaroring.\nInfrastrutture e trasporti.\nTrasporti urbani.\nLa citt\u00e0 \u00e8 dotata di una rete ferroviaria metropolitana, di un servizio ferroviario suburbano (BH\u00c9V), di una rete tranviaria, oltre che di una rete di autobus, filobus e navette fluviali sul Danubio. Esiste inoltre un treno a cremagliera, la ferrovia dei bambini, una seggiovia (Libeg\u0151) e una funicolare (Budav\u00e1ri Sikl\u00f3).\nMetropolitana.\nLa metropolitana di Budapest \u00e8 la pi\u00f9 antica dell'Europa continentale.\nLa prima tratta tra \"V\u00f6r\u00f6smarty t\u00e9r\" - \"Sz\u00e9chenyi f\u00fcrd\u0151\" (oggi linea M1) \u00e8 stata aperta nel 1896 in concomitanza delle celebrazioni per il millennio dello Stato ungherese.\nAttualmente \u00e8 costituita da 4 linee: M1 (gialla), M2 (rossa), M3 (blu), M4 (verde).\n\u00c8 in fase di progettazione la linea tra i capolinea di \"Varga Jen\u0151 t\u00e9r\" e \"Pom\u00e1zi \u00fat\", con doppio attraversamento del Danubio e dell'isola Margherita.\nAeroporti.\nA Budapest vi sono diversi aeroporti, ma solo uno dedicato al traffico civile di linea: l'aeroporto di Ferihegy con tre terminali \"1\", \"2A\" e \"2B\".\nIl Terminal \"1\" del Ferihegy, il pi\u00f9 vecchio, era dedicato alle compagnie aeree low-cost e ai voli charter, mentre gli altri voli di linea utilizzano i terminal \"2A\" e \"2B\" pi\u00f9 moderni. In realt\u00e0 dal 2012 i terminal utilizzati per il traffico passeggeri sono soltanto il 2A e il 2B. La compagnia aerea di bandiera, la Mal\u00e9v, non \u00e8 pi\u00f9 attiva dal 2012. L'aeroporto \u00e8 invece diventato uno degli hub di riferimento per la compagnia low cost Wizz Air.\nL'aeroporto di Ferihegy \u00e8 collocato a a est-sud est dal centro di Budapest. Nel corso del 2007 l'aeroporto ha avuto un traffico di circa 8,6 milioni di passeggeri. L'aeroporto offre collegamenti, oltre che con le principali citt\u00e0 d'Europa, anche con Medio Oriente, Asia e Nord America.\nIl collegamento tra l'aeroporto di Ferihegy e il centro della citt\u00e0 \u00e8 in particolare assicurato da un pullman navetta, il bus 200E, che raggiunge il capolinea \"K\u0151b\u00e1nya-Kispest\" della linea 3 della metropolitana con cui si pu\u00f2 proseguire. La linea ferroviaria ha una stazione nelle vicinanze del Terminal 1; quest'ultimo per\u00f2 non \u00e8 attualmente usato per il traffico passeggeri internazionale.\nFerrovie.\nLa rete ferroviaria nazionale \u00e8 gestita dalla societ\u00e0 M\u00c1V.\nBudapest ha tre stazioni ferroviarie principali, tutte collegate con la metropolitana:\n\u00c8 presente anche un sistema ferroviario suburbano, chiamato H\u00c9V, gestito dalla societ\u00e0 di trasporti pubblici di Budapest, BKV. Il sistema \u00e8 organizzato su quattro linee che collegano Csepel (direzione sud), R\u00e1ckeve (estremo sud), G\u00f6d\u00f6ll\u0151 (direzione nordest) e Szentendre (direzione nord), con vari punti di Budapest centrale. Per alcune di queste linee \u00e8 prevista la trasformazione in metropolitana o metropolitana di superficie.\nDal 2007 un collegamento ferroviario dedicato collega la stazione Nyugati al terminal 1 dell'aeroporto internazionale di Budapest-Ferihegy.\nAmministrazione.\nGemellaggi.\nBudapest \u00e8 gemellata con:\nLe seguenti citt\u00e0 dell'Italia non sono gemellate con l'intera Budapest, ma solo con quartieri diversi dall'intera citt\u00e0:"}
{"id": "43109", "revid": "2225", "url": "https://it.wikipedia.org/wiki?curid=43109", "title": "L'ora del caff\u00e8", "text": ""}
{"id": "43110", "revid": "599", "url": "https://it.wikipedia.org/wiki?curid=43110", "title": "MSC (matematica)", "text": ""}
{"id": "43111", "revid": "2079236", "url": "https://it.wikipedia.org/wiki?curid=43111", "title": "Classificazione delle ricerche matematiche", "text": "La classificazione pi\u00f9 autorevole degli argomenti della ricerca matematica \u00e8 costituita dallo schema di classificazione chiamato Mathematics Subject Classification. La versione chiamata MSC2000, entrata in vigore nel 2000, nel 2010 \u00e8 stata aggiornata nella versione chiamata MSC2010 che sar\u00e0 utilizzata fino al 2019. Nel 2016 si \u00e8 iniziata la messa a punto del successivo aggiornamento, chiamato MSC2020, che dovrebbe essere in vigore dal 2020 al 2029; questo lavoro ha previsto anche una \"calling for comments and suggestions\" ().\nDescrizione della struttura.\nSi tratta di uno schema gerarchico rappresentato da un albero a tre livelli, arricchito da collegamenti non gerarchici (http://www.ams.org/msc/), definito dalle redazioni delle due pi\u00f9 importanti riviste di recensioni per la matematica: Zentralblatt f\u00fcr Mathematik, della European Mathematical Society, e Mathematical Reviews, facente capo alla American Mathematical Society.\nQuesto schema, molto curato e dettagliato, ha come scopo primario la classificazione degli articoli di ricerca e dei libri recensiti dalle due riviste citate. Esso \u00e8 usato anche per altre attivit\u00e0 di organizzazione dei documenti matematici, e fornisce indicazioni degne di grande attenzione sulle attuali conoscenze matematiche avanzate.\nMSC 2000 ripartisce la matematica in 62 sezioni principali (primarie), in 380 intermedie (secondarie) e in 5000 pi\u00f9 circoscritte (terziarie). Una descrizione delle categorie primarie \u00e8 accessibile nel Mathematical Atlas di Dave Rusin.\nIn ciascuna delle sezioni primarie \u00e8 presentata in una sua pagina che riporta tutte le sezioni secondarie e terziarie che la costituiscono, completate con i relativi collegamenti non gerarchici. In queste pagine le sezioni dello schema sono disponibili con indicazioni sulle voci che costituiscono i relativi contesti enciclopedici e in particolare con segnalazioni di pagine bibliografiche, di pagine storiche, di glossari e di panoramiche. In tal modo le sezioni MSC possono essere utilizzate per orientare sugli argomenti della matematica, eventualmente attraverso le loro sigle.\nMSC pu\u00f2 soddisfare solo una parte delle esigenze di orientamento sulla matematica nell'ambito di una enciclopedia, in quanto molti lettori, legittimamente, sono interessati ad accostare argomenti della matematica con visioni pi\u00f9 circoscritte e con formulazioni pi\u00f9 semplici di quelle degli esperti in questa disciplina. A questi lettori pu\u00f2 essere utile la classificazione costituita dalla categoria 97-XX dedicata alla didattica della matematica e le classificazioni pi\u00f9 adottate dalle biblioteche generaliste come DDC, CDU e LCC.\nMSC 2010.\nLa MSC2010, che ha sostituito la versione MSC 2007, lascia invariato il primo livello, aggiunge un'ottantina di sezioni al secondo livello (molte delle quali inserite per accentuare la gerarchia a tre livelli), e interviene in modo incisivo sul terzo livello, nel quale si registrano circa 500 nuove aggiunte a fronte di circa 60 eliminazioni di vecchie."}
{"id": "43112", "revid": "1034", "url": "https://it.wikipedia.org/wiki?curid=43112", "title": "Mathematical Subject Classification", "text": ""}
{"id": "43114", "revid": "36812651", "url": "https://it.wikipedia.org/wiki?curid=43114", "title": "MSC2000", "text": ""}
{"id": "43116", "revid": "1186321", "url": "https://it.wikipedia.org/wiki?curid=43116", "title": "Ramadan", "text": "Nel calendario islamico, il Ramadan () \u00e8 il nono mese dell'anno, di 29 o 30 giorni; in base all'osservazione della luna crescente.\nSecondo la pratica islamica, il Ramadan \u00e8 il mese in cui si pratica il digiuno (Sawm), in commemorazione della prima rivelazione del Corano a Maometto (\u00abIl mese in cui fu rivelato il Corano come guida per gli uomini e prova chiara di retta direzione e salvezza\u00bb: II.185). Questa ricorrenza annuale \u00e8 considerata uno dei Cinque Pilastri dell'Islam e il digiuno \u00e8 un precetto religioso (Far\u1e0d) per i musulmani adulti, ad eccezione di quanti sono in et\u00e0 avanzata, in gravidanza, in allattamento, diabetici o malati terminali oppure durante le mestruazioni. Il digiuno fu reso obbligatorio (w\u0101jib) durante il mese di Sha'ban nel secondo anno dopo la migrazione dei musulmani da La Mecca a Medina. Al termine del ramadan, viene celebrato lo Id al-fitr che significa \"festa dell'interruzione del digiuno\" ed \u00e8 detta anche la \"festa piccola\" (\"id al-saghir\").\nDato che il calendario islamico \u00e8 composto da 354 o 355 giorni (10 o 11 giorni in meno dell'anno solare), il mese di Ramadan ogni anno cade in un momento differente dell'anno solare e quindi man mano retrocede, fino a cadere in una stagione diversa.\nFestivit\u00e0 del Ramadan e pratica del digiuno.\nDurante il digiuno dall'alba al tramonto, i musulmani si astengono dal consumo di cibi e bevande e dalla pratica di attivit\u00e0 sessuali durante gli orari di digiuno. I fedeli sono anche invitati all'astinenza da comportamenti peccaminosi che vanificherebbero il digiuno, come ad esempio i peccati di parola (insulto, calunnia, bestemmia, menzogna, ecc.) o le azioni violente, con l'eccezione della legittima difesa.\nCibo e bevande sono servite giornalmente prima dell'alba e dopo il tramonto in pasti chiamati rispettivamente \"su\u1e25\u016br\" e \"if\u1e6d\u0101r\".\nDurante questo periodo, il digiuno solitamente include la recita delle preghiere (\"\u1e62al\u0101t\"), la lettura del Corano e un crescente impegno nelle opere di bene e nella carit\u00e0.\nFonti coraniche e sciaraitiche.\nIl digiuno (\"sawm\") durante il mese di Ramadan costituisce il quarto dei Cinque pilastri dell'Islam e chi ne negasse l'obbligatoriet\u00e0 per coloro che sono musulmani e non hanno gli impedimenti riconosciuti dal Corano, sarebbe \"k\u0101fir\", colpevole cio\u00e8 di empiet\u00e0 massima che esclude dalla condizione di musulmano. Chi \u00e8 impossibilitato a digiunare, perch\u00e9 malato, pu\u00f2 anche essere sollevato dal precetto, ma appena possibile dovr\u00e0 recuperare i giorni del mese in cui non ha digiunato. Le donne incinte o che allattano, i bambini e i malati cronici sono esentati dal digiuno e dovrebbero al suo posto, secondo le loro possibilit\u00e0, fare la carit\u00e0 come ad esempio nutrire le persone bisognose indipendentemente dalla loro religione, gruppo etnico o dalle loro convinzioni. Le donne durante il ciclo mestruale non devono digiunare, ma possono recuperare i giorni mancati.\nLa Sura 2, Versetto 185 del Corano recita:\u00c8 nel mese di Ramad\u00e0n che abbiamo fatto scendere il Corano, guida per gli uomini e prova di retta direzione e distinzione. Chi di voi ne testimoni [l\u2019inizio] digiuni. E chiunque \u00e8 malato o in viaggio assolva [in seguito] altrettanti giorni. Allah vi vuole facilitare e non procurarvi disagio, affinch\u00e9 completiate il numero dei giorni e proclamiate la grandezza di Allah che vi ha guidato. Forse sarete riconoscenti! \nSi crede che il Corano sia stato rivelato a Maometto durante il mese di Ramadan che \u00e8 proclamato come \"il migliore tempo di tutti\". La prima rivelazione fu mandata durante la \"Notte del Destino\", o Laylat al-Qadr, una delle cinque notti di numero dispari degli ultimi dieci giorni del mese di Ramadan.\nSecondo gli \u1e24ad\u012bth tutte le sacre scritture furono consegnate durante il mese di Ramadan. Le tavole di Abramo, la Torah, i Salmi, il Vangelo e il Corano vennero concessi rispettivamente l'1, il 6, il 12, il 13 e il 24 di Ramadan.\nStoria.\nSecondo il Corano il digiuno era un obbligo gi\u00e0 per i popoli dell'arabia preislamica e per mezzo di esso il fedele acquisisce il timor di Dio, \"taqwa\". I pagani della Mecca praticavano dunque anch'essi il digiuno, ma solamente nel decimo giorno di Muharram per espiare i peccati e scongiurare la siccit\u00e0. Abu Zanad, scrittore iracheno vissuto in periodo islamico, intorno al 747 d.C., riferiva che almeno una comunit\u00e0 mandea situata nell'area di Giazira (a nord dell'odierno Iraq), osservavano il digiuno del Ramadan ancor prima della conversione all'Islam.\nIl precetto di osservare il digiuno durante il mese di Ramadan fu reso obbligatorio 18 mesi dopo l'Egira, durante il mese di Sha'ban nel 624 d.C. Il significato spirituale del digiuno \u00e8 stato analizzato da molti teologi. Si attribuisce ad esempio al digiuno la dote di insegnare all'uomo l'autodisciplina, l'appartenenza a una comunit\u00e0, la pazienza e l'amore per Dio. Un'altra interpretazione \u00e8 che il digiuno e l'astinenza sessuale per un mese intero ricordi al praticante le privazioni dei poveri e cos\u00ec lo invogli a versare la zakat.\nSecondo lo storico Philip Jenkins il Ramadan deriva dalla rigorosa disciplina quaresimale delle Chiese Siriache, un'ipotesi avallata da altri studiosi, quali il teologo Paul-Gordon Chandler. Tale tesi \u00e8 basata sull'idea secondo la quale il Corano abbia ispirazioni siriaco-cristiane, una posizione che viene rigettata da alcuni accademici musulmani come al-Azami.\nPratiche tradizionali.\nLa pratica comune durante il Ramadan \u00e8 il digiuno dall'alba al tramonto. Il pasto prima dell'alba \u00e8 chiamato \"su\u1e25\u016br\", mentre quello dopo il tramonto \u00e8 detto \"if\u1e6d\u0101r\". Considerando la grande variet\u00e0 culturale dei musulmani nel mondo, \u00e8 pressoch\u00e9 impossibile descrivere un tipico \"su\u1e25\u016br\" o \"if\u1e6d\u0101r\". Il digiuno viene rotto al tramonto del sole. La tradizione vuole che si preferisca mangiare un dattero, perch\u00e9 cos\u00ec faceva il Profeta. In alternativa si pu\u00f2 bere un bicchiere d'acqua.\nInoltre i fedeli musulmani sono invitati alla recita di preghiere, ad azioni di beneficenza e alla pratica dell'autodisciplina. Queste pratiche sono motivate dagli Hadith, specialmente in Sahih Al-Bukhari e Sahih Muslim in cui si dice che 'quando il Ramadan arriva, le porte del Paradiso sono aperte e le porte dell'inferno sono chiuse e i diavoli sono messi in catene'.\nNel corso del mese di Ramadan infatti i musulmani debbono astenersi dal bere, mangiare, fumare e dal praticare attivit\u00e0 sessuali. Particolarmente intensa dev'essere la lotta contro i cattivi pensieri, le cattive azioni, la rabbia: \n\u00abIddio Potente e Glorioso ha detto: \u201cOgni azione del figlio di Adamo gli appartiene, eccetto il digiuno, che appartiene a Me, ed Io ne do ricompensa; il digiuno \u00e8 un'armatura, e quando sia giorno di digiuno per uno di voi, non nutra propositi osceni n\u00e9 vociferi, e se qualcuno lo ingiuria o lo combatte, dica: 'Sto digiunando'; e per Colui nella Cui Mano \u00e8 l'anima di Muhammad, l'alito cattivo che promana dalla bocca di colui che sta digiunando \u00e8 migliore davanti a Dio del profumo del muschio. Chi digiuna ha due motivi di cui rallegrarsi: si rallegra quando lo rompe, e si rallegrer\u00e0 del digiuno fatto quando incontrer\u00e0 il suo Signore\u00bb.\nSi ritiene che le ricompense spirituali (\"thawab\") derivate dalla pratica corretta del digiuno siano moltiplicate durante il mese di Ramadan.\nVarie le ricorrenze del mese festeggiate o commemorate dai musulmani. Il giorno 6 infatti sarebbe nato il nipote di Maometto, al-Husayn ibn \u2018Al\u012b. Il giorno 10 sarebbe morta la prima moglie del Profeta, Khad\u012bja bint Khuwaylid. Il giorno 17 sarebbe stata vinta la battaglia di Badr. Il giorno 19 sarebbe stata conquistata dai musulmani la citt\u00e0 di Mecca. Il 21 sarebbero morti \u2018Al\u012b ibn Ab\u012b \u1e6c\u0101lib e il suo discendente, l'imam \u02bfAl\u012b al-Ri\u1e0d\u0101.\nIn alcuni paesi a maggioranza islamica il mancato rispetto del digiuno nei luoghi pubblici \u00e8 sanzionato penalmente in quanto urta la morale comune, tuttavia nella sfera privata non sussiste alcun obbligo.\nDate importanti.\nL'inizio e la fine del Ramadan sono determinate dal Calendario lunare islamico.\nUn'interpretazione coranica invita i musulmani che vivono in regioni in cui si verifica il cosiddetto sole di mezzanotte ad adottare le ore di levata e tramonto della Mecca come indicazione per l'inizio e la fine del digiuno giornaliero. Comunque l'opinione pi\u00f9 comune \u00e8 che i musulmani in quelle aree adottino gli orari del Paese pi\u00f9 vicino a loro in cui il giorno si pu\u00f2 distinguere dalla notte.\nInizio.\n\"Hil\u0101l\" (la luna crescente) \u00e8 tipicamente un giorno o pi\u00f9 giorni dopo la luna nuova. Il novilunio rappresenta l'inizio del nuovo mese secondo il calendario islamico, rendendo abbastanza semplice ai fedeli stimare l'inizio del Ramadan. Nonostante ci\u00f2, secondo molti musulmani, questo non rispetta quanto scritto negli hadith, che invece consigliano una conferma visiva in ogni area. Infatti le variazioni consistenti di visibilit\u00e0 sono esistite fin dai tempi di Maometto.\nLa Notte del Destino.\nLaylat al-Qadr, resa in italiano come Notte del Destino, \u00e8 considerata la notte pi\u00f9 sacra dell'anno, tanto da essere definita dal Corano stesso \"migliore di mille mesi\". Questa \u00e8 la notte in cui, secondo i musulmani, Maometto ha ricevuto la prima rivelazione del Corano.\nLa data esatta del Laylat al-Qadr \u00e8 sconosciuta, quindi per convenzione la si fa cadere nella notte di un giorno dispari dell'ultima decade di Ramadan, quindi la notte del 21, 23, 25, 27 o 29. Nella comunit\u00e0 di Dawudi Bohora la Notte del Destino viene celebrata la notte del 31 di Ramadan.\nFine.\nLa Festa della Rottura () segna la fine del Ramadan e l'inizio del nuovo mese lunare, Shawwal. Ci\u00f2 viene decretato con l'avvistamento di una nuova falce di luna o il completamento dei 30 giorni di digiuno se l'avvistamento a occhio nudo non \u00e8 possibile per cattive condizioni meteorologiche. \"\u02bf\u012ad al-Fitr\" potrebbe fare riferimento alla festosit\u00e0 per il successo nel completare il mese di digiuno e il conseguente ritorno alla normalit\u00e0, alla disposizione naturale (\"fitra\"), del poter di nuovo mangiare, bere e intraprendere attivit\u00e0 sessuali durante il giorno."}
{"id": "43118", "revid": "22166", "url": "https://it.wikipedia.org/wiki?curid=43118", "title": "Scienze Sociali", "text": ""}
