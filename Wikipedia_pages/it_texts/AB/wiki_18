{"id": "41772", "revid": "203463", "url": "https://it.wikipedia.org/wiki?curid=41772", "title": "Farnese", "text": "I Farnese (o, tradizionalmente, come plurale, i Farnesi) furono un'influente e nobile dinastia del Rinascimento italiano, che govern\u00f2 il Ducato di Parma e Piacenza, dal 1545 al 1731, e il Ducato di Castro, dal 1537 al 1649.\nTra i suoi membri pi\u00f9 importanti si ricordano papa Paolo III, il cardinale Alessandro Farnese, il duca Alessandro Farnese (III duca di Parma e Piacenza, IV duca di Castro, e governatore dei Paesi Bassi spagnoli) e la regina Elisabetta Farnese (regina consorte di Spagna e ultima erede dei Farnese).\nI Farnese, inoltre, furono grandi mecenati d'arte e durante i secoli collezionarono o fecero commissionare molte opere, che fanno parte di quella raccolta che \u00e8 oggi nota come Collezione Farnese. Inoltre, la famiglia fece realizzare molti edifici, come il Palazzo Farnese e la Chiesa del Ges\u00f9 a Roma.\nEtimologia.\nLa dinastia Farnese ha antichissime origini.\nProbabilmente il nome dei Farnesi pu\u00f2 essere fatto risalire ad uno dei loro antichi feudi, un territorio conosciuto con il toponimo di \"Castrum Farneti\". Possiamo dunque presupporre che, quando si diffuse in Italia l'uso dei patronimici nel XII secolo, essi adottarono il nome di uno dei loro pi\u00f9 antichi possedimenti.\nAlcuni sostengono invece che il nome deriva da una quercia trovata in quella regione, la farnia (il cui nome scientifico \u00e8 \"Quercus robur\"). Altri invece fanno risalire l'etimologia di questo nome alla \"fara\", termine che andava ad indicare l'unit\u00e0 fondamentale dell'organizzazione sociale e militare dei Longobardi, facendo discendere la dinastia da questa etnia.\nOrigini.\nNel XII secolo erano noti come \"domicelli Tuscanienses\" in quanto possedevano alcuni piccoli feudi nel territorio della diocesi di Tuscania.\nAd Orvieto, i membri della famiglia venivano appellati come i signori \u201cde Farneto\u201d e la loro presenza \u00e8 ampiamente documentata.\nIl primo Farnese di cui si hanno notizie storiche \u00e8 un certo Pietro, che fu console di Orvieto nel 984.\nNel 1096 un altro Pietro fu comandante della cavalleria pontificia che nel 1110 sconfisse gli eserciti fedeli all'imperatore di Toscana e, probabilmente, fond\u00f2 il borgo di Orbetello. Verosimilmente il \"Petrus de Farneto\" che combatt\u00e9 in Puglia nel 1134 contro i Normanni \u00e8 identificabile in quest'ultimo. Suo figlio Prudenzio, console di Orvieto nel 1154, accolse nella citt\u00e0 il Pontefice Adriano IV, in fuga da Roma a causa dei tumulti provocati da Arnaldo da Brescia. Nel 1158, lo stesso Prudenzio sconfisse i fuoriusciti orvietani appoggiati dai ghibellini senesi. Un altro Pietro difese la citt\u00e0 di Orvieto dall'assalto dell'imperatore del Sacro Romano Impero Enrico VI.\nAltri personaggi noti in quei tempi furono Pepone di Pietro e Ranuccio, presenti alla Pace di Venezia del 1177 in qualit\u00e0 di rappresentanti della citt\u00e0 di Orvieto. Nel 1254 un Ranuccio sconfisse le schiere di Todi e lott\u00f2 per papa Urbano IV contro il re Manfredi di Sicilia, nipote di Enrico VI. Suo figlio Niccol\u00f2 partecip\u00f2 come comandante della cavalleria orvietana a sostegno delle truppe di Carlo I d'Angi\u00f2 nella battaglia di Benevento del 1266, in cui Manfredi trov\u00f2 la morte, segnando la fine degli Svevi in Italia.\nMonsignor Guido fu vescovo di Orvieto fin dal 1302 e proprio lui fece ampliare il duomo per conservarvi il corporale macchiato dal sangue del \u201cMiracolo di Bolsena\u201d (1263). Un altro Pietro fu comandante dell'esercito nella guerra del 1320-1321 di Orvieto contro Corneto.\nI Farnese tornarono nella Tuscia nel 1319. In quell'anno presero possesso dei territori di Farnese e di Ischia di Castro, del castello di Sala e di quello di San Savino, nei pressi di Tuscania.\nNel 1340 i Farnese giurarono cieca obbedienza ai difensori del Patrimonio di San Pietro e cos\u00ec, gi\u00e0 nel 1354 il cardinale Egidio Albornoz, in segno di gratitudine del Pontefice per l'aiuto militare ricevuto nel recupero delle terre e dei castelli perduti durante la cattivit\u00e0 avignonese, concesse a Puccio, Pietro e Ranuccio Farnese il territorio di Valentano. Nel 1360 questi guerrieri marciavano sotto le insegne di Pandolfo dell'Anguillara, capo della fazione guelfa, contro i ghibellini capitanati dai Prefetti di Vico.\nNel 1362 Pietro Farnese fu capitano generale dei fiorentini nella guerra contro Pisa per il controllo di Volterra; riportata la vittoria, venne onorato con un monumento equestre in Santa Maria del Fiore e, morendo l'anno seguente, fu sepolto nella chiesa stessa in un sarcofago.\nNel 1368 Nicol\u00f2 Farnese, dopo l'attacco del prefetto Giovanni di Vico, port\u00f2 in salvo il pontefice Urbano V prima nella Rocca di Viterbo e, successivamente, in quella di Montefiascone.\nLa costante fedelt\u00e0 nei confronti dello Stato pontificio permisero alla famiglia di confermare il proprio dominio sui territori nell'Alto Lazio, di vantare una serie di privilegi nei confronti della Camera Apostolica tali da permettergli di imparentarsi con le maggiori famiglie dell'epoca (gli Orsini, i Savelli, i Colonna, i Monaldeschi, gli Sforza di Santa Fiora) e di instaurare rapporti diplomatici con le Signorie di importanti citt\u00e0 quali Siena.\nAscesa.\nNel Quattrocento il potere della famiglia ha un notevole incremento, tanto che il territorio posto sotto la loro influenza si estende fino a comprendere la sponda occidentale del lago di Bolsena, comprese le due isole (Martana e Bisentina) e la fascia di territorio compresa tra i Colli Vulsini e il Tirreno, fino al feudo di Montalto. L'artefice di questa nuova espansione fu Ranuccio il Vecchio, figlio di Pietro e fratello di Bartolomeo, il capostipite del ramo di Latera. Ranuccio, gi\u00e0 dal 1408, possedeva il vicariato di Latera. Nel 1416 Siena lo nomin\u00f2 capitano generale dell'esercito contro il conte Orsini di Pitigliano; con la vittoria del 1417 Ranuccio venne nominato Senatore di Roma. In virt\u00f9 della sua amicizia con la famiglia Colonna e, in special modo con papa Martino V, venne in possesso del castello di Piansano; grazie poi ai favori di Papa Eugenio IV pot\u00e9 accumulare maggiori ricchezze, inserire il casato Farnese tra le grandi famiglie romane, occupare le terre di Valturano, Latera, il castello di Marta, di Montalto, parte dei territori di Tessennano, Canino e Gradoli (tra il 1431 e il 1436). Nel 1434 lo stesso Pontefice gli confer\u00ec le insegne della Rosa d'Oro e il Gonfalone della Chiesa. Ranuccio spos\u00f2 Agnese Monaldeschi e dalla loro unione nacquero molti figli, tra cui ricordiamo il condottiero Pier Luigi e Gabriele Francesco, che in seguito spos\u00f2 Isabella Orsini e da cui discende il ramo che continu\u00f2 le gesta militari della famiglia, ramo che per\u00f2 si estinse alla III generazione.\nRanuccio mor\u00ec il 10 agosto 1450.\nDopo la morte di Ranuccio il Vecchio, la politica di avvicinamento della famiglia alla corte papale non si ferm\u00f2, anzi, grazie al matrimonio tra Pier Luigi, figlio di Ranuccio, e Giovannella Caetani, figlia di Onorato, signore di Sermoneta, si trovarono imparentati con una discendente di papa Bonifacio VIII e quindi con gran parte della nobilt\u00e0 romana. Dalla loro unione nacquero quattro figli,\nAngelo, Alessandro, Girolama e Giulia.\nAngelo (1465\u20131494), il maggiore dei figli di Pier Luigi, rivestiva il ruolo di \u201ccapo della casata\u201d e si occupava dei possedimenti familiari dalla Rocca di Valentano. Nel 1488 la loro dimora si arricch\u00ec di uno splendido cortile con colonnato inferiore e loggia superiore, in occasione del matrimonio fra Angelo e Lella, figlia di Nicola Orsini di Pitigliano; sui capitelli del colonnato, oltre alle armi delle due famiglie, furono scolpiti gli auguri di fertilit\u00e0 e prosperit\u00e0 per la coppia, con la rappresentazione allegorica della fioritura del giglio farnesiano e la decorazione a trofei. Angelo mor\u00ec a Capodimonte nel 1494 e Lella, che non volle risposarsi, si fece suora di clausura nel Monastero delle Murate a Firenze.\nGirolama (...\u20131504), invece, si era sposata in prime nozze con Puccio Pucci di Firenze, in seconde nozze con Giuliano dell'Anguillara, dalla cui unione nacque Isabella dell'Anguillara, futura moglie di Galeazzo I Farnese, III duca di Latera.\nGiulia, detta \"la Bella\" (1475\u20131524), nel 1489 sposa Orsino Orsini, figlio della cugina del papa Alessandro VI, Adriana de Mila. Divenne l'amante favorita del papa e grande amica della figlia, Lucrezia Borgia. Ebbe una figlia, Laura, probabilmente figlia del papa stesso. La relazione con Alessandro VI fin\u00ec con la fuga da Roma di Giulia, che probabilmente raggiunse il marito a Carbognano che mor\u00ec dopo poco. Torn\u00f2 a Roma solo dopo la morte del papa, per il matrimonio della figlia Laura con Nicola Franciotti Della Rovere, nipote del papa Giulio II.\nNel 1506 fu governatrice di Carbognano e vi rimase fino al 1522. Ritorn\u00f2 a Roma e qui mor\u00ec due anni dopo, nel 1524.\nAlessandro (1468\u20131549), invece, intraprese la carriera ecclesiastica. Fu prima nominato cardinale da papa Alessandro VI, poi eletto papa con il nome di Paolo III nel 1534.\nAlessandro Farnese: papa Paolo III.\nAlessandro nacque nel 1468 a Canino, nel Lazio. Intraprese studi di umanistica dal 1487 al 1489 presso la scuola di Pomponio Leto a Roma e presso l'Accademia di Lorenzo de' Medici a Firenze, mostrando grandi doti intellettive.\nNel 1491 fu segretario e protonotaro apostolico; nel 1492 fu tesoriere apostolico; nel 1493 papa Alessandro VI Borgia gli concesse la porpora cardinalizia, sotto l'influenza della sorella di Alessandro, Giulia. Infatti, a Roma, non si parlava d'altro che della tresca amorosa tra il Papa e Giulia \u201c\"la Bella\"\u201d. Il famoso Pasquino tuon\u00f2 contro Alessandro ed Ippolito d'Este, i due neo-cardinali, con questa quartina: \u00abAlessandro, tu devi a tua sorella / Giulia il cardinalato, ch\u00e9 la gonna / alz\u00f2, e tu, Ippolito, a madonna / Adriana, che un tempo fu s\u00ec bella\u00bb. Ma il popolo fu ancora pi\u00f9 pungente definendo il \u201cCardinal Farnese\u201d \u201cCardinal Fregnese\u201d, sottolineando con estrema malizia al modo ignobile con cui giunse alla porpora. Comunque, nonostante queste maldicenze, la sua carriera non si interruppe e nel 1494 fu nominato legato del Patrimonio di San Pietro in Tuscia. Infine, pur non essendo ancora sacerdote, nel 1499 fu vescovo di Montefiascone e Corneto.\nNonostante Alessandro fosse considerato una \"creatura\" di papa Alessandro VI, il suo successore e avversario, papa Giulio II, lo port\u00f2 dalla sua parte nominandolo Legato della Marca anconitana (1502). In questo periodo ebbe una relazione illecita con Silvia Ruffini, vedova di Giovanni Battista Crispo, da cui ebbe quattro figli: Pier Luigi (1503\u20131547), Paolo (1504\u20131512), Ranuccio (1509\u20131528) e Costanza (1500 ca.\u20131545); i primi due legittimati da Giulio II, Ranuccio da papa Leone X.\nNel 1509 fu nominato vescovo di Parma e nel giorno di Natale del 1519 vi celebr\u00f2 la prima messa dopo la sua ordinazione sacerdotale. La sua ordinazione coincise con un cambiamento radicale di mentalit\u00e0 e di autodisciplina, teso alla purificazione dei costumi che sar\u00e0 lo spirito guida del Concilio di Trento, riunione di tutti i vescovi del mondo, istituito dallo stesso Paolo III nel 1545 e che dur\u00f2 fino al 1563, sotto il pontificato di tre papi, portando alla cosiddetta \"Controriforma\".\nIl 13 ottobre 1534, all'et\u00e0 di 67 anni, dopo un conclave durato due giorni, sal\u00ec al Soglio pontificio con il nome di Paolo III. Il nuovo Papa sostenne lo sviluppo di nuove congregazioni religiose (i Teatini, i Barnabiti e le Orsoline) e sostenne, con la bolla \"Regiminis militantis ecclesiae\" del 27 settembre 1540, sia la Compagnia di Ges\u00f9, che la congregazione dell'Inquisizione romana, organismo nato per la lotta contro l'eresia, con pieni poteri censori ed esecutivi. Il suo operato fu per\u00f2 macchiato, in modo evidente, dal nepotismo: immediatamente dopo la sua elezione cre\u00f2 cardinali i nipoti Alessandro, figlio di Pier Luigi, e Guidascanio Sforza, figlio di Costanza. Ma il suo prediletto era il figlio maggiore Pier Luigi, sposato con Gerolama Orsini di Pitigliano.\nPaolo III fu anche uno dei pi\u00f9 grandi mecenati del Rinascimento italiano, lo testimoniano, ad esempio, i suoi ritratti eseguiti da Tiziano Vecellio. Promosse un nuovo sviluppo edilizio di Roma, abbellendola con nuove strade e fontane, fu edificata la Cappella Paolina e fu avviata la costruzione della Sala Regia nel Palazzo Vaticano. Fece chiamare da Firenze Michelangelo Buonarroti e gli commission\u00f2 di affrescare il \"Giudizio universale\" e la costruzione di Piazza del Campidoglio. Nel 1543 avvi\u00f2 a collezionare varie opere d'arte, in una raccolta che passer\u00e0 alla storia come la \"\"Collezione Farnese\".\nPromosse la cultura, fu amante di astrologia ed era affascinato dalla magia.\nDucato di Castro.\nNel 1537, il nuovo papa, Paolo III, nomin\u00f2 il figlio Pier Luigi Farnese \"gonfaloniere di santa Romana Chiesa\", poi lo insign\u00ec del titolo di \"Duca di Castro\"\" che gli conferiva il pieno possesso e il dominio sugli antichi possedimenti, compresi fra il Tirreno e il lago di Bolsena, appartenuti a Ranuccio il Vecchio e giunti integri nelle mani di papa Paolo III, il quale aggiunge a questi possedimenti molte altre terre, grazie anche all'aiuto del figlio Pier Luigi stesso. Il nuovo Ducato, con capitale la fortezza di Castro, comprendeva i territori di Montalto, Musignano, Canino, Cellere, Arlena, Tessennano, Piansano, Valentano, Ischia, Gradoli, Grotte, Borghetto, Bisenzio, Capodimonte, Marta, le Isole di Bisentina e di Martana. Al Ducato erano dipendenti i territori exclave di Ronciglione, Caprarola, Nepi, Carbognano, Fabrica, Canepina, Vallerano, Vignanello, Corchiano e Castel Sant'Elia.\nLa nuova capitale, per\u00f2, aveva bisogno di un radicale restauro, in quanto, nel 1527, aveva subito un grosso saccheggio proprio a causa dell'allora cardinale Alessandro Farnese, che l'aveva fatta occupare suscitando le ire di papa Clemente VII. I Farnese chiamarono l'architetto fiorentino Antonio da Sangallo il Giovane, e grazie al suo contributo ricostruirono completamente la citt\u00e0 di Castro, fortificandola e dotandola anche di una propria zecca. Il motto della citt\u00e0-fortezza venne cambiato in \u201c\"Castrum Civitas Fidelis\"\u201d e anche lo stemma venne modificato, aggiungendo al tradizionale leone rampante d'argento tre gigli farnesiani d'oro in capo.\nDopo l'assassinio del duca Pier Luigi, divenuto nel frattempo anche Duca di Parma e Piacenza, vari membri della famiglia Farnese furono investiti del titolo di Duca di Castro, passando dal figlio di Pier Luigi, Ottavio, fino a giungere all'ultimo duca della famiglia, Ranuccio II.\nLa decadenza del Ducato inizi\u00f2 con il duca Ranuccio I (1569-1622), che inizi\u00f2 ad indebitarsi notevolmente.\nNel 1641, approfittandosi dell'ormai declino della citt\u00e0, la famiglia Barberini, capeggiata dal papa Urbano VIII Barberini, progett\u00f2 di conquistare e confiscare la citt\u00e0 ai Farnese.\nLo scontro sfoci\u00f2 nelle due Guerre di Castro, che portarono prima ad un esilio da Roma della famiglia Barberini, poi ad una completa distruzione della citt\u00e0 di Castro, da parte del nuovo papa Innocenzo X, nel 1649. I Farnese non riusciranno mai pi\u00f9 a riprendere Castro e la citt\u00e0 non fu mai pi\u00f9 ricostruita.\nDucato di Parma e Piacenza.\nNel 1545 papa Paolo III fuse i due ducati di Parma e di Piacenza in un unico Ducato e lo affid\u00f2 a suo figlio Pier Luigi Farnese, il quale, gi\u00e0 investito del titolo di Duca di Castro, abbandon\u00f2 la citt\u00e0 e si diresse prima a Parma poi a Piacenza, che elev\u00f2 a capitale e qui insedi\u00f2 la sua corte.\nNel frattempo, l'imperatore del Sacro Romano Impero, Carlo V d'Asburgo, non aveva gradito la cessione del Ducato nelle mani del Farnese e voleva appropriarsene. Tanto meno lo avevano gradito i nobili degli ex-ducati e il Conte di Guastalla, Ferrante I Gonzaga. Il Gonzaga, infatti, sapute le intenzioni dell'Imperatore, organizz\u00f2 una congiura contro Pier Luigi, che nel frattempo aveva rafforzato il suo potere facendo sposare sua figlia Vittoria con il Duca di Urbino, Guidobaldo II della Rovere, e suo figlio Orazio con Diana, figlia del Re di Francia Enrico II di Valois-Angoul\u00eame.\nIl 10 settembre 1547 Pier Luigi fu assassinato nella sua residenza a Piacenza da un manipolo di uomini comandato da Giovanni Anguissola e Agostino Landi, coalizzati con Ferrante I Gonzaga. Il Duca fu sgozzato e il suo corpo gettato nel fossato sottostante il Palazzo.\nLa notizia della morte di suo figlio fu un colpo terribile per il Papa, che accus\u00f2 il conte Gonzaga e nomin\u00f2 nuovo duca il nipote Ottavio Farnese, figlio di Pier Luigi.\nNel frattempo le truppe di Carlo V si erano insediate nel Ducato e il papa aveva inviato l'esercito pontificio ad invadere Parma. Poco dopo il papa mor\u00ec e i Farnese furono aiutati dal nuovo papa, Giulio III, salito al potere grazie all'aiuto del cardinale Alessandro Farnese.\nIl nuovo papa riusc\u00ec a far liberare Parma, ma Piacenza e altri territori erano ancora occupati dalle truppe imperiali. Dopo una prima alleanza con la Francia e una conseguente breve guerra, i Farnese capirono che l'unica soluzione era quella di allearsi con la Spagna.\nNel 1556, Ottavio firm\u00f2 la \"Pace di Gand\" con il nuovo sovrano spagnolo Filippo II, che gli fece tornare il pieno possesso su tutti i territori del Ducato, in cambio, quasi come ostaggio, l'invio del suo unico figlio, Alessandro, alla corte di Spagna.\nNel 1586, Ottavio mor\u00ec e gli succedette il figlio Alessandro, il quale aveva sposato Maria d'Aviz, nipote del Re del Portogallo Manuele I.\nIl Duca ebbe modo di combattere nella Battaglia di Lepanto del 1571, a fianco di Marcantonio Colonna, e in altre battaglie nei Balcani contro gli \"infedeli\". Fu al servizio della Spagna come comandante dell'Armata delle Fiandre e partecip\u00f2 alle Guerre di religione di Francia, dove trover\u00e0 la morte, nel 1592, a causa dei postumi di una ferita.\nAd Alessandro successe il duca Ranuccio I, che govern\u00f2 con pugno di ferro per circa un trentennio, ma indebitandosi notevolmente. Nel 1622, all'et\u00e0 di 52 anni, il Duca mor\u00ec.\nA Ranuccio I succedette il figlio Odoardo I, di appena 10 anni. La reggenza del Ducato di Parma e Piacenza venne comunque assicurata dalla madre Margherita Aldobrandini e dallo zio cardinale Odoardo Farnese. Nel 1628 Odoardo I spos\u00f2 Margherita de' Medici, figlia del Granduca di Toscana Cosimo II. Nel 1636 fu coinvolto nella Guerra tra Francia e Spagna e sub\u00ec una dura sconfitta e solo l'intervento del Papa e del Granduca di Toscana salvarono il suo Ducato. A causa dei debiti si scontr\u00f2 con la famiglia Barberini, che voleva appropriarsi del Ducato di Castro, nella I Guerra di Castro.\nNel 1646 mor\u00ec Odoardo I e gli successe il figlio sedicenne Ranuccio II. Durante il suo regno scoppi\u00f2 la II Guerra di Castro e il Ducato venne definitivamente perso e distrutto nel 1649. Durante la Guerra della Grande Alleanza, il Ducato di Parma e Piacenza fu invaso dalle truppe imperiali, che lo depredarono. Nel 1694 il Duca mor\u00ec, probabilmente a causa della sua obesit\u00e0.\nA soli 16 anni successe a Ranuccio II il figlio Francesco. Il nuovo Duca cerc\u00f2 di risanare la disastrosa situazione finanziaria del Ducato licenziando gran parte della servit\u00f9 e abolendo feste e spettacoli. Il Ducato fu coinvolto nella Guerra di successione spagnola e fu costretto ad ospitare e mantenere a proprie spese le truppe imperiali. I Farnese furono presenti alla \"Pace di Utrecht\" del 1713 e in quest'occasione tornarono a rivendicare inutilmente Castro e Ronciglione.\nNel 1717, il Duca partecip\u00f2 alla Guerra veneziana contro i Turchi. Mor\u00ec a 49 anni nel 1727 a causa della pinguedine.\nMorto privo di eredi, Francesco fu successo dal fratello Antonio. Nel Ducato il nuovo Duca increment\u00f2 le piantagioni di gelso al fine di favorire l'industria della seta e l'apicoltura, e riprese la Fiera delle Mercanzie di Piacenza.\nNel 1729 ripristin\u00f2 l'uso delle maschere nel Carnevale parmigiano, che erano in disuso da oltre quarant'anni. Dopo tre giorni di sofferenze, causate da impeti di vomito e da febbre acuta, il Duca mor\u00ec nel 1731 a soli 51 anni.\nAntonio mor\u00ec senza eredi e fu l'ultimo Duca della famiglia Farnese. Dopo la sua morte il Ducato pass\u00f2 nelle mani dei Borbone, discendenti dell'ultima dei Farnese, Elisabetta Regina consorte di Spagna, figlia del fratellastro di Antonio, Odoardo II. Nel dicembre del 1731 Carlo di Borbone, figlio di Elisabetta Farnese, fu insignito del titolo di Duca di Parma e di Piacenza.\nSimbologia.\nUnicorno\"Unicornus Farnesi\u00e6 gentis symbolum\".\nL'Unicorno (o Liocorno) \u00e8 un animale fantastico descritto nei bestiari come un cavallo dal manto bianco candido con un lungo corno acuminato e attorcigliato in mezzo alla fronte, dai mistici poteri magici e anti-veleniferi. L'unicorno \u00e8 considerato simbolo di umilt\u00e0 e saggezza, ma al contempo ferocia, e poteva essere avvicinato solo da una fanciulla vergine, sulla quale l'animale si accasciava, in un'unione simbolo di castit\u00e0 e purezza.\nIl fantastico animale venne adottato dalla famiglia Farnese e ne divenne il suo simbolo per eccellenza. I Farnese fecero largo e ossessivo utilizzo di questo animale-simbolo, facendolo raffigurare sulle pareti e sui soffitti delle proprie dimore, nei ritratti, negli affreschi e nei quadri, ed era anche utilizzato come cimiero sul proprio emblema di famiglia, che era sormontato, appunto, da un unicorno rampante.\nTra i ritratti, i pi\u00f9 famosi sono quelli attribuiti a Giulia Farnese, detta \"la Bella\", raffigurata in almeno due occasioni con un unicorno in grembo, immersi in un \"locus amoenus\": ne \"La Dama e l'Unicorno\" di Luca Longhi e nella \"Vergine e Unicorno\" di Domenichino.\nA Ronciglione, ex Contea in mano ai Farnese, in piazza Principe di Napoli vi \u00e8 una bellissima e antica fontana commissionata dal cardinale Alessandro Farnese allo scultore e orafo Antonio Gentili, ed eretta nel 1566. In pietra arenaria, \u00e8 ornata da sculture bronzee di gigli araldici e unicorni ed \u00e8 per questo nota come \"Fontana degli Unicorni\".\nGiglio.\nIl giglio araldico \u00e8 il principale simbolo dei Farnese ed \u00e8 presente sugli stemmi di famiglia sin dalle origini, per questo \u00e8 anche detto \"giglio farnesiano\".\nIl giglio farnesiano \u00e8 di colore azzurro araldico, smalto simbolo di castit\u00e0, fedelt\u00e0, nobilt\u00e0, fortezza, fermezza, ricchezza e gloria, ed \u00e8 in genere presente sugli stemmi in numero di sei in posizione 3, 2 e 1, in campo d'oro.\nIl giglio era ed \u00e8 il simbolo di molte casate nobiliari del mondo. A differenza del ben pi\u00f9 famoso giglio di Casa de' Medici, fiorito e bottonato, il giglio di Casa Farnese \u00e8 un giglio pi\u00f9 simile al \"fleur-de-lys\" francese, pi\u00f9 carnoso e stilizzato; inoltre, a differenza del primo, il giglio farnesiano \u00e8 quasi sempre raffigurato a tutto tondo e non a due dimensioni.\nNote.\nAnnotazioni \nFonti "}
{"id": "41774", "revid": "124777515", "url": "https://it.wikipedia.org/wiki?curid=41774", "title": "Papa Silverio", "text": "Alcuni storici posticipano la fine del suo pontificato all'11 novembre dello stesso anno, quando fu indotto ad abdicare ufficialmente in favore di Vigilio. \u00c8 stato il terzo papa a rinunciare all'ufficio di romano pontefice nella storia, dopo Clemente I e Ponziano.\nBiografia.\nNacque presumibilmente a Frosinone, stando ad alcune, per la verit\u00e0 scarse, fonti del XIX secolo, nei pressi della localit\u00e0 un tempo chiamata \"Campo troiano\" al confine con la citt\u00e0 di Ceccano, ma esistono vari dubbi sull'effettivo luogo di nascita.\nFiglio legittimo di papa Ormisda, entr\u00f2 al servizio della Chiesa quale suddiacono di Campania quando papa Agapito I mor\u00ec a Costantinopoli, il 22 aprile 536. Sebbene l'imperatrice Teodora, che parteggiava per i monofisiti, avesse cercato di favorire l'elezione del diacono romano Vigilio, che aveva fornito adeguate garanzie sulla questione monofisita, Silverio, riferisce il \"Liber Pontificalis\", acquist\u00f2 la carica pontificia da Teodato, re degli Ostrogoti, generando malumore tra gli ecclesiastici a causa del basso rango che occupava tra le gerarchie del clero prima dell'elezione; era infatti la prima volta che un suddiacono veniva eletto papa. Nonostante il malcontento, la scelta di Silverio era certamente pi\u00f9 accettabile di quella del candidato di Bisanzio, e di conseguenza, come riportava l'autore della prima parte della vita di Silverio nel \"Liber pontificalis\", il clero fu costretto ad accettarla, anche perch\u00e9 l'opposizione fu sedata da Teodato. Silverio fu consacrato vescovo probabilmente l'8 giugno 536. Immediatamente dopo giunse l'approvazione scritta di tutti i presbiteri di Roma alla sua elevazione al Soglio Pontificio.\nIl pontificato di Silverio si svolse in un periodo di disordini, ed egli stesso cadde vittima degli intrighi della Corte bizantina; le vicende del suo pontificato sono infatti strettamente legate alle vicende politico-militari del momento.\nL'imperatore Giustiniano aveva stretto relazioni amichevoli con Amalasunta, moglie cattolica del re goto ariano Teodato, e con lei aveva avviato trattative per la cessione dell'Italia all'Impero. Le tendenze filo-bizantine di Amalasunta erano per\u00f2 osteggiate da parte dei Goti e nel 535 Teodato, messosi d'accordo con la frangia anti-bizantina dei Goti, organizz\u00f2 un colpo di Stato con cui rovesci\u00f2 ed esili\u00f2 Amalasunta in un'isola del Lago di Bolsena dove ben presto venne strangolata per ordine dello stesso Teodato. Giustiniano colse il pretesto per dichiarare guerra ai Goti e invi\u00f2 il generale Belisario che aveva appena terminato la riconquista dell'Africa dall'occupazione dei Vandali. Teodato fu destituito e assassinato, e il successore Vitige, che sal\u00ec al trono nel mese di agosto 536, in seguito all'avanzata di Belisario ritenne opportuno abbandonare Roma e rifugiarsi a Ravenna.\nSilverio consigli\u00f2 il Senato a non opporsi ai Bizantini e, anzi, invit\u00f2 Belisario ad entrare in citt\u00e0, dove il generale fece il suo ingresso il 10 dicembre 536. Ma a marzo del 537 Vitige torn\u00f2 e mise la citt\u00e0 sotto assedio, sottoponendola a privazioni e carestia per un anno. Le chiese costruite sulle catacombe fuori dalle mura cittadine furono devastate e le stesse tombe dei martiri nelle catacombe furono aperte e dissacrate.\nNel frattempo l'imperatrice Teodora combatteva la sua battaglia personale contro Silverio, cercando di convincerlo ad ammorbidire le sue posizioni antimonofisite. Sperava, in particolare, di far rieleggere il Patriarca monofisita di Costantinopoli, Antimo, che era stato scomunicato e deposto da papa Agapito I. Tuttavia il papa non si dimostr\u00f2 disponibile ad alcun accomodamento in tal senso, e Teodora decise di agire servendosi del diacono romano Vigilio, ex apocrisario a Bisanzio e gi\u00e0 designato come successore da papa Bonifacio II. Vigilio, di pochi scrupoli, era propenso ad assecondare i piani dell'imperatrice, che si era impegnata a metterlo sul trono papale al posto di Silverio, ma Teodora aveva bisogno di utilizzare Belisario per realizzare il suo piano di deporre Silverio, e, pi\u00f9 in particolare, di Antonina, moglie del generale e gi\u00e0 sua dama di compagnia.\nTramite una lettera contraffatta il papa venne accusato di essersi accordato con il re goto che stava assediando Roma. Si affermava che Silverio avrebbe offerto al re di lasciare segretamente aperta una delle porte della citt\u00e0 in modo da consentire l'ingresso dei goti e liberare Roma dai bizantini. Convocato l'11 marzo 537 da Belisario per discolparsi, il papa non riusc\u00ec a confutare le accuse di Vigilio e Antonina, quindi fu arrestato, spogliato del suo abito episcopale, vestito con una tonaca da monaco e spedito in esilio a Patara, in Licia. Un suddiacono annunci\u00f2 al popolo che Silverio non era pi\u00f9 papa. Il 29 dello stesso mese, su imposizione di Belisario, Vigilio fu consacrato vescovo di Roma al suo posto.\nIl vescovo di Patara scopr\u00ec molto presto che il papa esiliato non era colpevole delle accuse formulate, e port\u00f2 a Giustiniano tali prove dell'innocenza dell'esule che l'imperatore ordin\u00f2 a Belisario di istruire una nuova inchiesta. Se fosse risultato che la lettera riguardante il presunto complotto a favore dei goti era contraffatta, Silverio avrebbe dovuto tornare in possesso della sede papale. Contemporaneamente fu consentito a Silverio di tornare in Italia, ma Belisario, tuttora assediato da Vitige e sotto la pressione di Antonina e Vigilio (a loro volta manovrati da Teodora), si oppose al rientro a Roma e lo sped\u00ec, in stato di prigionia, nell'isola disabitata di Palmaria (arcipelago pontino), oggi Palmarola, una delle isole dell'arcipelago pontino.\nL\u00ec, l'11 novembre, Silverio fu probabilmente costretto ad abdicare firmando un documento in cui rinunciava al ministero di vescovo di Roma in favore di Vigilio. E sempre nella prigionia di Palmaria il 2 dicembre dello stesso anno mor\u00ec a causa delle dure privazioni e del trattamento subito.\nSecondo il \"Liber Pontificalis\" fu sepolto il 20 giugno sull'isola, che i suoi resti mortali non hanno mai lasciato.\nIl Papa \u00e8 presente come personaggio anche nel poema epico \"L'Italia liberata dai Goti\" di Trissino, dove viene raccontata la vicenda della sua deposizione.\nCulto.\nSecondo il \"Liber Pontificalis\", dopo la sua morte i fedeli che visitavano la sua tomba gi\u00e0 lo invocavano. La prima prova di venerazione si trova in un elenco dei santi dell'XI secolo Anche il \"Martyrologium\" di \"Petrus de Natalibus\" del XIV secolo contemplava la sua festa.\nNella Chiesa cattolica la sua memoria liturgica ricorre il 2 dicembre.\nDal Martirologio Romano (ed. 2005):\nSilverio \u00e8 molto venerato sull'isola di Ponza, di cui \u00e8 il santo patrono. La sua ricorrenza si celebra il 20 giugno, data in cui il santo viene portato in processione su una portantina a forma di barca da pesca, completamente rivestita di garofani rossi, mentre l'isola si veste a festa per tre giorni con fuochi artificiali, giochi e musica.\nSilverio \u00e8 anche patrono, insieme ad Ormisda, di Frosinone; \u00e8, inoltre, venerato compatrono della citt\u00e0 di Scerni in provincia di Chieti.\n\u00c8 da segnalare come San Silverio non sia patrono della citt\u00e0 di Ceccano, n\u00e9 sia ivi stato mai venerato, e ci\u00f2 in singolare crasi con quanti sostengono che Ceccano gli abbia dato i natali.\nControversie sul luogo di nascita.\nAlcune fonti storiche, peraltro tutte successive al XIV secolo, indicano infatti Ceccano come citt\u00e0 natale di papa Silverio, come confermano sia lo storico Michelangelo Sindici che il letterato Nicola Sindici (entrambi cittadini ceccanesi) nelle \"\u201cMemorie Storiche di Ceccano\u201d\".\nNel preambolo dello Statuto Comunale di quella citt\u00e0, risalente al Medioevo e poi confermato dal principe Marcantonio IV Colonna all'inizio del XVII secolo, uno dei principali titoli di onore della citt\u00e0 era riservato alla tradizione diretta secondo cui Ceccano aveva dato i natali a papa Silverio.\nLeonardo Bruni, detto Leonardo Aretino, celebre letterato e Segretario delle Lettere Latine di tre Papi, nella sua storia di san Silverio scrisse: \nNell'opera \"\u201cSulli Monumenti dello Stato Pontificio\u201d\" di Giuseppe Marrocco, si cita: \nCesare Baronio, nei suoi Annali, al Tomo VII, parla di sant'Ormisda come pontefice e nativo di Frosinone. Ma non cita assolutamente san Silverio come frusinate.\nAnche un codice manoscritto rinvenuto nel 2003 nell'Archivio Segreto Vaticano confermerebbe la nascita di San Silverio a Ceccano.\nSempre a Ceccano, nella Sala del Sindaco, si conserva una pergamena, risalente a un antico dipinto che si conservava nella chiesetta della Madonna de Loco (Sant'Antonio di Padova) in cui si vedeva la Vergine con il Bambino Ges\u00f9 e san Silverio in abiti pontificali, che recita: "}
{"id": "41786", "revid": "305330", "url": "https://it.wikipedia.org/wiki?curid=41786", "title": "Lione", "text": "Lione (: ; in francese \"Lyon\", /lj\u0254\u0303/, in arpitano \"Liyon\", /\u028e\u0254\u0303/ in occitano \"Lion\" /lju/) \u00e8 una citt\u00e0 della Francia sud-orientale, capoluogo della metropoli di Lione e della regione Alvernia-Rodano-Alpi.\n\u00c8 la terza citt\u00e0 pi\u00f9 popolosa della Francia dopo Parigi e Marsiglia, con abitanti nel piccolo territorio comunale, ma, considerando l'area metropolitana (agglomerato urbano e suburbano metropolitano), \u00e8 seconda dopo la capitale, con una popolazione di abitanti (censimento 2017). La citt\u00e0 sorge alla confluenza del Rodano e della Saona ed \u00e8 composta da un centro storico (\"Vieux Lyon\", \"Fourvi\u00e8re\", \"Saint Jean\") e da un centro pi\u00f9 commerciale con la \"Place des terreaux\", la \"Place Bellecour\" e la \"Rue de la R\u00e9publique\" sulla penisola tra Rodano e Saona.\nI suoi abitanti si chiamano \"lionesi\" (in francese \"Lyonnais\" ). Il motto della citt\u00e0 \u00e8 \"Avant, Avant, Lion le melhor\", in lingua lionese \"Avanti, avanti, Lione la migliore\".\nStoria.\nL'antichit\u00e0 di Lione.\nSecondo la leggenda, Lione fu fondata dal re Atepomaro e dal druido Momoro. Gli scavi realizzati nel quartiere di \"Vaise\" hanno dimostrato che il sito era occupato ben prima della fondazione della citt\u00e0 romana: nel VI secolo a.C. un insediamento gallico si trovava sulle colline ad ovest del fiume Saona, e commerciava con il mondo mediterraneo.\nLa citt\u00e0 romana fu fondata nel 43 a.C., dal luogotenente di Giulio Cesare, Lucio Munazio Planco, incaricato dal Senato romano su proposta di Cicerone. Egli ne tracci\u00f2 i confini con un aratro, sulla collina di Fourvi\u00e8re (\"Forum Vetus\") e le diede il nome di \"Lugdunum\", ossia \"fortezza del dio Lugus\", la suprema divinit\u00e0 dei Galli, probabilmente sul luogo di un precedente accampamento militare che era servito di base alla spedizione gallica di Cesare. L'evento fu commemorato con il conio di una moneta.\nLo sviluppo della citt\u00e0 fu favorito dalla sua posizione, sulla via di accesso dall'Italia, alla confluenza della Saona (\"Arar\") e del Rodano e dal suo statuto di colonia romana. In occasione della divisione del territorio gallico in tre province in aggiunta alla gi\u00e0 esistente Gallia Narbonense, nel 27 a.C., Lione divenne capitale della \"Gallia Lugdunense\". Sulle pendici della collina di \"Croix-Rousse\" si innalz\u00f2 il santuario federale delle tre province galliche, dove ogni anno si radunavano i delegati delle trib\u00f9 galliche per celebrare il culto di Roma e dell'imperatore regnante.\nNacquero a \"Lugdunum\" gli imperatori Claudio, nel 10 a.C., e Caracalla, nel 188. Lione, in epoca romana, era una delle due destinazioni della via delle Gallie, strada romana consolare fatta costruire da Augusto per collegare la Pianura Padana con la Gallia.\nNel 65 Lugdunum, in un solo giorno, venne pressoch\u00e9 distrutta dalle fiamme. L'imperatore Nerone decret\u00f2 l'immediato invio di soccorsi e di cospicui sussidi. Probabilmente a causa dei mancati effetti di tali sussidi, e sospettando che fossero finiti nelle borse di avidi potentati, Nerone decise di effettuare un censimento della provincia per migliorare l'imposizione fiscale e riequilibrare le sorti della popolazione.\nLione dimostr\u00f2 sempre una grande devozione nei confronti di Nerone, inviando un contributo di quattro milioni di sesterzi in occasione del grande incendio di Roma del 64 e rifiutandosi nel 68 di unirsi alla rivolta aristocratica contro l'imperatore.\nLa cristianizzazione avvenne precocemente: san Potino, primo vescovo della diocesi di Lione, e santa Blandina, martirizzati nel 177 sotto Marco Aurelio, figurano tra i primi martiri della citt\u00e0. Sant'Ireneo successe a san Potino e fu uno dei primi teologi cristiani. Lione era un importante centro culturale cristiano e nel VI secolo vi nacque Sidonio Apollinare.\nMedioevo.\nDei Burgundi, scampati alla distruzione di Worms da parte degli Unni, nel 437 si installarono nella citt\u00e0 per concessione di Flavio Ezio e nel 461 ne fecero la loro capitale.\nOccupata da Carlo Martello nel 732, dopo la morte di Carlo Magno pass\u00f2 a Lotario insieme al territorio ad est della Saona. Appartenne alla Lotaringia e al Sacro Romano Impero fino al XIV secolo, quando fu inserita nel regno di Francia e i re francesi ne fecero il centro delle loro attivit\u00e0 rivolte verso l'Italia.\nLa citt\u00e0 restava di dimensioni modeste, ma si distinse in campo religioso, tanto che il suo vescovo fu elevato al rango di primate di Gallia da papa Gregorio VII nel 1078. Nel XIII secolo vi si tennero due concili. Si \u00e8 spesso fatto riferimento a Vaulx-en-Velin come il luogo di nascita di Valdo di Lione.\nOggi, esiste una via a Lione che porta il suo nome, nel 5\u00e8me arrondissement (rue Pierre-Valdo).\nRinascimento ed epoca moderna.\nLo sviluppo economico maggiore si ebbe a partire dal XVI secolo, con l'arrivo dei banchieri fiorentini e di mercanti, attirati dalle franchigie regie e dalle fiere che vi si tenevano quattro volte l'anno. Vi si svilupp\u00f2 in particolare il commercio della seta. Di quest'epoca restano numerosi immobili di stile rinascimentale, che testimoniano la ricchezza della citt\u00e0.\nIl periodo di maggiore prosperit\u00e0 termin\u00f2 con le guerre di religione: Lione risent\u00ec in modo particolare dei massacri della notte di san Bartolomeo nel 1572 e della spedizione del barone des Adrets. La citt\u00e0 riusc\u00ec a riprendersi, ma senza raggiungere pi\u00f9 il prestigio del periodo precedente.\nIl XVII secolo fu comunque un'epoca tranquilla e di grande fasto: regnava la tolleranza e la citt\u00e0 si abbell\u00ec con la costruzione del nuovo municipio (\"H\u00f4tel de Ville\"). La sua fedelt\u00e0 alla corona durante la Fronda le valse le elargizioni reali. Alla fine del secolo l'industria della seta ne aveva assorbito gran parte delle forze economiche, mentre commercio ed attivit\u00e0 bancarie erano state lasciate ai ginevrini e agli svizzeri.\nNel XVIII secolo prosegu\u00ec il periodo di tranquillit\u00e0 e si videro altre importanti costruzioni, come quelle di Soufflot (\"H\u00f4tel Dieu\" e Loggia del Cambio).\nLa Rivoluzione francese.\nDurante la Rivoluzione francese, nel 1793 Lione prese posizione a favore dei realisti e dei girondini, e si sollev\u00f2 contro la Convenzione: sub\u00ec prima di arrendersi un assedio di pi\u00f9 di due mesi e una feroce repressione: la citt\u00e0 prese il titolo di \"Citt\u00e0 liberata\" e circa persone furono fucilate o ghigliottinate, mentre diverse residenze private furono distrutte, soprattutto presso piazza Bellecour.\nLa presa di potere da parte di Napoleone Bonaparte fu salutata con favore, come fine del periodo oscuro e ritorno alla pace civile. Ma sotto l'impero napoleonico si accentu\u00f2 ancor pi\u00f9 il centralismo. Nel 1815 Lione fu occupata dall'armata austro-sarda al termine della campagna per la citt\u00e0.\nLa rivoluzione industriale.\nGrazie alle competenze ereditate dall'industria della seta, la citt\u00e0 partecip\u00f2 alla rivoluzione industriale con le sue manifatture tessili e nel XIX secolo era un importante centro industriale.\nLa meccanizzazione comport\u00f2 grandi lotte sociali, con insurrezioni come la \"rivolta dei \"canuts\"\" (operai setaioli), nel 1831.\nNel 1832 fu collegata per mezzo di una delle pi\u00f9 antiche ferrovie alla vicina citt\u00e0 di Saint-\u00c9tienne.\nLa seconda guerra mondiale.\nDurante la seconda guerra mondiale, essendo situata nel territorio della Repubblica di Vichy, che non venne occupata dai nazisti fino al novembre del 1942, accolse inizialmente molti rifugiati.\nDopo l'occupazione nazista, divenne un centro della Resistenza francese, favorita in questo dai molti passaggi coperti interni agli edifici (\"traboules\"), che permettevano di sfuggire pi\u00f9 facilmente agli occupanti tedeschi. La citt\u00e0 venne bombardata dall'aviazione alleata il 26 maggio del 1944, poco prima della sua liberazione.\nIl Museo della Resistenza, collocato nell'H\u00f4tel Terminus, antica sede della Gestapo vicino alla sponda del fiume Rodano e accanto al quartiere universitario, rende conto della cronologia degli eventi della seconda guerra mondiale, della resistenza francese e delle persecuzioni antisemite; vi \u00e8 in visione il video con il processo contro il comandante della Gestapo Klaus Barbie.\nLa storia dell'H\u00f4tel Terminus e di quello che fu chiamato \"il Boia di Lione\" \u00e8 stata raccontata dal documentarista tedesco Marcel Oph\u00fcls nel film del 1988 \"H\u00f4tel Terminus\".\nEvoluzione recente.\nNegli anni 1960 come nel resto della Francia, crebbe grandemente il numero degli abitanti e furono costruiti nuovi quartieri di abitazione in periferia: \"La Duch\u00e8re\" per accogliere i rimpatriati dall'Algeria (\"Pieds-Noirs\"), \"Mermoz\", \"Rillieux\".\nLa modernizzazione venne attuata con grandi lavori urbanistici, come la costruzione di un quartiere affaristico a La Part-Dieu (oggi secondo CBD della Francia, dietro a Parigi \"La Defense\"), il tunnel che oltrepassa la collina di Fourvi\u00e8re e la costruzione della metropolitana (inaugurata nel 1978).\nPer canalizzare l'espansione urbana fu decisa nel 1970 la creazione di una nuova citt\u00e0 a L'Isle-d'Abeau, che attualmente raggiunge pi\u00f9 di abitanti e raggruppa cinque comuni. Nel 1975 fu costruito l'aeroporto internazionale di Lione Saint-Exup\u00e9ry a Satolas.\nGeografia.\nLa citt\u00e0 si trova nel sud-est della Francia, vicino alla Svizzera e relativamente vicino all'Italia.\nClima.\nLione ha un clima semi-continentale con influenze mediterranee. L'inverno \u00e8 freddo con possibili nevicate. L'estate \u00e8 molto calda.\nMonumenti e luoghi d'interesse.\n500 ettari di Lione sono stati classificati dall'UNESCO nel 1998 patrimonio mondiale dell'umanit\u00e0. La citt\u00e0 \u00e8 membro dell'organizzazione delle citt\u00e0 del patrimonio mondiale (OWHC).\nAmministrazione.\nSuddivisioni amministrative.\n\"Arrondissement\".\nLione \u00e8 divisa in nove zone comunali chiamati \"arrondissement\", creati a partire dal 1852 (da non confondere con l\"arrondissement\" dipartimentale di Lione). L'organizzazione amministrativa della citt\u00e0 \u00e8 comparabile a quella di Parigi e di Marsiglia. La maggior parte delle zone, in passato, era identificata dal loro nome piuttosto che dal loro numero di zona.\nEconomia.\nLione e le sue regioni costituiscono un polo di sviluppo a livello europeo. La sua posizione di centro di comunicazione favorisce la sua attrazione e la sua irradiazione.\nLa regione di Lione ha una lunga tradizione di iniziative economiche e tecnologiche. Durante il Rinascimento era un grande centro bancario e editoriale, poi \u00e8 diventata famosa nell'ingegneria meccanica e nella ricerca scientifica in medicina, fisica, virologia.\nTutti i settori industriali sono qui rappresentati, ma si possono mettere in evidenza molti settori nei quali Lione ha una reputazione internazionale: la meccanica, il tessile, la chimica, la farmacia e la salute. La citt\u00e0 di Lione lavora in partenariato con gli attori pubblici locali, in particolare con la ADERLY (camera di commercio e d'industria di Lione), per facilitare la creazione e l'impianto delle imprese sul suo territorio.\nTrasporti e comunicazioni.\nTrasporti urbani.\nLa societ\u00e0 Trasporti Comunali di Lione (TCL), che serve 62 comuni dell'agglomerato, costituisce la seconda rete di trasporto pubblico della Francia dopo quella della RATP parigina. La rete della TCL comprende:\nTrasporto fluviale.\nI fiumi Saona e Rodano a valle di Lione sono vie navigabili. Il porto fluviale di Lione, denominato \"Port \u00c9douard Herriot\", \u00e8 situato nella zona di Gerland.\nTrasporto stradale.\nLione \u00e8 conosciuta per la sua posizione chiave tra Nord e Sud, e per questo si tratta anche di un nodo stradale molto importante:\nTrasporto ferroviario.\nLa messa in servizio del TGV nel 1981 ha gradualmente cambiato le comunicazioni interregionali. Dopo il successo della nuova linea verso il Nord e la capitale, e della linea verso il Mar Mediterraneo si \u00e8 decisa la costruzione della linea TGV tra Lione e Torino, che dovrebbe facilitare il superamento delle Alpi.\nIl proseguimento a sud fino a Lione della linea di TGV Reno-Rodano \u00e8 in progetto da molti anni, ma il suo finanziamento non \u00e8 fissato.\nTrasporto aereo.\nLione \u00e8 attualmente servita da due aeroporti, entrambi gestiti dalla societ\u00e0 \"A\u00e9roports de Lyon\".\nComunicazioni.\nLione \u00e8 la sede di Euronews, rete televisiva paneuropea di informazione multilingue, che si \u00e8 imposta, in Europa, come leader tra le emittenti all-news e di una Radio che si definisce come \"la pi\u00f9 ribelle tra tutte le radio\" (\"la plus rebelle des radios!\"), \"Radio Canut\" (dal nome dei \"Canuts\", i tessitori di seta di Lione che il 21 novembre del 1831 si resero protagonisti di una imponente rivolta, la rivolta dei Canut.).\nEducazione e cultura.\nStudi superiori.\nPi\u00f9 di studenti frequentano le cinque universit\u00e0 e i numerosi istituti superiori. Ecco la lista dell'universit\u00e0 della citt\u00e0:\nAltre istituzioni culturali.\nL'Accademia delle scienze di Lione risale all'epoca dell'Illuminismo.\nL'Osservatorio astronomico di Lione fu fondato nel 1878.\nMusica e teatri.\nL'ente lirico di Lione \u00e8 l\"Op\u00e9ra national de Lyon\", che ha per sede principale l'Op\u00e9ra Nouvel, la storica sala ridisegnata negli anni ottanta da Jean Nouvel.\nEventi.\nL'8 dicembre si celebra la Festa delle luci (\"F\u00eate des Lumi\u00e8res\"). Gli abitanti mettono delle lanterne alle finestre delle loro abitazioni.\nInoltre artisti provenienti da tutto il mondo, con spettacolari giochi di luce, illuminano il centro storico e i monumenti pi\u00f9 famosi della citt\u00e0.\nDal 1984 si tiene a Lione la Biennale della danza contemporanea. Dal 1989 si tiene a Lione ogni due anni il campionato mondiale di pasticceria.\nCinema.\nA Lione sorgevano le officine fotografiche Lumi\u00e8res dove i geniali fratelli Lumi\u00e8re inventarono il cinematografo ed infatti il loro primo cortometraggio s'intitola \"L'uscita dalle officine Lumi\u00e8re\".\nSport.\nCalcio.\nL'Olympique Lyonnais \u00e8 tra le squadre pi\u00f9 titolate di Francia e di rilievo anche a livello europeo. Dalla stagione 2001-2002 ha vinto consecutivamente sette campionati di Ligue 1, stabilendo un record europeo, e negli anni successivi si \u00e8 affermata a livello continentale partecipando alla UEFA Champions League. Ha vinto anche cinque Coppe di Francia. I suoi colori sociali sono il bianco con bordi rossi e blu e gioca al Parc Olympique Lyonnais.\nRugby.\nIl Lyon Olympique Universitaire, fondato nel 1896, \u00e8 il pi\u00f9 importante club di rugby della citt\u00e0. Nel corso della sua storia ha vinto due titoli francesi. Gioca le sue partite allo Stade de Gerland.\nBasket.\nNella LNB Pro A e in Eurolega, Lione \u00e8 rappresentata dal Lyon Villeurbanne che ha nel suo palmar\u00e8s ben 17 titoli nazionali. Gioca le sue partite all'Astroballe di Villeurbanne, capace di spettatori.\nCuriosit\u00e0.\nMagia e occultismo.\nSecondo gli esperti di occultismo, Lione forma insieme a Torino e a Praga il triangolo magico della magia bianca.\nArkane Studios.\nA Lione ha sede l\u2019ufficio principale degli sviluppatori di videogiochi Arkane Studios, sviluppatori di Arx Fatalis, Dark Messiah of Might and Magic, il franchise di Dishonored, Prey e Deathloop; attualmente di propriet\u00e0 di ZeniMax Media e con un secondo ufficio ad Austin, Texas.\nGastronomia.\nLione \u00e8 considerata la capitale della cucina francese, ad esempio da Curnonsky.\nLa citt\u00e0 sul Rodano non solo \u00e8 la patria di molti piatti tradizionali francesi, ma \u00e8 anche stata al centro della \"nouvelle cuisine\" poich\u00e9 vicino a Lione si trova il ristorante gestito per decenni da Paul Bocuse.\nEcco i principali piatti della cucina lionese.\nCollegamenti esterni.\nSiti istituzionali e turistici:"}
{"id": "41790", "revid": "287204", "url": "https://it.wikipedia.org/wiki?curid=41790", "title": "Charles Horton Cooley", "text": "Cooley \u00e8 forse pi\u00f9 noto per il suo concetto del \"looking-glass self\" (l\"io riflesso\"), secondo cui l'Io di una persona \u00e8 il risultato delle interazioni interpersonali nell'ambito sociale e di ci\u00f2 che gli altri percepiscono di noi. L'autore ha chiarito questo concetto scrivendo che la societ\u00e0 \u00e8 un intreccio ed una interconnessione di Io mentali. Il termine \"io riflesso\" venne usato per la prima volta da Cooley nella sua opera \"Human Nature and the Social Order\" pubblicata nel 1902.\nBiografia.\nCharles Horton Cooley nacque ad Ann Arbor, Michigan il 7 settembre 1864, da Mary Elizabeth Horton e Thomas M. Cooley, Giudice della Corte Suprema del Michigan.\nIstruzione.\nCooley si laure\u00f2 nel 1887 presso la Universit\u00e0 del Michigan e prosegu\u00ec per un anno la formazione in ingegneria meccanica. Nel 1888 torn\u00f2 presso la stessa universit\u00e0 per un master in economia politica ed in sociologia. Inizi\u00f2 ad insegnare economia e sociologia presso l'Universit\u00e0 del Michigan nell'autunno del 1892. Nel 1894 Cooley consegu\u00ec un dottorato di ricerca con una tesi sulla \"Teoria dei Trasporti\" in Economia. Nell'anno accademico 1894/95 inizi\u00f2 ad insegnare sociologia.\nVita familiare.\nIl matrimonio di Cooley, nel 1890, con Elsie Jones, figlia di un professore di medicina presso l'Universit\u00e0 del Michigan, gli permise di concentrarsi completamente sulla ricerca scientifica e dedicarsi alla vita contemplativa che Cooley apprezzava molto. La signora Cooley, donna molto colta, differiva dal marito per il suo carattere molto energico e, per questo, capace di gestire la loro vita in comune in modo tale che gli impegni mondani non fossero di alcun peso per suo marito. La coppia ebbe tre figli, un maschio e due femmine, e vivevano in modo tranquillo e discreto in una casa nei pressi del campus universitario. I figli svolsero per Cooley quasi una funzione di laboratorio domestico per lo studio della genesi e dello sviluppo dell'Io. Pertanto, anche quando il sociologo non era impegnato nell'osservazione del proprio io, ma desiderava osservare gli altri, non aveva bisogno di uscire dalla cerchia familiare.\nContributi alla teoria sociale.\nMetodologia di Cooley.\nCooley fu particolarmente dispiaciuto per le divergenze metodologiche riscontrabili all'interno della Sociologia. Egli preferiva un approccio empirico e basato sull'osservazione. Pur ritenendo utile l'uso delle statistiche, Cooley prefer\u00ec lo studio dei singoli casi: spesso osservando il comportamento dei propri figli.\nTeoria della comunicazione e passaggio alla Sociologia.\nLa prima opera importante di Cooley, \"The Theory of Transportation\" del 1894, trattava di teoria economica. Quest'opera si concludeva con l'osservazione che le citt\u00e0 tendono ad essere situate alla confluenza delle vie di comunicazione - la cosiddetta interruzione nella comunicazione. Cooley presto si interess\u00f2 di una pi\u00f9 ampia analisi dell'interazione nei rapporti individuali e sociali. In \"Human Nature and Social Order\" del 1902, prefigur\u00f2 l'argomentazione di George Herbert Mead sul substrato simbolico del s\u00e9 specificando il modo in cui le reazioni nel contesto sociale influenzino l'emergere della normale partecipazione alla vita sociale. Cooley ampli\u00f2 notevolmente questo concetto dell\"io riflesso\" nel suo libro successivo, \"Social Organization\" del 1909, in cui viene tracciato un approccio globale alla societ\u00e0 e ai suoi pi\u00f9 importanti procedimenti.\nOrganizzazione sociale.\nLe prime 60 pagine di \"Social Organization\" si presentavano come un antidoto sociologico verso Sigmund Freud. In quella parte, spesso menzionata, Cooley formul\u00f2 il ruolo cruciale dei gruppi primari (famiglia, gruppi di gioco, e cos\u00ec via) come fonte della morale, dei sentimenti e degli ideali di un soggetto. Ma l'impatto del gruppo primario \u00e8 tale che le persone anche associandosi si aggrappano agli ideali primari e creano persino nuovi raggruppamenti primari nell'ambito di organizzazioni formali. Cooley concepiva la societ\u00e0 come un continuo esperimento per l'ampliamento dell'esperienza sociale e per il coordinamento delle sue diversit\u00e0. Egli ha quindi analizzato il funzionamento di tali complesse forme sociali come istituzioni formali, sistemi di classi sociali e attenti controlli della pubblica opinione. Cooley concluse che le differenze di classe riflettono diversi contributi alla societ\u00e0, cos\u00ec come i fenomeni di aumento di potere e di sfruttamento.\nProcesso sociale.\nNell'ultima sua opera importante, \"Social Process\" del 1918, Cooley sottoline\u00f2 la natura non razionale ma sperimentale dell'organizzazione sociale ed il significato della competizione sociale. Egli interpret\u00f2 le difficolt\u00e0 moderne come esito dello scontro fra i valori del gruppo primario (l'amore, l'ambizione, la lealt\u00e0) e i valori istituzionali (le ideologie impersonali come il progresso o il Protestantesimo). Le societ\u00e0, nel cercare di far fronte alle loro difficolt\u00e0, adattano come meglio possono l'un l'altro questi due tipi di valori.\nCooley e la Soggettivit\u00e0 Sociale.\nLe teorie di Cooley vennero formulate in risposta ad una triplice necessit\u00e0 sviluppatesi nell'ambito della societ\u00e0. La prima \u00e8 stata la necessit\u00e0 di impostare una comprensione dei fenomeni sociali che evidenziavano i processi mentali soggettivi degli individui, non ancora intesi come gli effetti e le cause dei processi della societ\u00e0. La seconda necessit\u00e0 concerneva lo sviluppo di una concezione sociale dinamica che ritraeva le situazioni di caos come eventi naturali che potevano offrire opportunit\u00e0 di \"innovazioni da adattamento\". Infine, la necessit\u00e0 di indicare gruppi che fossero in grado di esercitare una qualche forma di un \"consapevole controllo morale\" sui problemi attuali e sulle tendenze future.\nIn quanto ai problemi di cui sopra, Cooley afferm\u00f2 \"la societ\u00e0 e l'individuo si presentano non come fenomeni separabili ma come aspetti diversi della stessa cosa, perch\u00e9 un individuo separato \u00e8 un'astrazione ignota all'esperienza e lo stesso dicasi quando la societ\u00e0 viene considerata come un qualcosa di distinto dagli individui.\" A partire da ci\u00f2, egli decise di creare un complesso \"Socio-Mentale\" cui avrebbe dato il nome di \"Io riflesso\".\nL'Io riflesso si costituisce attraverso l'immaginazione di come il proprio Io possa essere compreso dall'altro. Questa teoria in seguito sarebbe stata etichettata come \"Introspezione Empatica\". Tale teoria ha trovato applicazione non solo nel singolo individuo ma anche nei problemi macro-economici della societ\u00e0 e in quelle condizioni macro-sociologiche venutesi a creare man mano nel tempo.\nRiguardo all'economia, Cooley si discost\u00f2 da quella che era la regola, affermando che \"...anche le istituzioni economiche non potevano essere comprese esclusivamente come un risultato di impersonali forze di mercato.\" Per quanto riguarda la prospettiva sociologica e la sua rilevanza rispetto alle tradizioni, Cooley sostiene che il dissolversi delle tradizioni pu\u00f2 essere positivo, dando luogo cos\u00ec ad \"una sorta di virt\u00f9, cos\u00ec come di vizi, che si trovano di solito nei luoghi di frontiera: semplicit\u00e0 di contrattazione, predilezione per il carattere e la forza, gentilezza, speranza, ospitalit\u00e0 e coraggio.\" Cooley riteneva che la Sociologia continui a contribuire alla \"crescente efficienza dei processi intellettuali che forniscono conoscenza al pi\u00f9 ampio e volenteroso pubblico.\nL\"Io riflesso\".\nIl concetto di \"Io riflesso\" svilupp\u00f2 l'idea di William James circa la capacit\u00e0 dell'Io di includere la capacit\u00e0 di riflessione sul proprio comportamento. Nelle opinioni degli altri \u00e8 costruita, modificata e mantenuta l'immagine del nostro Io; per questo vi \u00e8 una interazione tra come ci vediamo e come ci vedono gli altri. Secondo Cooley, come spiegato in \"Human Nature and Social Order\", la costituzione dell'Io riflesso passa attraverso tre fasi:"}
{"id": "41798", "revid": "1590", "url": "https://it.wikipedia.org/wiki?curid=41798", "title": "Trombe", "text": ""}
{"id": "41804", "revid": "1534511", "url": "https://it.wikipedia.org/wiki?curid=41804", "title": "Fotometria (astronomia)", "text": "La fotometria \u00e8 una tecnica dell'astronomia che riguarda la misurazione del flusso, o dell'intensit\u00e0, della radiazione elettromagnetica di un oggetto astronomico. La fotometria si indirizza alla misurazione di ampie bande di lunghezze d'onda; quando viene misurata la distribuzione spettrale della radiazione, e non solamente la sua intensit\u00e0, viene usato il termine spettrofotometria. Quando la distanza dell'oggetto misurato pu\u00f2 essere stimata, la fotometria pu\u00f2 fornire informazioni sul totale dell'energia emessa dall'oggetto, la sua dimensione, la temperatura e altre propriet\u00e0 fisiche. Accurate misurazioni fotometriche sono difficoltose quando la magnitudine apparente dell'oggetto \u00e8 fioca.\nIn passato nella fotometria veniva esclusivamente usato il fotometro fotoelettrico, uno strumento che misura l'intensit\u00e0 della luce di un oggetto indirizzandola su celle fotosensibili. Oggi sono stati largamente rimpiazzati dalle camere CCD, comunque i fotometri fotoelettrici sono ancora usati in situazioni particolari, come nei casi in cui \u00e8 richiesta una elevata risoluzione temporale.\nLa fotometria \u00e8 eseguita convogliando la luce in un telescopio ottico, fatta passare attraverso speciali filtri ottici, e poi catturata su CCD. Generalmente vengono fatte almeno tre immagini fotometriche, tante quante le immagini delle stelle standard fotometriche, ognuna usando filtri differenti.\nLa fotometria \u00e8 di solito usata per generare le curve di luce di oggetti come le stelle variabili e supernove dove l'interesse \u00e8 concentrato sulla variazione dell'energia emessa nel tempo.\nLa fotometria pu\u00f2 essere anche usata come tecnica per scoprire pianeti extrasolari. Misurando l'intensit\u00e0 della luce delle stelle in un dato periodo di tempo, gli astronomi possono esaminare deviazioni del loro spettro e determinare possibili cause."}
{"id": "41805", "revid": "1305772", "url": "https://it.wikipedia.org/wiki?curid=41805", "title": "Croton", "text": ""}
{"id": "41807", "revid": "93556", "url": "https://it.wikipedia.org/wiki?curid=41807", "title": "Zagabria", "text": "Zagabria (; in croato \"Zagreb\", pronuncia ; in tedesco, ai tempi dell'Impero austro-ungarico, \"Agram\"; in ungherese \"Z\u00e1gr\u00e1b\") \u00e8 la capitale e la maggiore citt\u00e0 della Croazia, con i suoi 809 832 abitanti. Il centro cittadino costituisce una delle regioni della Croazia, mentre l'area geografica intorno alla citt\u00e0 fa parte di un'altra unit\u00e0 amministrativa, la Regione di Zagabria.\nZagabria \u00e8 sede degli organi centrali dello Stato (il Parlamento, il Presidente della Repubblica, il Governo ed il Primo ministro, la Corte Costituzionale, la Corte Suprema) e praticamente di tutti i ministeri. \u00c8 anche sede universitaria (Universit\u00e0 di Zagabria, Universit\u00e0 Cattolica Croata, Universit\u00e0 Internazionale Libertas, alte scuole, politecnici) e arcivescovile metropolitana (l'arcidiocesi di Zagabria con diocesi suffraganee a Vara\u017edin, Sisak, Bjelovar-Kri\u017eevci e l'eparchia greco-cattolica a Kri\u017eevci di rito bizantino).\nGeografia fisica.\nTerritorio.\nZagabria \u00e8 situata a 120 , tra le pendici meridionali del monte Medvednica e la sponda nord della Sava.\nLa sua posizione favorevole, nella parte sud-occidentale della pianura della Pannonia, che si estende fino alle Alpi, ai Monti Dinarici, al Mare Adriatico e alle altre regioni della Pannonia, la rendono un punto importante di scambio per il traffico tra l'Europa centrale e l'Adriatico.\nL'importanza per i commerci, la concentrazione di industrie (siderurgica, apparati elettrici, tessile, chimica, farmaceutica, lavorazione della pelle, del legno e della carta ecc.), le istituzioni scientifiche e la tradizione industriale ne determinano la predominante posizione economica.\nClima.\nLa citt\u00e0 di Zagabria \u00e8 collocata nella fascia del clima oceanico vicino al confine del clima continentale umido. Zagabria \u00e8 caratterizzata da estati molto calde e afose e inverni freddi. La temperatura media invernale \u00e8 di 1\u00a0\u00b0C (34\u00a0\u00b0F), mentre la temperatura media estiva \u00e8 di 20\u00a0\u00b0C (68\u00a0\u00b0F). Durante l'autunno pioggia e nebbia sono comuni mentre la neve si presenta facilmente da dicembre fino a marzo. La temperatura pi\u00f9 alta mai registrata sono i 40,4\u00a0\u00b0C (104,7\u00a0\u00b0F) di luglio del 1950, la pi\u00f9 bassa venne registrata nel febbraio 1956, -27,3\u00a0\u00b0C (-17,1\u00a0\u00b0F).\nStoria.\nL'area di Zagabria \u00e8 stata abitata sin dal Neolitico. All'epoca romana risalgono le ben conservate vestigia di Andautonia. La storia moderna della citt\u00e0 ricorre per\u00f2 solo dall'XI secolo. Nel 1094, infatti, il re d'Ungheria Ladislao eresse una sede vescovile sulla collina di Kaptol. Sulla vicina collina di Gradec si svilupp\u00f2, nel contempo, un'altra comunit\u00e0, indipendente dal vescovo. I due insediamenti soffrirono l'invasione dei Mongoli del 1242. Quando il pericolo mongolo ebbe termine, il re Bela IV fece di Gradec una citt\u00e0 regia, ossia non soggetta a signorie feudali, per attirarvi artigiani forestieri.\nDurante il XIV secolo e quello successivo, Gradec e Kaptol cercarono costantemente di danneggiarsi a vicenda. Durante queste lunghe dispute, la citt\u00e0 vescovile poteva scomunicare Gradec, che rispondeva incendiando la rivale. I due centri collaboravano solo per motivi commerciali, come le tre grandi fiere, della durata di due settimane, che si svolgevano nel corso dell'anno. Gradec e Kaptol divennero un'unica citt\u00e0, Zagabria, all'inizio del XVII secolo. Insieme costituiscono ora il centro culturale della capitale croata, mentre il polo cittadino degli affari e del commercio si \u00e8 spostato pi\u00f9 a sud. Dalla sede vescovile di Kaptol ha avuto origine l'odierna arcidiocesi di Zagabria. La cattedrale, dedicata a Santo Stefano d'Ungheria, conserva importanti resti artistici. Durante il XVII e il XVIII secolo Zagabria venne funestata da un incendio e dalla peste. Nel 1621 Zagabria fu scelta come sede dei vicer\u00e9 di Croazia. Nel 1669 fu fondata la \"Neoacademia Zagrabiensis\", il primo ateneo della citt\u00e0, gestito dai gesuiti. Nel 1776 il governo venne spostato da Vara\u017edin (Varasdino) a Zagabria e durante il regno di Giuseppe II Zagabria divenne la sede del comando generale di Vara\u017edin (Varasdino) e Karlovac.\nDurante il XIX secolo Zagabria assume ancora pi\u00f9 importanza, nel 1862 venne aperto il primo tratto ferroviario che la collegava con Zidani Most (Slovenia) e Sisak, mentre l'anno dopo venne costruito un impianto per la lavorazione del gas. Nel 1874 l'Accademia in cui si insegnava giurisprudenza viene rifondata come \"Universit\u00e0 Francesco Giuseppe\" con quattro facolt\u00e0. Nel 1878 venne aperto l'acquedotto. Nel 1880 la citt\u00e0 viene colpita da un forte terremoto, molti sono gli edifici danneggiati, fra cui la cattedrale, che sar\u00e0 interamente ricostruita dall'architetto Hermann Boll\u00e9 e riaprir\u00e0 solo 26 anni dopo. La ricostruzione dopo il sisma vede un rinnovamento urbanistico importante, con la costruzione di molti grandi edifici pubblici. Nel 1891 girano i primi tram. La costruzione della ferrovia aiut\u00f2 anche l'unificazione delle due parti della citt\u00e0. Nel 1907 venne costruita una centrale elettrica e dopo il terremoto la citt\u00e0 cominci\u00f2 a svilupparsi.\nLa prima met\u00e0 del XX secolo vide una grande espansione della citt\u00e0. I sobborghi di Stara Pe\u0161\u010denica a est e di \u010crnomerec ad ovest furono eretti antecedentemente la prima guerra mondiale. Dopo la guerra i quartieri della classe lavoratrice furono costruiti tra la linea ferroviaria e il fiume Sava mentre i quartieri residenziali nelle pendici meridionali della montagna detta Medvenica. La popolazione crebbe del 70% negli anni venti, la pi\u00f9 grande crescita demografica nella storia di Zagabria, nel 1926 la stazione Radio cominci\u00f2 a trasmettere anche al di fuori della citt\u00e0.\nDurante gli anni della seconda guerra mondiale, dal 1941 al 1945, Zagabria fu la capitale dello Stato Indipendente di Croazia retto da Ante Paveli\u0107, leader allo stesso tempo dei croati ultra-nazionalisti detti Ustascia che promossero la pulizia etnica dello Stato contro i serbi, gli ebrei e i rom. Al termine della seconda guerra mondiale Zagabria entr\u00f2 nella RFS di Jugoslavia divenendo la capitale della Repubblica Socialista di Croazia.\nDopo la guerra Zagabria registr\u00f2 un'altra grande fase di crescita urbanistica. La costruzione verso sud port\u00f2 alla creazione di \"Novi Zagreb\" mentre con l'espansione verso est ed ovest si incorporarono i sobborghi di Dubrava, Podsused, Jarun, Blato e altri settori. L'aeroporto internazionale venne costruito nel 1962, mentre a sud-est venne creato un grande centro industriale. Zagabria rimase all'interno della Jugoslavia fino al 1991 quando Franjo Tu\u0111man dichiar\u00f2 l'indipendenza della Croazia. La guerra che segu\u00ec tra le truppe indipendentiste e la JNA non port\u00f2 gravi danni alla citt\u00e0 anche se nel 1995 alcuni colpi di artiglieria sparati dalle truppe serbe uccisero sette civili. Nel 1995 gli accordi di pace portarono all'indipendenza della Croazia e Zagabria divenne la sua capitale.\nIl 22 marzo 2020 la citt\u00e0 \u00e8 stata nuovamente colpita da un terremoto, provocando 17 feriti, danni a 26.197 edifici, 1.900 dei quali inutilizzabili. Fra gli edifici danneggiati c'\u00e8 la cattedrale, di cui \u00e8 crollata una guglia.\nMonumenti e luoghi d'interesse.\nEdifici religiosi.\nEdificio in stile neogotico \u00e8 considerato uno dei simboli della citt\u00e0 di Zagabria. Dedicata all'Assunzione della Beata Vergine Maria ed ai due re santi Santo Stefano d'Ungheria e San Ladislao d'Ungheria; la chiesa \u00e8 l'edificio di culto pi\u00f9 alto del paese. I lavori di costruzione della cattedrale iniziarono nel 1093, i tatari la distrussero nel 1242. Alla fine del XV secolo i turchi ottomani invasero la Bosnia e la Croazia, furono costruite le fortificazioni intorno alla cattedrale alcune delle quali rimangono tuttora. Nel 1880 un terremoto provoc\u00f2 seri danni all'edificio, il restauro venne guidato dall'architetto Hermann Boll\u00e9 che le diede la forma attuale.\nLa chiesa risale al XIII secolo, di cui conserva una finestra romanica sul lato meridionale e la base del campanile, mentre il portale gotico, composto da 15 figure poste in nicchie poco profonde, \u00e8 stato scolpito nel XIV secolo. All'interno sono custodite due opere di Ivan Me\u0161trovi\u0107, il pi\u00f9 famoso scultore della Croazia, e gli affreschi del pittore Jozo Kljakovi\u0107. Si trova in piazza San Marco, vicino al Parlamento, il Palazzo del Governo (\"Banski dvori\") e il Palazzo municipale vecchio, nel centro storico, politico ed amministrativo della citt\u00e0 (la Citt\u00e0 Alta - Gornji grad o Gradec, distretto cittadino di Gornji grad - Medve\u0161\u010dak). La Chiesa di San Marco \u00e8 uno degli edifici simbolo di Zagabria: colorata, con un tetto costruito nel 1880 con piastrelle smaltate policrome bianche, rosse e celesti, ha sul lato destro l\u2019emblema di Zagabria mentre sul lato opposto ha lo stemma dell'asburgico Regno di Croazia, Slavonia e Dalmazia.\nPrima chiesa in Zagabria Nuova, quartiere (distretto cittadino) di Zagabria Nuova-Ovest (\"Novi Zagreb-zapad\", frazione di Siget), costruita nel periodo dal 1971 al 1982 in stile di funzionalismo moderno.\nCompletata nel 1866 \u00e8 la sede del metropolita di Zagabria e Lubiana (e fino al 2011 di tutti i serbi-ortodossi che vivono in Italia). La cattedrale \u00e8 situata in \"piazza Petar Preradovi\u0107\".\nCostruita nel 1867 in stile neomoresco era il centro della vita ebraica cittadina, in grado di contenere pi\u00f9 di 500 persone. Nel 1941 gli ustascia la distrussero, di lei rimane solo un modellino nel museo dedicato alla citt\u00e0 di Zagabria.\nEdifici del governo.\nCostruzione finita nel 1901. A causa del lungo processo di costruzione e ristrutturazione, l'edificio del Parlamento contiene una miscela di forme e stili di costruzione, dove sono visibili elementi di classicismo, neo-rinascimento e secessione, e oggi rappresenta un significativo monumento culturale.\nBanski Dvori \u00e8 un palazzo barocco a due piani costruito da Ignaz Gyulai nella prima met\u00e0 del XIX secolo. Fu la residenza dei vicere croati dal 1809 al 1918, da cui il nome Banski dvori (Corte del bano/vicere).\nSociet\u00e0.\nEvoluzione demografica.\nZagabria \u00e8 la citt\u00e0 pi\u00f9 popolata della Croazia e la sua area metropolitana \u00e8 l'unica, nel paese, a superare il milione di abitanti.\nNel 2001, anno dell'ultimo censimento ufficiale, la popolazione era pari a abitanti, la popolazione stimata (2009) \u00e8 di circa abitanti.\nL'area metropolitana, che comprende anche citt\u00e0 pi\u00f9 piccole, come Samobor, Velika Gorica e Zapre\u0161i\u0107, raggiungeva i abitanti.\nEtnie e minoranze straniere.\nSempre secondo il censimento del 2001, i croati costituiscono il gruppo etnico di gran lunga maggioritario in citt\u00e0 (sono il 91,94% della popolazione). Altri residenti appartengono a minoranze etniche: serbi (2,41%), bosniaci (0,80%), albanesi (0,43%), sloveni (0,41%), rom (0,25%), macedoni (0,17%), montenegrini (0,17%) e, a seguire, altre etnie minori.\nReligione.\nNella citt\u00e0 di Zagabria la religione pi\u00f9 praticata \u00e8 il cattolicesimo, questo perch\u00e9 la stragrande maggioranza della popolazione \u00e8 croata e di conseguenza cattolica. Zagabria \u00e8 sede metropolita della chiesa cattolica in Croazia.\nLa religione ortodossa \u00e8 praticata dalla piccola minoranza serba. Zagabria \u00e8 sede di un metropolita molto importante perch\u00e9 punto di riferimento anche per la citt\u00e0 di Lubiana e per tutti i serbi che abitano in Slovenia.\nGli abitanti di religione islamica sono soprattutto albanesi, rom e bosniaci.\nPrima della seconda guerra mondiale a Zagabria aveva sede anche una numerosa comunit\u00e0 ebraica di origine sia sefardita che aschenazita ben integrata nella societ\u00e0. Nel 1940 gli ebrei di Zagabria erano . Le persecuzioni degli Ustascia (che colpirono moltissimo anche i serbi) estinsero quasi del tutto la comunit\u00e0. Oggi si stima che gli ebrei di Zagabria siano intorno ai .\nCultura.\nUniversit\u00e0 e accademie.\nL'Universit\u00e0 di Zagabria \u00e8 stata fondata nel 1874, sulla base di un precedente collegio gesuitico, poi Regia academia delle scienze di Zagabria.\nZagabria \u00e8 anche sede dell'Accademia croata delle Scienze e delle Arti.\nTeatri.\nInaugurato per la prima volta nel 1840, il Teatro nazionale croato di Zagabria, ovvero il teatro dell'opera, ha assunto la forma attuale nel 1895 quando l'imperatore Francesco Giuseppe diede a Ferdinand Fellner ed Hermann Helmer il compito di rinnovarlo. I pi\u00f9 importanti artisti croati hanno lavorato nel teatro, come il direttore Ivan Zajc o la ballerina Mia \u010corak Slavenska. Il teatro, che si trova in piazza della Repubblica di Croazia, ha ospitato anche artisti internazionali come Laurence Olivier, Jos\u00e9 Carreras, Mario Del Monaco e Sarah Bernhardt.\nLa sua costruzione \u00e8 iniziata nel 1961 ma a causa di problemi finanziari \u00e8 stata completata solo nel 1973. L'edificio \u00e8 in grado di ospitare 1841 persone nella sala grande e 305 nella sala piccola. L'impianto organizza concerti, opere teatrali e convegni internazionali. In particolare \u00e8 la sede abituale dell'Orchestra Filarmonica di Zagabria.\nGeografia antropica.\nSuddivisioni amministrative.\nQuartieri (distretti cittadini).\nLa Citt\u00e0 di Zagabria \u00e8 divisa in 17 quartieri o distretti cittadini (\"gradske \u010detvrti\", simili alle circoscrizioni comunali italiane, ma avendo personalit\u00e0 giuridica). Gli organi dei quartieri sono il consiglio del quartiere, eletto dai cittadini residenti, ed il presidente dello stesso, eletto da e fra i suoi membri. I quartieri sono ulteriormente suddivisi in 218 comitati locali (simili alle frazioni delle circoscrizioni).\nI quartieri (distretti cittadini) sono:\nEconomia.\nGran parte dell'industria croata \u00e8 concentrata a Zagabria. Nell'area cittadina sono presenti, tra l'altro, industrie metallurgiche, chimiche e farmaceutiche (Pliva), tessili, delle apparecchiature elettriche, del legno e della carta.\nEssendo Zagabria la capitale del paese, una percentuale notevole della popolazione \u00e8 impiegata nei servizi amministrativi.\nLa citt\u00e0 \u00e8 relativamente ricca, considerando la condizione media dell'Europa orientale. Redditi e prezzi sono per\u00f2 ancora bassi, anche se paragonati ai minimi livelli occidentali. Zagabria comunque ha il pi\u00f9 alto Prodotto interno lordo per persona di tutta la Croazia, nel 2005 era di $ mentre nel resto del paese era di $.\nIl 34% delle compagnie croate ha la sede principale a Zagabria e il 38,4% della forza lavoro croata lavora a Zagabria.\nNel 2005 il tasso di disoccupazione a Zagabria \u00e8 attestato attorno all'8%, la met\u00e0 di quello nazionale.\nTurismo.\nZagabria \u00e8 un importante centro turistico, non solo perch\u00e9 punto di passaggio per raggiungere la costa della Dalmazia ma anche per quello che offre. Dopo la seconda guerra mondiale Zagabria ha attratto molti turisti, provenienti in particolar modo dall'Austria, dalla Germania e dall'Italia, anche se molti non transitano per la capitale per dirigersi direttamente verso la costa.\nLa parte antica della citt\u00e0 si trova in collina a nord della piazza Ban Jela\u010di\u0107 all'interno dei distretti di Gornji Grad (\"citt\u00e0 alta\"), Donji Grad (\"citt\u00e0 bassa\") e Kaptol. La parte vecchia ha un impianto medievale con chiese, palazzi, musei, gallerie e sedi del governo e parlamento. La sua visita pu\u00f2 essere effettuata a piedi, con la funicolare o con i bus turistici.\nTra i tanti luoghi turistici si possono ricordare: la \"torre di Lotr\u0161\u010dak\", una torre fortificata risalente al XIII secolo situata a Gornji grad che serviva per difendere l'ingresso sud. A Gornji Grad si tiene il \"Dolac\", il mercato agricolo. Vicino al Dolac si trova piazza Ban Jela\u010di\u0107, risalente al XVII secolo, con il monumento equestre del bano Josip Jela\u010di\u0107, circondata da palazzi eleganti \u00e8 considerata il centro della citt\u00e0 di Zagabria. Molto importante \u00e8 anche la piazza di San Marco al centro della quale si trova la chiesa di San Marco, ai lati opposti si trovano il palazzo del parlamento croato e il palazzo del governo croato. Il palazzo presidenziale si trova a Gornji Grad ed \u00e8 stato costruito nel 1962 su ordine di Tito.\nAl di fuori del centro cittadino \u00e8 possibile vedere la montagna di Medvenica con l'antica fortezza detta Medvedgrad, il fiume Sava, il lago di Jarun, il lago di Bundek.\nInfrastrutture e trasporti.\nTrasporto aereo.\nZagabria \u00e8 dotata di tre aeroporti, dei quali solo uno ha funzione di trasporto civile.\nL'Aeroporto Internazionale di Zagabria (ufficialmente: Aeroporto Internazionale di Zagabria dr. Franjo Tu\u0111man), chiamato anche \"Aeroporto Pleso\", \u00e8 il pi\u00f9 grande di Zagabria e di tutta la Croazia. L'aeroporto venne costruito nel 1962 a Pleso, un sobborgo di Velika Gorica distante una decina di chilometri dalla stazione ferroviaria di Zagabria: nel corso degli anni \u00e8 stato ampliato diverse volte. L'aeroporto ha la funzione di \"Hub and spoke\" per la Croatia Airlines ed \u00e8 una delle basi pi\u00f9 importanti per l'aviazione militare croata. Nel 2008 sono transitati passeggeri.\nUn secondo aeroporto si trova a Lu\u010dko, un quartiere di Novi Zagreb, con funzione sportiva e come base per le forze speciali di polizia. Un terzo aeroporto \u00e8 situato a Velika Gorica con solo funzione sportiva.\nFerrovie.\nI lavori di costruzione della stazione di Zagabria (\"Glavni kolodvor\") vennero completati nel 1892. Poco distante dal centro della citt\u00e0 transitano i treni diretti verso il sud della penisola balcanica, verso le altre capitali della ex-Jugoslavia e verso alcune localit\u00e0 costiere come Pola o Fiume.\nFunicolare.\nLa funicolare di Zagabria collega via Ilica, situata in Donji Grad (citt\u00e0 bassa), con Strossmayerovo \u0161etali\u0161te in Gornji Grad (citt\u00e0 alta). La funicolare venne costruita nel 1890 ed \u00e8 in funzione dal 1893. Inizialmente si muoveva tramite il vapore, sistema che venne sostituito nel 1934 con l'elettricit\u00e0. La distanza che percorre \u00e8 di 66 metri con un'inclinazione del 52%, e questo la rende una delle pi\u00f9 piccole e ripide funicolari al mondo. Dotata di due vagoni che possono trasportare ognuno 28 passeggeri, \u00e8 una delle attrazioni turistiche di Zagabria.\nTram e autobus.\nZagabria \u00e8 servita sia da tram che da autobus: i primi coprono la parte pi\u00f9 interna della citt\u00e0, mentre i secondi servono tutta la parte restante di Zagabria.\nI tram fecero la loro prima comparsa nel 1891 ed erano trainati da cavalli, i primi tram elettrici arrivarono infatti nel 1910. Le linee funzionanti sono 15 durante il giorno e 4 durante la notte. \u00c8 stato avviato un progetto per modernizzare il sistema acquistando nuove vetture.\nAmministrazione.\nLa Citt\u00e0 di Zagabria costituisce una Regione (\"la citt\u00e0 a livello di regione\"/ \"la citt\u00e0 con le autorit\u00e0 regionale\").\nSono organi di governo della Citt\u00e0 di Zagabria:\nL'Assemblea della Citt\u00e0 di Zagabria (\"Gradska skup\u0161tina Grada Zagreba\"), come organo rappresentativo (assemblea cittadina), \u00e8 formata da 51 membri (consiglieri) eletti mediante voto popolare ogni quattro anni a suffragio universale e diretto (da tutti i cittadini con pi\u00f9 di 18 anni), utilizzando il sistema proporzionale (metodo d'Hondt, soglia di sbarramento: 5%). L\u2019Assemblea ha un presidente e quattro vicepresidenti, eletti e destituiti tra i suoi membri. Dal 10 luglio 2017 presidente dell'Assemlea \u00e8 Andrija Mikuli\u0107\nA seguito delle elezioni tenutesi 21-05-2017, la ripartizione tra gruppi politici \u00e8 la seguente (situazione: il 3 gennaio 2019):\nL'amministrazione \u00e8 guidata dal sindaco di Zagabria (\"Gradona\u010delnik Grada Zagreba\"), eletto mediante voto popolare a suffragio universale e diretto (dai cittadini con pi\u00f9 di 18 anni), utilizzando il sistema maggioritario con ballottaggio. Il sindaco \u00e8 eletto contestualmente all'elezione dell'Assemblea della Citt\u00e0. Due vicesindaci (o sostituti, \"zamjenici gradona\u010delnika\") sono anche eletti mediante voto popolare. Il referendum si pu\u00f2 indire per destituire il sindaco ed i suoi sostituti nei casi e secondo le modalit\u00e0 previsti dalla legge: l'indizione del referendum per la destituzione pu\u00f2 essere proposta dal 20% del numero complessivo degli elettori nella Citt\u00e0 di Zagabria o dall'assemblea (a maggioranza di due terzi dei membri).\nLa delibera \u00e8 emanata se al referendum la maggior parte degli elettori che hanno votato si \u00e8 espressa a favore, a patto che questa maggioranza rappresenti almeno \u2153 del numero complessivo degli elettori iscritti nel registro degli elettori della Citt\u00e0 di Zagabria. Il sindaco \u00e8 rappresentante del Governo croato nel territorio della Citt\u00e0 di Zagabria (non esiste l'Ufficio d'amministrazione statale come nelle altre regioni).\nMilan Bandi\u0107 (Bandi\u0107 Milan 365 - Partito del Lavoro e della Solidariet\u00e0 - BM 365) \u00e8 il sindaco in carica. Viene riconfermato sindaco nelle ultime elezioni amministrative (locali e regionali) del 2017 vincendo nel secondo turno (il 4 giugno 2017). Le sostitute del sindaco sono Jelena Pavi\u010di\u0107-Vuki\u010devi\u0107 e Olivera Jurkovi\u0107-Maji\u0107.\nGli assessori, nominati dal sindaco, in base ad un concorso pubblico, gestiscono gli organi amministrativi (uffici e sezioni).\nLa Citt\u00e0 di Zagabria \u00e8 divisa in 17 quartieri o distretti cittadini (\"gradske \u010detvrti\" simili alle circoscrizioni comunali italiani) con i consigli eletti.\nSport.\nZagabria \u00e8 la sede di molte squadre sportive alcune delle quali hanno ottenuto i pi\u00f9 importanti successi nazionali ed internazionali. Zagabria organizza anche molti eventi sportivi ed \u00e8 dotata di molti impianti alcuni dei quali costruiti da poco.\nClub.\nCalcio.\nIl principale club calcistico \u00e8 la , formazione di punta del campionato di calcio croato. Altri club nella massima serie sono il Nogometni klub Lokomotiva Zagreb e il . Nelle serie minori ci sono poi: il NK Croatia Sesvete, NK Hrvatski dragovoljac Zagabria, H\u0160K Concordia Zagabria, 1. H\u0160K Gra\u0111anski Zagabria, HA\u0160K Zagabria, NK Dubrava, NK HA\u0160K, NK Maksimir, NK Ponikve, NK Rude\u0161, NK Tre\u0161njevka.\nPallacanestro.\nNella pallacanestro il club pi\u00f9 importante \u00e8 il Cibona Zagabria, seguito a ruota dal Cedevita Zagabria, mentre club minori sono il Zagabria e lo Zrinjevac.\nPallanuoto.\nIl HAVK Mladost, con 13 coppe europee e 16 titoli nazionali complessivi, \u00e8 uno dei club pi\u00f9 titolati del mondo della pallanuoto.\nPallamano.\nLe squadre di pallamano sono il RK Medve\u0161\u010dak e il RK Zagreb.\nPallavolo.\nL' \u00e8 la squadra di pallavolo di Zagabria. Creato il 9 dicembre 1946 \u00e8 il club che ha ottenuto pi\u00f9 successi all'interno del campionato jugoslavo e dopo la dissoluzione della Jugoslavia \u00e8 il club pi\u00f9 competitivo della Croazia.\nHockey su ghiaccio.\nIl KHL Medve\u0161\u010dak Zagreb \u00e8 la squadra di hockey pi\u00f9 titolata della Croazia e l'unica che gioca nella Kontinental Hockey League.\nFootball americano.\nZagabria \u00e8 rappresentata da diverse societ\u00e0 nel football americano; gli Zagreb Patriots e gli Zagreb Raiders hanno vinto una volta ciascuno la Croatian Football League, mentre gli Zagreb Thunder sono arrivati due volte in finale senza mai vincere il titolo.\nEventi sportivi.\nDurante gli anni della Jugoslavia socialista, Zagabria \u00e8 stata la citt\u00e0 ospitante di diversi eventi sportivi alcuni dei quali molto importanti, in altre occasioni \u00e8 stata la sede di alcune partite di tornei che si svolsero in diverse citt\u00e0 della nazione. Gli europei di pallacanestro del 1989 e la XIV Universiade si svolsero a Zagabria, mentre gli europei di calcio 1976 videro la capitale croata ospitare la fase finale insieme a Belgrado. Dopo la scissione dalla Jugoslavia, Zagabria ospita ancora diversi eventi sportivi come: il Golden bear e il Golden Spin (pattinaggio su ghiaccio), il Meeting di Zagabria (atletica), il PBZ Zagreb Indoors (tennis), lo Snow Queen Trophy (sci) e nel 2009 sono state organizzate alcune partite dei mondiali di pallamano maschile.\nImpianti sportivi.\nDei diversi impianti sportivi di Zagabria uno dei pi\u00f9 famosi \u00e8 lo stadio Maksimir, stadio storico della . Aperto nel 1912 \u00e8 in grado di ospitare ben 40.000 persone. Lo stadio \u00e8 tristemente famoso perch\u00e9 nel 1990 fu teatro di violenti scontri fra la tifoseria della Dinamo e quella della .\nAltri impianti sportivi \"storici\" sono la \"Dom Sportova\" e il \"palazzetto del Basket Dra\u017een Petrovi\u0107\". La Dom Sportova venne costruita nel 1972, formata da sei arene \u00e8 utilizzata per la pallacanestro, pallamano, pallavolo, hockey, ginnastica, tennis e concerti musicali. Il palazzetto del Basket Dra\u017een Petrovi\u0107 venne costruito nel 1987 ed era conosciuto come Cibona Sports Center, nel 1993 venne intitolato a Dra\u017een Petrovi\u0107. Il palazzetto ha una capacit\u00e0 di 5.400 posti, ospita le partite del KK Cibona e viene utilizzato anche per concerti musicali.\nL'Arena Zagreb \u00e8 un impianto sportivo polivalente costruito a cavallo tra il 2007 e il 2008 per ospitare i mondiali di pallamano. La struttura pu\u00f2 ospitare pi\u00f9 di 22.000 persone e viene utilizzata per diverse competizioni sportive ma anche per concerti, congressi ed eventi."}
{"id": "41808", "revid": "125044626", "url": "https://it.wikipedia.org/wiki?curid=41808", "title": "Atomismo", "text": "Latomismo \u00e8 una teoria filosofica che presuppone una pluralit\u00e0 di costituenti fondamentali all'origine della materia fisica, che tenderebbero ad aggregarsi e disgregarsi prevalentemente per cause meccaniche. Perch\u00e9 questo modello sia valido, gli atomisti ritengono che il mondo naturale sia da separare in due aspetti: gli atomi indivisibili e il vuoto in cui si muovono.\nIntroduzione.\nL'atomismo \u00e8 nato nella Grecia \"ionica\" (coste dell'attuale Asia Minore) probabilmente verso la fine del VII secolo a.C. Esso si profila in modo netto solo nel secolo successivo grazie a Leucippo, che da Mileto emigra ad Abdera e fonda una scuola dove avr\u00e0 come allievo principale Democrito. L'atomismo non si limita ad essere un'ontologia, ma ha sia in Democrito che in Epicuro dei risvolti etici molto importanti. Per quanto la presente voce concerne principalmente gli aspetti ontologici dell'atomismo, in quanto sono essi a caratterizzarlo sotto il profilo teorico, per completezza d'informazione si fornisce qualche cenno all'etica con alcune citazioni significative.\nBisogna notare che il pluralismo ontologico espresso nel mondo ionico, che si oppone decisamente al monismo religioso di Senofane e al monismo metafisico di Parmenide, ha un altro importante esponente in Anassagora. Nativo di Clazomene, emigrato ad Atene nel 462 a.C., egli espone la sua teoria dei \"semi\" di tutti gli aspetti dell'essere (che Aristotele ribattezzer\u00e0 \"omeomer\u00ece\" o \"omeomeri\"). A differenza di quello leucippeo il pluralismo ontologico anassagoreo non prevede elementi neutri, gli \"atomi\", che acquistano qualit\u00e0 evidenti e percepibili solo nei loro aggregati. Per Anassagora gli elementi primi ed ultimi di ogni genere di cose reali sono gi\u00e0 \u201cqualificati\u201d, in quanto \"semi\" delle cose stesse.\nMa la teoria di Anassagora presenta anche difficolt\u00e0 teoriche rilevate da Aristotele, che critica il No\u00fbs, il principio formativo infinito-indefinito, come un \"deus ex machina\" sovrapposto, mentre l'atomismo di Leucippo \u00e8 pi\u00f9 coerente perch\u00e9 ogni atomo ha \"in s\u00e9\" la ragione del suo essere. Esso perde coerenza soltanto quando lo si mescoli con quello di Democrito, il che \u00e8 avvenuto molto presto, gi\u00e0 nel IV secolo a.C., con effetti disastrosi sulla sua credibilit\u00e0. L'atomismo leucippeo sembra infatti essere stato indeterministico, mentre quello democriteo \u00e8 sicuramente deterministico.\nL'atomismo fu combattuto aspramente da Platone e dai suoi seguaci, che vi vedevano una dottrina empia, della quale bisognava cercare di far scomparire ogni traccia. In effetti sia da parte sua che dei suoi seguaci l'intento deve essere stato realizzato, vista la completa sparizione di tutti i testi originali sull'atomismo. Diogene Laerzio nelle sue \"Vite dei filosofi\" riporta la seguente testimonianza: \u00abAristosseno nelle sue \"Memorie sparse\" afferma che Platone ebbe l'intenzione di bruciare tutte le opere di Democrito... \u00bb. Non \u00e8 noto se ci\u00f2 sia effettivamente avvenuto. Rimane il fatto che i testi di Leucippo e di Democrito non ci sono pervenuti, per quanto del secondo le testimonianze siano molto pi\u00f9 abbondanti.\nAnassimene di Mileto realizz\u00f2 il primo tentativo filosofico di spiegare le differenze degli enti in termini di un differente grado di partecipazione a un principio comune, chiamato \"arch\u00e8\". Se Democrito attribu\u00ec le differenze qualitative a una differente topologia, ordine e posizione degli atomi, Anassimene le attribu\u00ec a un differente grado di rarefazione o di condensazione dell'aria.\nL'atomismo di Leucippo.\nNell'atomismo di Leucippo (che deve essere distinto da quello di Democrito) la materia \u00e8 costituita da elementi microscopici, indivisibili e impercettibili, qualificati da forma, disposizione e posizione, contenuti nello spazio infinito, considerato vuoto. Nel vuoto essi si muovono casualmente e rapidamente, e il loro movimento determina le loro combinazioni e la formazione dei corpi materiali. Il frammento 289 catalogato da Hermann Diels nel suo \"Doxographi Graeci\" dovrebbe appartenere alla \"Grande cosmologia\" e pare il pi\u00f9 attendibile al riguardo per quanto evidentemente incompleto. Un breve passo significativo:\nGli atomi sono sostanze elementari invisibili ed indivisibili, atomi (dal greco \"temno\", \"tagliare\", preceduto da \u03b1 privativa, quindi \"non tagliato\", \"indivisibile\") compongono la materia percettibile e ne sono l'invisibile sostanza o l'essenza. L'essere nella sua globalit\u00e0, \u00e8 fatto di atomi che ne sono elementi di base e formano i corpi estesi che lo costituiscono insieme al \"vuoto\". Su queste caratteristiche degli atomi Democrito riprende fedelmente Leucippo; quindi \u00e8 solo per la causalit\u00e0 aggregativa, deterministica, che se ne discosta completamente.\nDalla leggenda che Leucippo fosse stato ad Elea e avesse avuto rapporti con Zenone qualcuno ha voluto vedere le due realt\u00e0 atomistiche (lo spazio vuoto e gli atomi) come una risposta ai paradossi di Zenone sulla natura del movimento.\nL'atomismo verr\u00e0 pi\u00f9 tardi ripreso da Epicuro che ripristina il caso come causa del moto degli atomi e teorizza la \"parenklisis\" come casuale inclinazione del loro moto, determinandone le collisioni. Un'altra novit\u00e0 importante introdotta da Epicuro nella fisica atomistica \u00e8 il \"peso\", in base al quale gli atomi cadono secondo la verticale, con la \"parenklisis\", che ne declina il percorso e li fa collidere. La collisione provoca un'interazione di tipo aggregativo secondo una reinterpretazione della cosmogonia leucippea.\nLucrezio Caro nel I secolo a.C. dar\u00e0 all'atomismo epicureo una forma poetico-didascalica nel suo \"De rerum natura\", traducendo il termine greco \"parenklisis\" nel latino \"clinamen\". Lo scrittore latino introduce elementi esistenzialistici, drammatici e pessimistici, che sono assenti in Epicuro, la cui etica edonistica ed eudemonistica non poteva ammettere turbamenti esistenziali del tipo di quelli introdotti da Lucrezio.\nL'atomismo \u00e8 imprescindibile dal materialismo e in larga misura \u00e8 a tutti gli effetti una forma di ateismo: Leucippo, Democrito ed Epicuro, pur nelle loro differenze, rigettano ogni tentativo di distinzione fra trascendente e immanente. E ci\u00f2 per quanto Epicuro non neghi l'esistenza degli dei, ma li releghi in lontani \"inframondi\", dove assumono un mero valore simbolico come modelli di beatitudine astratta.\nL'atomismo di Democrito.\nCon Democrito la filosofia si sposta nel nord della Grecia: nasce nel 460 a.C. ad Abdera. Nel corso della sua vita intraprende numerosi viaggi: in Etiopia, in Persia e in India. Soggiorn\u00f2 anche ad Atene per un breve periodo. Per questo venne in contatto con i pitagorici e conobbe le filosofie di Talete e Parmenide.\nDemocrito apporta un cambiamento sostanziale nella cosmologia atomistica del maestro, perch\u00e9 elimina il \"caso\" come causa dell'essere e lo sostituisce con la \"necessit\u00e0\". Probabilmente indotto a farlo per rendere meglio ragione del formarsi dei corpi nel mondo vivente, Democrito non ha mai spiegato perch\u00e9 lo abbia fatto ed anzi, appropriandosi della paternit\u00e0 della \"Grande cosmologia\", che \u00e8 di Leucippo, ha complicato la situazione. Dopo di lui infatti il suo nome e quello di Leucippo vengono legati equivocamente insieme e il \"Corpus democriteum\" degli scritti atomistici presenta in alcuni punti delle contraddizioni, dove ci\u00f2 che parrebbe casuale viene poi definito come necessario.\nMentre le testimonianze su Democrito sono numerose, con il risultato che il suo atomismo si \u00e8 costituito per molti aspetti, come quello \"canonico\", quelle su Leucippo sono molto ridotte. Pertanto, seppure Leucippo debba essere considerato pensatore filosoficamente pi\u00f9 importante di Democrito, storiograficamente \u00e8 la figura di questi a dominare la scena.\nL'atomismo nei termini posti da Democrito, e depurato delle contraddizioni interne sul piano cosmologico, riprende il concetto di \"arch\u00e9\" posto nel VII secolo a.C. dai naturalisti milesii (Talete, Anassimandro, Anassimene) e lo traduce con \"atomos\" nel senso pluralistico di \"atomoi\". Egli \u00e8 un grande naturalista, attento osservatore di tutti gli aspetti del vivente, e pone a base della sua concezione una \"natura\" che \u00e8 pura \"materia\", eliminando dal mondo reale ogni elemento di trascendentalit\u00e0.\nFacendo questo, ogni concetto di divinit\u00e0 risulta eliminato anch'esso. Tutto ci\u00f2 che \u00e8 \"\u00e8 nella natura\"; in essa vi sono tutte le cause possibili di ogni ente esistente possibile. L'aggregazione degli atomi forma i corpi definiti della realt\u00e0 percepibile e il loro disgregarsi restituisce alla natura stessa i suoi elementi di base, in una fenomenologia puramente meccanicistica che non ha bisogno di null'altro per verificarsi, ma ci\u00f2 che per Leucippo era frutto del \"caso\", e ritorner\u00e0 ad esserlo con Epicuro, per Democrito \u00e8 il frutto di un'assoluta \"necessit\u00e0\".\nDemocrito \u00e8 soprattutto un acuto osservatore che trae dalle sue osservazioni importanti conclusioni di carattere biologico e persino psicologico, ma che comunque non riguardano la teoria atomistica in senso stretto. Se Epicuro rimodula la teoria atomistica introducendo i concetti di \"peso dell'atomo\" e di \"parenklisis\" o declinazione, Democrito pu\u00f2 essere considerato infatti un precursore delle teorie galileane nel distinguere tra qualit\u00e0 primarie e secondarie. Sosteneva infatti che solo le determinazioni quantitative possono essere attribuite all'atomo e non le qualitative. Un esempio di quei principi semplici che nascono dal materialismo atomistico ed entrano nella cultura greca e poi romana contro i \u00abbizantinismi\u00bb della metafisica.\nLa teoria di Democrito ha incontrato nel corso della storia molte critiche, in quanto esclude dall'origine dell'universo una causa divina. In primo luogo c'\u00e8 Platone che, nonostante disapprovasse l'atomismo, non cit\u00f2 mai nei suoi Dialoghi Democrito; Aristotele invece manifesta un totale dissenso, dichiarando che il proprio pensiero era in completa antitesi con quello democriteo. Con il trionfo del cristianesimo l'atomismo venne bandito in quanto teoria atea per eccellenza. Infine nel XX secolo si inizi\u00f2 a studiare questa teoria con obiettivit\u00e0 storiografica e ci si rese conto della sua rilevanza oggettiva.\nPlatone e l'atomismo.\nL'atomismo, un indirizzo di pensiero ontologico fiorente nel V secolo a.C. conosce una profonda eclissi nel secolo successivo, in coincidenza con l'imporsi dell'idealismo platonico, trovando un relativo rilancio solo nel IV secolo con Epicuro. Per capire la radicalit\u00e0 dell'opposizione idealismo/atomismo occorre precisare il principio di partenza dei due indirizzi: l'idea (o spirito) nell'idealismo, la natura (o materia) nell'atomismo. Per gli atomisti la realt\u00e0 consisteva negli aggregati atomici immersi nel vuoto. Per Platone essa consta di una dualit\u00e0, con un principio divino, il Bene, corredato da \"idee\" quali sue espressioni o attributi e una materia inerte e priva di vero essere. Le \"idee\", matrici attive dell'essere, operano vivificando la materia, mero ricettacolo informe e passivo. Essa \"riceve\" forma e realt\u00e0 da esse mostrandosi, in quanto \"formata\" in una sorta di collezione di \"copie\". Sono infatti esse a dare forme, significati e realt\u00e0 a una materia che, di per s\u00e9 stessa, non possiederebbe esistenza. Quello della materia \u00e8 quindi tema irrilevante per Platone, ed \u00e8 adombrato rapsodicamente e con sufficienza qua e l\u00e0, ad eccezione che nel \"Timeo\" (50, a-c), dove vi si sofferma nel modo seguente:\nLa materia partecipa in un modo \"oscuro\" e solo \"in qualche modo\" della realt\u00e0 dell'intelligibile: l'Idea suprema, lo Spirito, l'Anima del mondo. Per\u00f2 non \u00e8 pi\u00f9 l'assoluto non-essere di Parmenide ma \u00e8 diventata un \"qualcosa\". Essa viene cos\u00ec ammessa all'essere, ma al gradino pi\u00f9 basso, mentre per gli atomisti essa costituiva la totalit\u00e0 dell'essere. \u00c8 evidente come Platone non potesse che mostrare disprezzo per gli atomisti in quanto materialisti e avesse fatto della lotta alla filosofia atomistica un proprio compito primario.\nSecondo un'interpretazione pi\u00f9 morbida dell'opposizione atomismo/platonismo la contrapposizione potrebbe venire colta solo nel fatto che Democrito propende per una concezione di \"necessit\u00e0 del reale\", mentre Platone vede come divino il \"fine\" verso cui il reale \u00e8 necessitato a convergere. Si pu\u00f2 anche intravedere una certa complementarit\u00e0 tra i due filosofi, nella misura in cui entrambi sono deterministi, e per il fatto che Platone ha dovuto in qualche modo confrontarsi col pensiero atomistico, assai noto nell'Atene di Pericle insieme a quello di Anassagora.\nAristotele e l'atomismo.\nLa testimonianza di Aristotele sull'atomismo \u00e8 importante per due motivi, perch\u00e9 in ordine di tempo \u00e8 la meno lontana dalla fioritura di esso, nel V secolo a.C., e poi perch\u00e9 \u00e8 abbastanza probabile che ai suoi tempi qualche scritto originale se non di Leucippo almeno di Democrito fosse ancora in circolazione, malgrado il comune ostracismo per l'empiet\u00e0 di quel pensiero e la distruzione fisica operata dai fedelissimi di Platone.\nGli elementi della concezione atomistica, nella testimonianza aristotelica, non sono pi\u00f9 i quattro di Empedocle, ma due: il \"pieno\" e il \"vuoto\", l'essere e il non-essere, dove questo \u00e8 reale quanto l'altro. Ma gli agenti cosmogonici reali, i produttori di realt\u00e0, sono gli atomi nella loro pluralit\u00e0. Perci\u00f2: \u00abgli atomi, con le loro differenze, sono la causa di tutte le altre cose\u00bb e si distinguono \u00abper \"figura\", \"ordine\" e \"posizione\"\u00bb. Inoltre:\nCi\u00f2 che noi percepiamo per mezzo dei sensi non \u00e8 reale, bens\u00ec \u00e8 reale la struttura che lo genera, essa \u00e8 formata da atomi vaganti nel vuoto, ed \u00e8 perci\u00f2 da questi che si originano le sensazioni che noi percepiamo. Le sensazioni sono comunque qualit\u00e0 secondarie in quanto dipendono dalla persona che ne viene interessata, e si verificano sotto forma di flussi di \"eidola\", che effluiscono dall'oggetto verso il soggetto percipiente.\nPer Democrito gli atomi hanno solo due qualit\u00e0: la grandezza e la forma geometrica; ogni aggregato di atomi pu\u00f2 disporsi secondo un ordine differente, formando composti diversi. Gli aggregati di atomi generano in noi delle percezioni sensibili quando vengono a contatto con i nostri sensi. Gli atomi sono dotati di un moto proprio dovuto ad una forza naturale interna agli stessi; tale moto determina la massa degli atomi, in quanto essa dipende dalla velocit\u00e0 che acquistano gli atomi stessi urtando altri atomi. Dal moto degli atomi hanno origine i corpi materiali.\nOltre al testo sopra citato della \"Metafisica\", \u00e8 importante notare anche alcuni testi del \"De generatione et corruptione\" perch\u00e9 ci confermano due cose: la prima che Aristotele era convinto che Leucippo e Democrito avessero sostenuto le stesse tesi, la seconda che conferma quanto gi\u00e0 sostenuto nella \"Fisica\" (IV, 6-9), e cio\u00e8 che egli negava l'esistenza del vuoto, ritenendo il cosmo un \u201ctutto pieno\u201d. Va comunque dato atto ad Aristotele di avere esposto l'essenza e i dettagli del pensiero atomistico senza fare forzature eccessive e di parte, rimanendo il suo giudizio relativamente neutrale sia nella \"Fisica\" sia nella \"Metafisica\" e sia nel \"Sulla generazione e la corruzione\", che \u00e8 ad essi posteriore e che concerne specificamente la parte dell'atomismo di competenza di Democrito.\nInteressante \u00e8 anche il passo in cui scrive:\nAristotele ammette che l'atomismo \u00e8 conforme ai fenomeni, ma poi, affermando poco dopo: \u00abE questi corpi [gli atomi] sono in movimento nel vuoto (per lui infatti esiste il vuoto) \u2026\u00bb, ci conferma di non credere nell'esistenza del vuoto e quindi, implicitamente, di negare validit\u00e0 teorica all'atomismo. Ma non \u00e8 cosa nuova, aveva gi\u00e0 detto infatti:\nIl fatto pi\u00f9 importante da considerare \u00e8 che Aristotele non si \u00e8 preoccupato (come molti dopo di lui) di dirimere le contraddizioni dell'atomismo, ma le ha evidenziate per sottolineare il fatto che la teoria atomistica era insostenibile:\nL'atomismo di Epicuro.\nQuando Aristotele muore, nel 322 a.C., lascia una scuola fiorente a Teofrasto, colui che con le sue ricerche gli ha fornito il materiale su cui ha costruito le sue ultime opere. L'atomismo \u00e8 ormai pressoch\u00e9 dimenticato, ma non nell'area ionica. \u00c8 in essa, a Samo, che nasce nel 341 Epicuro, da padre ateniese; sin da adolescente si interessa di filosofia. Il suo primo maestro \u00e8 un platonico, Panfilo, ma poi a Teo ha come maestro Nausifane, che \u00e8 un atomista democriteo, quindi un anti-platonico. Epicuro impara a conoscere Democrito e lascia da parte Platone; egli sar\u00e0 un democriteo, ma con molte riserve e con la volont\u00e0 di adottare un punto di vista filosofico originale. Intorno al 320 a.C. Epicuro emigra ad Atene e qui, tra il 307 e il 306 a.C., apre la sua scuola, il \"Giardino\".\nEpicuro ha un carattere \u201cesclusivista\u201d, nel \u201cGiardino\u201d si discute di filosofia, ma specialmente della sua. Peraltro, non solo nega l'esistenza di Leucippo per non dovergli nulla sul \"caso\" come causalit\u00e0 ontica primaria, nega persino di esser stato allievo dei suoi maestri. Diogene Laerzio ci dice: \nEpicuro, pur avendo debiti culturali che nega, ha profuso molto \"di suo\" e di straordinario in un momento in cui platonismo e aristotelismo dominavano e l'etica stoica predicava l'austerit\u00e0 a cui egli contrappone un eudemonismo imparato dai Cirenaici. Sul piano della fisica \u00e8 la \"Lettera ad Erodoto\" quella in cui troviamo una sintesi del suo pensiero cosmologico, preceduta da una definizione di un criterio gnoseologico. La conoscenza si ha dopo un primo stadio sensistico, per cui la percezione genera elementi primari e grezzi, cui segue la loro razionalizzazione mentale:\nUna volta fissati i criteri del conoscere Epicuro entra in argomento con una premessa importante:\nSin qui a grandi linee Epicuro ripete Democrito e lo fa anche dove riprende la teoria degli \"eidola\" (= simulacri) con qualche precisazione in pi\u00f9:\nMa ora veniamo al suo atomismo:\nFatte queste premesse Epicuro precisa pi\u00f9 avanti che la \"parenklisis\" per rimbalzo dipende dal fatto che il vuoto non \u00e8 del tutto vuoto, perch\u00e9 gli atomi nel loro percorso rettilineo incontrano delle \"resistenze, e sono queste la causa della \"parenklisis\":\nIl moto rettilineo degli atomi nel vuoto, il loro differente peso, il casuale incontro con delle \"resistenze\", il cambiamento di direzione, gli urti, i rimbalzi. Da tutto ci\u00f2 nascono le cose che popolano l'universo secondo Epicuro.\nL'atomismo di Lucrezio.\nIl \"De rerum natura\" non \u00e8 solo un poema didascalico in cui viene tradotto in poesia l'atomismo di Epicuro, ma \u00e8 molto di pi\u00f9. \u00c8 la reinterpretazione di un'ontologia da parte di un uomo sensibile, che la rende pi\u00f9 viva attraverso l'evocazione poetica facendone una filosofia esistenzialistica \"ante litteram\". In pi\u00f9 Lucrezio enuncia anche un ateismo radicale mai posto prima di lui in modo cos\u00ec chiaro. Epicuro comunque \u00e8 il suo eroe e cos\u00ec ne parla:\nLe religioni sono viste come le mistificatrici per eccellenza e le principali cause dell'ignoranza e dell'infelicit\u00e0 umana:\nIl pensiero lucreziano dunque nega ogni sorta di provvidenzialismo, ma il poeta latino non pu\u00f2 essere considerato ateo. Infatti egli non nega l'esistenza degli d\u00e8i; al contrario egli immagina (nel V libro del \"De rerum natura\") che gli d\u00e8i vivano negli intermundia, dei mondi celesti, completamente disinteressati delle vicende umane (a differenza degli d\u00e8i della tradizione olimpica): essi costituiscono dunque la perfetta immagine del sapiente epicureo. Il non-ateismo di Lucrezio contiene dunque, a conti fatti, \u00e8 frutto di una critica molto pi\u00f9 sottile e radicale all'idea tradizionale di religione. Ma, tornando all'atomismo, veniamo al punto in cui Lucrezio ribadisce la \"parenklisis\" e la traduce nel latino \"clinamen\":\nPer quanto la critica a Lucrezio nella cultura romana avesse trovato largo spazio insieme all'affermarsi dello stoicismo, nondimeno esso ha agito come moderatore dei rigori etici dello stoicismo, specialmente in Seneca.\nLa critica della Chiesa ai contenuti della poesia lucreziana \u00e8 stata molto dura ed \u00e8 anche entrata in circolazione la diceria che egli fosse morto pazzo per aver ingerito un filtro d'amore.\nL'atomismo nel mondo romano.\nL'Atomismo si diffuse nel mondo latino e specialmente a Roma grazie soprattutto al \"De rerum natura\" di Lucrezio. Alla fine del I secolo a.C. la potenza romana \u00e8 gi\u00e0 enorme, ma il suo livello culturale \u00e8 piuttosto basso, ad eccezione della tecnologie costruttive e di qualche esempio di buona poesia. Sia in fatto di filosofia che di scienza e matematica Roma \u00e8 tributaria della Grecia; ci\u00f2 che vi \u00e8 di cultura \"alta\" \u00e8 greco e greci sono gli intellettuali immigrati che fanno didattica per chi se lo pu\u00f2 permettere, ma ci\u00f2 che caratterizza la filosofia in ambito romano \u00e8 il sincretismo.\n\u00c8 difficile trovarvi quindi un atomismo puro, lo si trova quasi sempre mescolato allo scetticismo, allo stoicismo, all'aristotelismo o al platonismo della Nuova Accademia. Il centro dell'epicureismo italiano \u00e8 per\u00f2 Napoli, dove, verso la met\u00e0 del I secolo a.C., il greco Siro fonda una comunit\u00e0 filosofica sul modello epicureo che ha tra i suoi frequentatori il giovane Virgilio. Ad Ercolano il siriaco Filodemo di Gadara, anch'egli epicureo, \u00e8 ospite nella villa di Calpurnio Pisone Cesonino; qui dispensa la sua filosofia a discepoli della nobilt\u00e0 locale.\nNaturalmente il documento pi\u00f9 importante dell'atomismo romano resta il poema di Lucrezio, amato da molti, ampiamente diffuso, ma forse non sempre capito sino in fondo. Un apprezzato divulgatore dell'epicureismo \u00e8 anche Gaio Amalfinio, di cui parla Cicerone in \"Tusculanae Disputationes\", ma si tratta di un epicureismo monco, privo di ontologia atomistica, e quasi esclusivamente basato su di un'etica edonistica che tradisce lo spirito pi\u00f9 profondo di quella originale di Epicuro.\nNel complesso comunque l'epicureismo non ha molto successo nel mondo romano se non attraverso la sua banalizzazione. A livello privato sono molte le persone che si pensano epicuree perch\u00e9 amano la buona tavola e i piaceri del sesso, senza sapere che l'uno e l'altro sono del tutto assenti nell'etica epicurea, la quale, al contrario, consiglia sobriet\u00e0 nell'alimentazione, moderazione nei piaceri fisici, dedizione piena alla riflessione filosofica. Eppure sar\u00e0 questa falsa interpretazione dell'epicureismo ad avere successo, e di ci\u00f2 gli apologeti cristiani faranno un uso diffamatorio, con poche eccezioni.\nDi fatto gi\u00e0 all'inizio della nostra era, in ambito romano lo stoicismo ha largamente surclassato l'epicureismo. I pochi pensatori degni di nota nel mondo romano (Seneca, Epitteto, Marco Aurelio) sono degli stoici. Con l'affermarsi del cristianesimo, nel IV secolo, la filosofia epicurea \u00e8 diventata solo pi\u00f9 una \"controparte\" da citare all'occasione. Giustino e San Girolamo indicavano gli epicurei come dediti alla crapula, all'ubriachezza, alla fornicazione, all'adulterio, all'omosessualit\u00e0, alla sodomia, all'incesto, al crimine in generale. Grandi santi come Ambrogio e Agostino ampliano il catalogo delle bassezze epicuree.\nL'atomismo nel Medioevo.\nNel Medioevo assistiamo ad un quasi completo abbandono delle teorie atomistiche, poich\u00e9 sono considerate forme intollerabili e demoniache di materialismo e di ateismo. Vennero invece assimilati sia il platonismo e sia l'aristotelismo, pi\u00f9 conciliabili con la dottrina cristiana, e in parte anche lo stoicismo, come dottrine \"razionalizzanti\" e \"rafforzanti\" i termini della Rivelazione divina testimoniata nei Vangeli.\nIn particolare il platonismo alimenta le correnti mistiche e l'aristotelismo quelle razionalistiche. La scoperta di un frammento attribuito ad Aristotele e conciliabile con la sua fisica enuncia il principio dei \"minima naturalia\", qualcosa di molto vicino alla teoria di Anassagora, perch\u00e9 prevede la qualitativit\u00e0 degli elementi dell'essere come limite ultimo della sua divisibilit\u00e0. Ma \u00e8 in ambito islamico e in particolare con Averro\u00e8 che i \"minima\" finirono per essere teorizzati come \"elementi\" dell'essere e in quanto tali pi\u00f9 tardi ritenuti i possibili protagonisti delle reazioni alchemiche.\nL'atomismo dal Rinascimento all'Ottocento.\nGi\u00e0 in epoca tardo-romana si pu\u00f2 dire che fosse cominciata quell'emarginazione e quella lunga eclissi dell'atomismo dalla scena culturale che durer\u00e0 sino al secolo XV. Ma occorre anche dire che fin dall'inizio dell'era cristiana parlare di atomismo significava praticamente solo discutere l'epicureismo nei suoi elementi etici pi\u00f9 che cosmologici.\nLa ricomparsa dell'epicureismo sulla scena culturale inizia quando Poggio Bracciolini scopre nel 1417 un manoscritto del \"De rerum natura\" in un recesso della biblioteca dell'abbazia di San Gallo, in Svizzera. Per la prima met\u00e0 del Quattrocento il testo resta noto solo ad una ristretta cerchia di intellettuali, ma con l'invenzione della stampa anche il poema di Lucrezio, comincia a fare qualche sporadica apparizione. Accanto a Lorenzo Valla, che nel \"De vero bono\" del 1433 (seconda versione del \"De voluptate\") aveva confrontato la dottrina cristiana con quella stoica e quella epicurea, va ricordato Cosma Raimondi (1400 circa-1436) come il primo vero assertore dell'epicureismo in epoca rinascimentale con una coraggiosa \"Defensio Epicuri\".\nAlla generale indifferenza o diffidenza nei confronti dell'epicureismo supplir\u00e0 Erasmo da Rotterdam scrivendo, in polemica contro Lutero, nel 1524 o poco dopo, il dialogo \"Epicureus\". In esso si tenta una conciliazione tra l'edonismo epicureo e la visione cristiana della vita, sostenendo che il vivere cristianamente non esclude la possibilit\u00e0 di perseguire anche il piacere. Segue poi un recupero un po' paradossale di Epicuro da parte del teologo Pierre Galland, che nel 1551 sostiene addirittura che il messaggio epicureo ha un fondamento religioso; anche Michel de Montaigne sviluppa una tesi analoga, rifacendosi ad alcuni passi del \"De rerum natura\" di Lucrezio.\nMa \u00e8 Pierre Gassendi, il quale, tramite il \"De vita et moribus Epicuri\" (1647) ed il \"Syntagma philosophicum\" (1658, postumo), opera il recupero dell'epicureismo. Adattandolo al cristianesimo Gassendi ottiene due scopi importanti: rimodulare la dottrina cristiana con un'ontologia pluralistica che si accordi con la Genesi e con la nuova fisica teorizzata da Newton. Questa infatti implica la pluralit\u00e0 degli elementi dell'essere come \"particulae\" elementari, e soprattutto il \"vuoto\". Gli atomi con Gassendi cessano di essere gli elementi-base di una materia eterna, ma diventano creazioni di Dio e suoi strumenti.\nNel Settecento compare una letteratura libertina che proclama l'edonismo e riprende molti aspetti dell'epicureismo, ma sono specialmente filosofi materialisti atei come Julien Offroy de La Mettrie e Denis Diderot ad assumere i principi epicurei. Il primo in maniera pi\u00f9 esplicita nei suoi \"L'anti-Seneca o Discorso sulla felicit\u00e0\" del 1748 e nel \"Sistema di Epicuro\" del 1749. Occorre per\u00f2 sottolineare che oltre a Newton anche un altro grande scienziato come Robert Boyle \u00e8 un sostenitore della struttura atomistica, della materia primaria e dell'esistenza del vuoto.\nSotto il profilo filosofico-letterario l'epicureismo trova notevole interesse in Gran Bretagna gi\u00e0 dal 1700, ma specialmente nell'Ottocento. Il grande poeta Percy Bysshe Shelley far\u00e0 dell'epicureismo lucreziano la sua bandiera in diverse opere, a partire dalla tragedia \"Prometheus Unbound\" (\"Prometeo liberato\") del 1819. N\u00e9 va dimenticato Giacomo Leopardi che nel suo pessimismo e ateismo esistenziale ha ben presenti gli analoghi sentimenti espressi da Lucrezio nel \"De rerum natura\".\nLa validit\u00e0 della teoria atomistica trova il suo definitivo riconoscimento scientifico con la chimica del Settecento e soprattutto dell'Ottocento. Sono i chimici a scoprire la profonda verit\u00e0 della tesi atomistica. Gi\u00e0 alla fine del 1700 la teoria atomistica si conferma in accordo con la nuova scienza. Ci\u00f2 avviene con gli esperimenti di John Dalton (1766-1844), che redige una prima tavola dei pesi atomici, e con quelli di William Prout (1785-1850), che misura indirettamente le propriet\u00e0 dell'atomo confermando che tutti i pesi atomici sono dei multipli del peso atomico dell'idrogeno. Il sistema periodico degli elementi di Dmitrij Ivanovi\u010d Mendeleev, che vede la luce nel 1870, dar\u00e0 una sistematizzazione della teoria atomica, ma diciassette anni dopo Joseph John Thomson scopre l'elettrone e da quel momento si sa che anche l'atomo non \u00e8 indivisibile.\nL'atomismo moderno e contemporaneo.\nLa fisica del Novecento conferma la validit\u00e0 dell'atomismo come tesi filosofica fondamentale per ogni studio sul mondo materiale. Il pensiero materialistico ed ogni altro ad esso assimilabile devono fare i conti con la costituzione atomica della materia attraverso i suoi sottocostituenti, che a poco a poco vengono alla luce sempre pi\u00f9 numerosi.\nDopo la storica scoperta dell'elettrone, che ha aperto la strada maestra, \u00e8 stata la volta del protone, scoperto da Rutherford nel 1919, e poi del neutrone, scoperto da Chadwick nel 1932. L'esistenza del neutrino fu avanzata da Pauli nel 1931, ma esso fu per la prima volta osservato solamente nel 1956.\nNella fisica quantistica, avviene una rivisitazione dell'atomismo, unita alla teoria ondulatoria della materia. La materia \u00e8 descritta sia come corpuscoli che come onda, entrambe confermate dai dati sperimentali.\nNell'interpretazione quantistica, al dualismo atomi-vuoto, si sostituisce il dualismo Coscienza-onda: i fenomeni sono fatti di atomi (organizzati in un insieme coordinato e finalizzato), che si formano quando la coscienza osserva un'onda di energia vibrante-infinite probabilit\u00e0.\nQuest'onda \u00e8 adimensionale nel senso che non si trova in una singola coordinata nello spazio-tempo, ma in ogni spazio e in ogni tempo con diversa probabilit\u00e0, finch\u00e9 la coscienza non la rende unica e univoca con l'osservazione. \"La coscienza trasforma l'onda in atomi\" (fa \"collassare\" un atomo ondulatorio in un atomo corpuscolare di cui rileva o la posizione o la velocit\u00e0): delle infinite possibilit\u00e0 con le quali l'onda di energia pu\u00f2 manifestarsi in atomi e fenomeni, la coscienza ne realizza una e una sola. Pertanto, non \u00e8 vero che i fenomeni e gli atomi sono \"l'apparenza\", perch\u00e9 nella sua unicit\u00e0 anche la realt\u00e0 fenomenica conserva la sua oggettivit\u00e0, da intendersi per\u00f2 come intersoggettivit\u00e0 (uguale per tutte le coscienze osservanti) non pi\u00f9 separabile dalla coscienza misurante che ora la determina a partire da un'onda, come invece avveniva nella scienza precedente.\nCon l'azione, produttrice di atomi, della coscienza su un'onda pu\u00f2 spiegarsi anche il Big bang come fenomeno quantistico (un mondo contingente che c'\u00e8 ma poteva non esserci del tutto, o non essere cos\u00ec, e che realizza una delle infinite probabilit\u00e0 e logiche possibili), e diviene per\u00f2 rilevante definire il soggetto misurante (la coscienza) con la fisica quantistica: se la scienza newtoniana non \u00e8 in grado definire una grandezza fondamentale come la massa, la spiegazione quantistica sposta il problema alla definizione del soggetto cosciente, che rimane un dato di fatto per l'osservatore, ma che non \u00e8 n\u00e9 misurabile n\u00e9 riproducibile, e anche definita come onda-informazione non materiale non \u00e8 differenziata dall'onda che va ad osservare e trasformare."}
{"id": "41812", "revid": "1881012", "url": "https://it.wikipedia.org/wiki?curid=41812", "title": "Flusso", "text": "Il flusso di un campo vettoriale attraverso una superficie orientata, in matematica e fisica, \u00e8 l'integrale di superficie del prodotto scalare del campo vettoriale con il versore normale della superficie, esteso su tutta la superficie stessa.\nUna qualsiasi superficie \"S\" nello spazio tridimensionale pu\u00f2 essere, almeno localmente, orientata attribuendo ad ogni elemento di superficie infinitesimo formula_1 un versore formula_2 ad esso perpendicolare, secondo la convenzione della mano destra; si pu\u00f2 pertanto definire la superficie infinitesima orientata:\nIl termine \"flusso\" deriva originariamente dall'idrodinamica, con riferimento alla portata volumetrica, tuttavia il flusso, in quanto concetto matematico, non rappresenta necessariamente il passaggio di energia o di materia.\nDefinizione.\nSia formula_4 un dominio connesso, formula_5, formula_6 una superficie regolare di classe formula_7 parametrizzata in formula_8, formula_9, formula_10 campo vettoriale continuo e limitato, formula_11 campo vettoriale di giacitura tale che formula_12, dove formula_13 \u00e8 la normale unitaria canonica della superficie. \u00c8 detto flusso di formula_14 attraverso formula_15 la funzione scalare data dall'integrale di superficie\nEsplicitando il prodotto scalare, appare chiaro che il flusso elementare formula_17 \u00e8 nullo se in quel punto il campo e la normale alla superficie elementare sono perpendicolari; \u00e8 massimo o minimo se sono rispettivamente paralleli o antiparalleli.\nGrandezze correlate.\nDensit\u00e0 di flusso.\nIn fisica, la densit\u00e0 di flusso, o densit\u00e0 di corrente, \u00e8 una grandezza vettoriale, o tensoriale, rappresentante la quantit\u00e0 di una certa grandezza che attraversa nell'unit\u00e0 di tempo una data superficie ed \u00e8 usata per descrivere i fenomeni di trasporto che coinvolgono la suddetta quantit\u00e0. Essa viene definita come la portata diviso l'area della superficie perpendicolare alla direzione in cui avviene il trasporto della suddetta quantit\u00e0.\nGli esempi di densit\u00e0 di flusso sono molteplici, di seguito ne vengono riportati alcuni con le rispettive unit\u00e0 di misura nel Sistema Internazionale:\nFluenza.\nSi definisce fluenza il campo vettoriale dato dall'integrale del campo su un intervallo di tempo:\nApplicazioni.\nSpesso gli integrali di flusso trovano impiego in molti importanti risultati matematici di analisi vettoriale, quali il teorema della divergenza e il teorema del rotore, che spesso ne permettono il calcolo senza doverlo svolgere esplicitamente.\nAlcune grandezze vettoriali delle quali si calcola spesso il flusso attraverso una superficie sono il campo gravitazionale ed il campo elettrico. Il calcolo del flusso di questi campi attraverso una superficie chiusa risulta spesso facilitato dal teorema di Gauss, per via della loro particolare struttura.\nTrasporto di quantit\u00e0 di moto.\nIl significato concreto del flusso diventa evidente quando si considerano fluidi continui. Prendiamo una superficie infinitesima formula_19 nello spazio: intendiamo calcolare il volume formula_20 di fluido che transita attraverso quella superficie nella direzione formula_2, nel tempo formula_22. Dato che in prossimit\u00e0 della superficie la sostanza si muove a velocit\u00e0 formula_23, formula_20 \u00e8 dato semplicemente dal volume del solido che ha formula_25 come base e formula_26 come altezza, cio\u00e8\nesso \u00e8 positivo se la sostanza fluisce lungo una direzione concorde con formula_2, negativo altrimenti. Il caso limite \u00e8 quello in cui il fluido scorre parallelamente alla superficie e il volume che transita attraverso formula_19 \u00e8 nullo, come \u00e8 logico aspettarsi.\nIn idrodinamica il flusso della velocit\u00e0 del fluido prende il nome di portata volumetrica, che rappresenta in pratica il volume del fluido che transita attraverso la sezione nell'unit\u00e0 di tempo, inoltre la corrispondente densit\u00e0 di flusso volumetrico coincide con la velocit\u00e0 stessa.\nIl volume di fluido che attraversa la sezione nel tempo formula_22, si ottiene sommando i singoli contributi, cio\u00e8 calcolando il flusso della velocit\u00e0 su quella superficie:\nElettrodinamica.\nAssimilando il moto di una densit\u00e0 di carica elettrica formula_32 a quello di un fluido, si avr\u00e0 che l'intensit\u00e0 della corrente elettrica sar\u00e0 esattamente pari al flusso della densit\u00e0 di corrente:\ndove formula_34 \u00e8 la densit\u00e0 di corrente elettrica e formula_35 velocit\u00e0 di deriva delle cariche.\nUn altro importante esempio nell'ambito dell'elettrodinamica \u00e8 quello del vettore di Poynting, il cui flusso \u00e8 la potenza elettromagnetica trasportata dall'onda:\nla cui trasformata di Fourier \u00e8 la potenza complessa.\nTermodinamica.\nUn altro importante esempio di flusso \u00e8 la corrente termica di conduzione, ricavata a partire dalla legge di Fourier:\ndove formula_39 rappresenta la densit\u00e0 di corrente termica, formula_40 il tensore conducibilit\u00e0 termica e formula_41 \u00e8 il gradiente della temperatura in funzione della posizione.\nAstronomia.\nIl concetto lega la luminosit\u00e0 assoluta formula_42 alla luminosit\u00e0 apparente formula_43. La luminosit\u00e0 apparente \u00e8 definita come la quantit\u00e0 di energia ricevuta da una stella, al di sopra dell'atmosfera terrestre, in un secondo ed entro un'area unitaria. Ne consegue che questa \u00e8 semplicemente il campo fluente rispetto alla luminosit\u00e0 assoluta della stella:\nla luminosit\u00e0 apparente misura quindi il tasso di scorrimento dell'energia attraverso la superficie di un oggetto. La luminosit\u00e0 assoluta in quanto potenza non dipende dalla distanza della sorgente che irradia l'energia, mentre la luminosit\u00e0 apparente in quanto irradianza s\u00ec ed in modo inverso al quadrato, in quanto l'energia per raggiungerci si distribuisce entro una superficie sferica il cui raggio \u00e8 la nostra distanza formula_45, come illustrato in figura 1: se la distanza raddoppia noi riceviamo formula_46 del flusso originario.\nPer esempio recenti misure compiute in orbita (il Total Irradiance Monitor (TIM) montato a bordo di NASA Solar Radiation and Climate Experiment (SORCE)) hanno determinato la luminosit\u00e0 apparente del Sole circa alla nostra distanza (detta anche Costante di Radiazione Solare) come: \nquindi calcoleremmo la luminosit\u00e0 solare circa in YottaWatt:\nIn questo calcolo indiretto tutto sommato abbastanza preciso sarebbe per\u00f2 stato pi\u00f9 significativo riferirsi alla distanza reale al momento della misurazione, con la relativa incertezza. L'eccentricit\u00e0 dell'orbita terrestre infatti rende l'unit\u00e0 astronomica solo una distanza media con una variazione massima di circa formula_49. Quindi mentre la luminosit\u00e0 assoluta del Sole dipende soltanto dall'attivit\u00e0 solare, quella apparente varia anche con la sua distanza dalla Terra."}
{"id": "41816", "revid": "1318658", "url": "https://it.wikipedia.org/wiki?curid=41816", "title": "Medea (film 1988)", "text": "Medea \u00e8 un film per la televisione danese del 1988 diretto da Lars von Trier, basato su una sceneggiatura che Carl Theodor Dreyer, maestro spirituale del regista, aveva preparato ma mai girato, ispirato dall'omonima tragedia di Euripide.\nTrama.\nMedea, il marito Giasone ed i loro due figli vivono felicemente la propria vita a Corinto, finch\u00e9 Creonte, re della citt\u00e0, non decide di dare sua figlia Glauce in sposa a Giasone. Avendo cos\u00ec la possibilit\u00e0 di successione al trono, quest'ultimo accetta ed abbandona sua moglie Medea.\nVista l'indifferenza di Giasone verso la propria disperazione, Medea medita una tremenda vendetta. Fingendosi rassegnata, manda in dono una corona alla giovane Glauce, la quale, non sapendo che le punte della corona sono ricoperte di veleno, l'afferra e si punge, morendo cos\u00ec fra dolori strazianti. Il padre Creonte, corso in aiuto, si punge anch'egli, morendone.\nMa la vendetta di Medea non finisce qui. Per assicurarsi che Giasone non abbia discendenza, uccide i figli avuti con lui, impiccandoli ad un albero.\nIl film.\nBrigitte Price, direttrice del dipartimento teatrale di Danmarks Radio, dopo aver riscosso un discreto successo con la sua rappresentazione della \"Medea\" di Euripide, interpretata da Kirsten Olesen, commissiona a von Trier una versione cinematografica, usando un vecchio lavoro di Carl Dreyer.\nIl regista, grande estimatore di Dreyer, usa molto del materiale lasciato dal regista, togliendo per\u00f2 la parte dedicata al coro. Dreyer infatti voleva compiere un'opera filologica sul testo di Euripide, usare il coro e girare il film in Grecia, mentre von Trier lo ambienta nello Jutland, nel Nord Europa.\nLo scritto originale di Dreyer, poi, prevedeva che Medea uccidesse i propri figli con il veleno, reputando l'uccisione col pugnale di Euripide troppo violenta da mostrare. Invece von Trier cambia ancora, facendo impiccare i bambini, dando quindi una visione cruda e dura dell'infanticidio, com'era in Euripide, e dando cos\u00ec al personaggio di Medea un carattere forte, suo malgrado.\nInizialmente nel ruolo di Jason (versione danese del nome Giasone) era previsto l'attore francese Niels Arestrup, che per\u00f2 rifiut\u00f2 il ruolo 10 giorni prima delle riprese. Cos\u00ec von Trier chiam\u00f2 il suo vecchio amico Udo Kier per il ruolo da co-protagonista.\nIl film \u00e8 girato completamente in video, poi trasportato in pellicola, e poi riportato in video, per dare alla pellicola quell'aspetto particolare.\nIl film ha vinto il Premio Jean D'Arcy per il miglior film per la televisione.\nIn Italia il film ha trovato una distribuzione in VHS (e successivamente in DVD) solo nei primi anni del 2000 per la Raro Video, ma sempre in versione originale sottotitolata in italiano. In televisione \u00e8 stato trasmesso sui canali a pagamento, nell'ambito di vari cicli dedicati al regista danese, e su Raitre (a \"Fuori orario. Cose (mai) viste\") nel 2010."}
{"id": "41818", "revid": "767487", "url": "https://it.wikipedia.org/wiki?curid=41818", "title": "Polo celeste", "text": "I poli celesti sono due punti diametralmente opposti individuati dall'intersezione dell'asse di rotazione terrestre con la sfera celeste. Possono anche pensarsi come la proiezione dei poli geografici sulla sfera celeste e assumono quindi i nomi di polo celeste Nord e polo celeste Sud, o pi\u00f9 raramente anche polo celeste boreale e polo celeste australe. Quello contenuto nell'emisfero celeste visibile si chiama polo celeste elevato, l'altro si chiama polo celeste depresso.\nL'altezza del polo celeste elevato \u00e8 uguale al valore assoluto della latitudine dell'osservatore. Ne discende che per un osservatore posto nell'emisfero boreale il polo celeste elevato \u00e8 quello Nord, nell'emisfero australe quello Sud; all'equatore ambo i poli celesti giacciono sull'orizzonte e coincidono con i punti cardinali Nord e Sud; ai poli geografici il polo celeste omonimo \u00e8 elevato e coincide con lo Zenit, l'altro \u00e8 depresso e coincide con il Nadir. \nI poli celesti sono anche poli dell'equatore celeste, hanno quindi declinazione di +90\u00b0 e -90\u00b0, rispettivamente per il polo celeste Nord e per il Sud. La retta passante per i poli celesti \u00e8 detta asse celeste.\nAstri circumpolari e anticircumpolari.\nOsservato da un punto della superficie terrestre il cielo sembra ruotare da Est verso Ovest, compiendo un giro completo in 23 ore 56 minuti e 4 secondi (giorno siderale). Questo fenomeno \u00e8 dovuto alla rotazione della Terra attorno al proprio asse. I poli celesti rimangono per conseguenza della definizione fissi nel cielo e tutti gli altri punti sembrano ruotare loro attorno.\nGli astri compresi all'interno del cerchio che ha per centro il polo celeste elevato e raggio pari all'altezza del polo sull'orizzonte si chiamano circumpolari e non tramontano mai: sono visibili a ogni ora del giorno e della notte, in ogni periodo dell'anno. Simmetricamente, quelli compresi in analogo cerchio con centro nel polo celeste depresso sono anticircumpolari e non sorgono mai.\nTrovare i poli celesti nel cielo.\nPolaris (\u03b1 UMi) \u00e8 attualmente molto prossima al polo celeste Nord. Questa vicinanza \u00e8 tuttavia momentanea: a causa della precessione degli equinozi, Polaris rester\u00e0 prossima al polo solo per qualche secolo, cio\u00e8 per una piccola frazione del periodo complessivo di precessione, chiamato \"grande anno\", che vale poco meno di 25.800 anni. La vicinanza di Polaris al Polo Nord celeste \u00e8 assai utile per orientarsi, soprattutto nella navigazione: giace quasi sulla verticale del punto cardinale Nord e la sua altezza \u00e8 quasi uguale alla latitudine geografica dell'osservatore. Polaris \u00e8 tuttavia visibile soltanto dall'emisfero boreale.\nLe due immagini mostrano il percorso dei poli celesti sulla sfera celeste a causa della precessione. Le date sono espresse in anni. Attualmente nell'emisfero celeste boreale Polaris \u00e8 molto vicina al polo vero, mentre nell'emisfero celeste australe nessuna stella brillante \u00e8 abbastanza prossima al polo e il ruolo polare appartiene a \u03c3 Octantis.\nPolo celeste Nord.\n\u00c8 assai facile individuare la posizione del polo celeste Nord sulla volta celeste poich\u00e9 nelle sue immediate vicinanze si trova Polaris, abbastanza brillante. Rivolti verso Nord conviene individuare la grande costellazione dell'Orsa Maggiore e prolungare la congiungente delle sue due stelle che si trovano da banda opposta rispetto alla coda, Dubhe (\u03b1 UMa) e Merak (\u03b2 UMa), per un tratto pari a circa 3,5 volte la distanza che le separa. La stella indicata \u00e8 Polaris.\nPolo celeste Sud.\nNessuna stella brillante gli \u00e8 vicina. Rivolti verso Sud conviene cercare la costellazione della Croce del Sud e prolungarne il braccio maggiore per un tratto pari a circa 4,5 volte la sua lunghezza. La debole stella indicata \u00e8 \u03c3 Octantis, vicinissima al polo.\nUn altro metodo pu\u00f2 essere costruire il grande triangolo equilatero i cui vertici siano Canopo (\u03b1 Car), Achernar (\u03b1 Eri) e un terzo punto in direzione Sud. Quest'ultimo \u00e8 approssimativamente il polo. In alternativa, e pi\u00f9 malamente, un triangolo analogo pu\u00f2 costruirsi impiegando quali due vertici di base le Nubi di Magellano."}
{"id": "41820", "revid": "466539", "url": "https://it.wikipedia.org/wiki?curid=41820", "title": "Citt\u00e0 Libera di Danzica", "text": "La Citt\u00e0 Libera di Danzica (in tedesco: \"Freie Stadt Danzig\"; in polacco: \"Wolne Miasto Gda\u0144sk\") \u00e8 stata una citt\u00e0-Stato che comprendeva, oltre a Danzica ed al suo porto sul Mar Baltico, pi\u00f9 di duecento cittadine, villaggi ed insediamenti.\nStoria.\nFu istituita il 10 gennaio 1920, come stabilito dal Trattato di Versailles del 1919 (parte III, sezione XI), che, insieme ad altri territori dell'Impero tedesco, la sottrasse alla Repubblica di Weimar, nata dalle ceneri del decaduto Impero tedesco dopo la Rivoluzione di novembre. Fu posta sotto la \"protezione\" della Societ\u00e0 delle Nazioni, con speciali diritti economici riservati alla Polonia. Alla citt\u00e0 fu negata l'autodeterminazione, nonostante la stragrande maggioranza dei cittadini di lingua tedesca chiedesse la riunificazione con la Germania.\nLo statuto di Citt\u00e0 Libera cess\u00f2 all'inizio della seconda guerra mondiale (1\u00ba settembre 1939), quando le truppe tedesche invasero la Polonia, occupando anche Danzica. La Citt\u00e0 Libera, violando la propria costituzione garantita dalla Societ\u00e0 delle Nazioni, si dichiar\u00f2 parte del Terzo Reich. Incorporata nella neonata Reichsgau di Danzig-Prussia Occidentale, Danzica divent\u00f2 teatro di discriminazioni, persecuzioni, uccisioni e deportazioni che colpirono unicamente ebrei e polacchi. Il Senato della Citt\u00e0 Libera di Danzica aveva gi\u00e0 da prima iniziato una politica antisemita e anti-polacca, ma con la costituzione ancora in vigore, ebrei e polacchi avevano potuto almeno contare su alcune protezioni.\nA partire dalla conquista da parte dell'esercito sovietico nei primi mesi del 1945, furono i cittadini tedeschi dell'ex Citt\u00e0 Libera di Danzica a essere discriminati, uccisi o espulsi; la citt\u00e0 fu posta sotto amministrazione polacca e il suo nome tedesco (Danzig) trasformato nell'equivalente in lingua polacca ovvero Gda\u0144sk. Per sostituire la popolazione tedesca espulsa (pi\u00f9 di 120.000 nel solo 1947 per un totale di circa 280.000), il governo polacco favor\u00ec i trasferimenti di popolazioni polacche dalla Polonia centrale e dai territori della Polonia orientale annessa all'URSS.\nIstituzione.\nLa tradizione di indipendenza e autonomia.\nAlla citt\u00e0-stato fu negato il diritto a fregiarsi del titolo di \"Citt\u00e0 Anseatica\" all'interno del nome ufficiale, che faceva riferimento alla lunga partecipazione di Danzica alla Lega Anseatica. Ciononostante, anche se fosse stato parte del nome ufficiale, sarebbe stata una novit\u00e0 per Danzica, e avrebbe portato a non conformarsi ai nomi delle tradizionali citt\u00e0 stato della Germania, cio\u00e8 Libera Citt\u00e0 Anseatica di Brema, Citt\u00e0 Libera \"e\" Anseatica di Amburgo e Citt\u00e0 Libera \"e\" Anseatica di Lubecca. In effetti, per riferirsi alla partecipazione della citt\u00e0 alla Lega Anseatica, era comprensibile che la maggior parte degli abitanti tedeschi di Danzica volesse restare con la Germania.\nDanzica aveva una lunga tradizione di indipendenza come citt\u00e0-stato. Fu una protagonista nella Confederazione Prussiana, colloquialmente \"Preu\u00dfischer Bund\", diretta contro lo Stato Monastico dei Cavalieri Teutonici. La Confederazione decise insieme al re polacco Casimiro IV Jagellone che la Corona polacca sarebbe stata investita, in unione personale, del ruolo di Capo di Stato delle parti occidentali della Prussia teutonica, che sarebbero divenute indipendenti e che divennero conosciute come Prussia Reale (in tedesco \"Preu\u00dfen k\u00f6niglichen Anteils\" o \"K\u00f6nigliches Preu\u00dfen\" e in polacco \"Prusy Kr\u00f3lewskie\"), in contrasto con la Prussia Ducale. In cambio, Casimiro IV avrebbe fornito il sostegno militare. Danzica, insieme ad altre citt\u00e0 come Elbing (polacco: \"Elbl\u0105g\") e Thorn (polacco: \"Toru\u0144\"), finanziarono gran parte degli armamenti e riuscirono a stipulare con Casimiro IV un alto livello di autonomia cittadina. Pertanto, Danzica ebbe l'onore di fregiarsi del titolo di \"Citt\u00e0 Reale Polacca di Danzica\" (\"Kr\u00f3lewskie Polskie Miasto Gda\u0144sk\").\nQuando nel 1569 il Parlamento della Prussia Reale (in tedesco: \"Landtag\", in polacco \"Sejmik\") acconsent\u00ec ad unirsi alla Confederazione polacco-lituana nella forma di un'unione reale, fu ancora Danzica, insieme a Thorn ed Elbing, che insistette a preservare il proprio status. Danzica dovette passare attraverso l'assedio di Danzica del 1577, ma resistette e vide i propri privilegi e la propria autonomia confermati. Per rendere chiara la propria posizione sullo status speciale, Danzica non utilizz\u00f2 mai l'opportunit\u00e0 di inviare i propri rappresentanti alla Camera dei deputati della Polonia (parlamento) polacco, ma insistette sempre nel negoziare direttamente tramite emissari, avendo come interlocutore solo il sovrano.\nTerritorio.\nLa Citt\u00e0 Libera di Danzica comprendeva la citt\u00e0 di Danzica e anche Zoppot (Sopot), Tiegenhof (Nowy Dw\u00f3r Gda\u0144ski), Neuteich (Nowy Staw) e altri 252 villaggi e 63 insediamenti. Copriva un'area totale di 1.966 km\u00b2, e il territorio era circa il doppio della Repubblica di Danzica dell'epoca napoleonica.\nDiritti polacchi sanciti dal Trattato di Versailles.\nLa Libera Citt\u00e0 doveva essere rappresentata all'estero dalla Polonia, e doveva essere in unione doganale con la stessa. La linea ferroviaria tedesca che collegava la Libera Citt\u00e0 con la neo-creata Polonia doveva essere amministrata dalla Polonia, come anche tutte le linee ferroviarie del territorio della Citt\u00e0 Libera. In modo simile, la penisola Westerplatte (fino ad allora una spiaggia cittadina) fu data alla Polonia, che cre\u00f2 un presidio militare all'interno del porto. Fu creato anche un ufficio postale polacco separato, oltre quello municipale gi\u00e0 esistente.\nAlti Commissari della Societ\u00e0 delle Nazioni.\nDiversamente dai territori mandatari, che erano affidati alle nazioni membro, Danzica (come il Territorio del bacino della Saar) rimase sotto l'autorit\u00e0 della Societ\u00e0 delle Nazioni, con rappresentanti di varie nazioni che ebbero il ruolo di Alto Commissario:\nPopolazione.\nLa Citt\u00e0 Libera aveva una popolazione di 357.000 persone nel 1919, il 95% delle quali era di lingua tedesca, mentre il resto parlava principalmente la lingua casciuba o il polacco.\nIl Trattato di Versailles, che aveva separato Danzica e i villaggi circostanti dalla Germania, imponeva ora che il neo-stato avesse una propria cittadinanza, basata sulla residenza. Gli abitanti tedeschi persero la propria cittadinanza con la creazione della Citt\u00e0 Libera, ma fu dato loro il diritto, entro i primi due anni di esistenza dello stato, di riottenerla. Tuttavia, se avessero scelto tale opzione, avrebbero dovuto lasciare le loro propriet\u00e0 e scegliere una residenza al di fuori dell'area della citt\u00e0-stato nel resto della Germania.\nPolitica.\nFu quasi subito chiaro che la stragrande maggioranza tedesca della popolazione dello Stato Libero risentiva delle concessioni che erano state fatte alla Polonia, e dello smembramento dalla Germania. Il Professor Burckhardt, Alto Commissario della Societ\u00e0 delle Nazioni a Danzica, scopr\u00ec nel 1939 di essere arbitro assoluto nelle dispute infinite all'interno della Citt\u00e0.\nNel maggio 1933, il Partito Nazionalsocialista (NSDAP) vinse le elezioni amministrative in citt\u00e0; tuttavia, ricevette il 57% dei voti, meno dei due terzi richiesti dalla Societ\u00e0 delle Nazioni per mutare la Costituzione della Citt\u00e0 Libera di Danzica. Il governo introdusse leggi anti-cattoliche e antisemite, le prime dirette principalmente contro i nuovi abitanti polacchi e casciubi. La citt\u00e0 serv\u00ec anche come punto di raccolta per i membri della minoranza tedesca in Polonia che, raggruppati da organizzazioni come il \"Jungdeutsche Partei\" (\"Partito del Giovane Tedesco\") e la \"Deutsche Vereinigung\" (\"Unione Tedesca\"), avrebbero costituito i quadri dirigenti della \"Selbstschutz\", un'organizzazione che aveva a che fare con gli omicidi e le atrocit\u00e0 commesse durante l'invasione tedesca della Polonia del 1939. Come in Germania, gli ebrei furono sempre pi\u00f9 perseguitati; la Grande Sinagoga di Danzica fu demolita dalle autorit\u00e0 locali nel 1939.\nNonostante diversi anni di proposte da parte del governo tedesco, sia prima che dopo il 1933, di rinegoziare la posizione anomala di Danzica, la Polonia rifiut\u00f2, e verso la fine di aprile 1939 al Professor Burckhardt fu comunicato da parte del Commissario Generale polacco che ogni tentativo di modificare lo status avrebbe ricevuto come risposta la resistenza armata da parte della Polonia.\nLa seconda guerra mondiale e le conseguenze.\nIl governo vot\u00f2 per la riunificazione con la Germania il 2 settembre 1939, il giorno dopo l'inizio della Campagna di Polonia. Anche se illegale, secondo i termini della costituzione della Citt\u00e0, lo stato fu comunque incorporato all'interno della Germania nel neo-creato Reichsgau di Danzig-Prussia Occidentale. Gli impiegati civili dell'ufficio postale polacco erano stati addestrati, ed erano state fornite loro delle armi, con cui difesero l'ufficio per 15 ore. Essi furono poi giustiziati dopo che si arresero, contro ci\u00f2 che era stabilito dalla legge internazionale. Le forze militari polacche in citt\u00e0 resistettero fino al 7 settembre; circa 10.000 membri dell'intelligentsia polacca furono giustiziati entro le prime settimane dell'invasione tedesca.\n Il 30 marzo 1945 la citt\u00e0 fu conquistata dall'Armata Rossa; Un gran numero di abitanti della citt\u00e0 mor\u00ec durante l'affondamento di una nave, il \"Wilhelm Gustloff\". Aveva circa 10.000 rifugiati, inclusi circa i 1.000 soldati e marinai feriti.\nAlla Conferenza di Potsdam l'Unione Sovietica mise il Regno Unito e gli Stati Uniti d'America di fronte al fatto compiuto secondo il quale l'ex Stato Libero faceva ora parte della Polonia (la Conferenza di Jalta non era stata a suo tempo chiara riguardo al destino di Danzica).\nNel 1950, circa 285.000 cittadini dell'ex Citt\u00e0 Libera vivevano in Germania e 13.424 cittadini erano stati \"verificati\" ed era stata assegnata loro la cittadinanza polacca. Nel 1947 126.472 abitanti di Danzica di lingua tedesca furono espulsi da Danzica alla Germania, e 101.873 polacchi della Polonia centrale e 26.629 polacchi della Polonia orientale annessa all'URSS, presero il loro posto. Come conseguenza di questo drastico scambio di popolazioni, fu data poca considerazione all'idea di ricostituire la Citt\u00e0 Libera dopo il calo della cortina di ferro."}
{"id": "41821", "revid": "123067986", "url": "https://it.wikipedia.org/wiki?curid=41821", "title": "Associazione Calcistica Aglianese", "text": "L'Aglianese Calcio 1923 SSDARL, meglio nota come Aglianese, \u00e8 una societ\u00e0 calcistica italiana con sede nella citt\u00e0 di Agliana, in provincia di Pistoia. I suoi colori sociali sono il nero e il verde. Nella stagione 2020-2021 si \u00e8 classificata seconda nel Girone E di Serie D, vincendo poi la fase playoff.\nStoria.\nVenne fondata nel 1923 ed \u00e8 una delle societ\u00e0 pi\u00f9 antiche di tutta la Toscana, collocandosi storicamente come seconda squadra della provincia dietro alla . \nFra i suoi successi pi\u00f9 importanti ci sono il Campionato Toscano del 1931 e il Campionato Tosco-Umbro-Sardo del 1932.\nNel dopoguerra gioca numerosissimi campionati fra la Serie D e la Serie C. Risale alla stagione 2001-2002 la sua ultima promozione in Serie C2 vincendo per un punto davanti al Castel San Pietro.\nNel campionato 2004-2005 si \u00e8 classificata al 20\u00ba e ultimo posto del girone B della Serie C2, retrocedendo cos\u00ec in Serie D.\nDopo il fallimento \u00e8 ripartita nella stagione 2007-2008 dalla terza categoria di Pistoia con il nome di Junior Aglianese, e ha vinto il campionato con quattro turni di anticipo. Per la stagione 2008-2009 milita nel campionato di Prima Categoria girone B della Toscana. Nella stagione 2011-2012 milita nel campionato di Seconda Categoria. Arriver\u00e0 terza alla fine del campionato, affrontando cos\u00ec i playoff. Vince in semifinale nel derby di Agliana contro gli Amici miei . Affronta in finale la Polisportiva 90 Montale, battendola 2-1 e aggiudicandosi cos\u00ec la promozione in Prima Categoria.\nDopo un paio di stagioni altalenanti i neroverdi centrano tre promozioni consecutive che portano il club dalla Prima Categoria alla Serie D, categoria interregionale che viene ritrovata dopo dodici stagioni di purgatorio.\nNella stagione 2020-2021 si candida con forza al ritorno in Serie C, issandosi al primo posto del Girone E di Serie D per larghi tratti del campionato, ma venendo poi sorpassata alla penultima giornata dal Fiorenzuola, dato il passo falso compiuto nel derby casalingo contro il Prato. Classificatasi seconda al termine della regular season, vince i Playoff del Girone E sconfiggendo Rimini e Lentigione, posizionandosi cos\u00ec come prima nella graduatoria per i ripescaggi per la Serie C, come miglior seconda di Serie D.\nAllenatori e presidenti.\nL'ex calciatore Max Allegri ha militato nell'Aglianese dal 2001 al 2003. Subito dopo il suo ritiro dalla carriera calcistica, Allegri ha poi allenato la societ\u00e0 dal 2003 al 2004."}
{"id": "41822", "revid": "125722032", "url": "https://it.wikipedia.org/wiki?curid=41822", "title": "Societ\u00e0 Sportiva Arezzo", "text": "La Societ\u00e0 Sportiva Arezzo, meglio nota come Arezzo, \u00e8 una societ\u00e0 calcistica italiana con sede nella citt\u00e0 di Arezzo. \nMilita in Serie D.\nCostituita nel 2018, \u00e8 l'erede della tradizione sportiva iniziata il 10 settembre 1923 con la fondazione dello \"Juventus Foot Ball Club\" e poi transitata attraverso vari soggetti societari, ultimo dei quali l\"Unione Sportiva Arezzo\", fallito nel corso della stagione 2017-2018.\nA livello storico, esso vanta quale maggior successo sedici partecipazioni al campionato di Serie B, senza per\u00f2 aver mai raggiunto la massima divisione a girone unico; ha inoltre vinto per tre volte il campionato di terza serie (nelle sue varie denominazioni), un'edizione della Coppa Italia Semiprofessionisti e una della Supercoppa di Lega di Serie C.\nL'Arezzo \u00e8 stata la prima societ\u00e0 calcistica italiana con una quota azionaria intestata a un comitato creato dai propri tifosi, \"Orgoglio Amaranto\", che dal 2010 ne possiede una partecipazione pari all'1%.\nStoria.\nLa data di fondazione della societ\u00e0 calcistica aretina \u00e8 il 10 settembre 1923. Il nome originario \u00e8 \"Juventus Foot Ball Club\", la prima divisa \u00e8 arancione con calzoncini neri.\nIl 9 settembre 1930 la societ\u00e0 cambia nome in \"Unione Sportiva Arezzo\", dopo l'aggregazione della squadra originaria con altre realt\u00e0 cittadine. Gi\u00e0 nel 1933-1934 la squadra viene sciolta, e ricostituita nel 1936 in Seconda Divisione col nuovo nome di \"Societ\u00e0 Sportiva Juventus Arezzo\" con il giallo e il nero come colori sociali. Al tradizionale nome di U.S. Arezzo si torna subito a partire dall'anno successivo riutilizzando l'amaranto come colore sociale.\nNel campionato di Serie C 1947-1948 gli amaranto, allenati dall'ungherese \u00c1rp\u00e1d Haj\u00f3s, vincono il girone N, qualificandosi alla nuova Serie C riorganizzata su 4 gironi nazionali.\nNel 1953 l'Arezzo retrocede in Promozione Regionale, per poi riguadagnare la serie C nel 1958.\nNel 1961 l'Arezzo si dota del nuovo Stadio \"Comunale\": si tratta dello stesso stadio dove oggi gioca l'Arezzo, impianto sportivo che il 18 novembre 2006 \u00e8 stato ribattezzato \"Citt\u00e0 di Arezzo\".\nNella stagione 1965-1966 si ottiene la prima promozione in Serie B. La permanenza tra i cadetti dura per\u00f2 una sola stagione. Gi\u00e0 nel 1968-1969 giunge comunque la seconda promozione, con l'allenatore Omero Tognon, per poi retrocedere nuovamente nel 1974-1975.\nIl ritorno tra i cadetti arriva solo sette anni dopo, al termine della stagione 1981-1982, con la squadra allenata dall'ex-goleador interista Antonio Valent\u00edn Angelillo e trascinata dal bomber Tullio Gritti. La stagione \u00e8 preceduta dalla conquista della Coppa Italia di Serie C, nel giugno 1981.\nL'anno dopo gli amaranto guadagnano la salvezza, ma la stagione d'oro \u00e8 il 1983-1984, che vede l'Arezzo giungere quinto, a soli 5 punti dalla zona promozione. Nel 1987-88 l'Arezzo retrocede in Serie C1.\nL'U.S. Arezzo disputa la sua ultima stagione sportiva nel 1992-1993, che culmina con il fallimento, l'esclusione alla 27\u00aa giornata di campionato e la cancellazione della societ\u00e0 dai ruoli federali FIGC. La notizia del fallimento trova risalto, sia pur per breve tempo, su tutti i supporti mediatici dell'epoca.\nLa storia dell'Arezzo riprende con \"Ciccio\" Graziani, che con altri soci fonda l\"Associazione Calcio Arezzo\" e riesce ad iscriverla al Campionato Nazionale Dilettanti. Nel 1995-1996 arriva sulla panchina amaranto il pressoch\u00e9 sconosciuto Serse Cosmi. L'Arezzo vince il proprio girone volando in C2, mentre nel 1997-1998 si aggiudica i play-off del girone B e torna in C1.\nNel 2002-2003 l'Arezzo retrocede in C2 dopo essersi piazzato ultimo, ma l'anno successivo viene ripescato, e si appresta cos\u00ec a giocare nuovamente in terza serie. Fu chiamato in panchina Mario Somma, che si affid\u00f2 alle prestazioni dell'attaccante Elvis Abbruscato e dal capitano Matteo Serafini. L'Arezzo vinse il girone A della Serie C1 con tre giornate di anticipo e torn\u00f2 in Serie B. A fine stagione l'Arezzo conquista contro il , vincitore del girone B, la Supercoppa di Lega di Serie C.\nNella stagione 2005-2006 l'Arezzo, passato sotto la guida di Elio Gustinetti, guadagna rapidamente la matematica salvezza, e giunge settimo a fine campionato, ad un passo dall'accesso ai play-off per la Serie A.\nPrima dell'avvio della stagione 2006-2007 anche l'Arezzo viene travolto dallo scandalo di Calciopoli, che sconvolge il calcio italiano nell'estate 2006. Il 18 agosto 2006 la Commissione di Appello Federale penalizza l'Arezzo di 9 punti nella classifica del campionato cadetto 2006-2007. La societ\u00e0 amaranto ricorre a quel punto in appello, riuscendo per\u00f2 ad ottenere solo una diminuzione dei punti di penalizzazione da 9 a 6. Alla guida di Antonio Conte, per un periodo sostituito da Maurizio Sarri, l'Arezzo si gioca l'accesso ai play out all'ultima giornata. Gli amaranto vincono 3-1 in casa di un Treviso gi\u00e0 salvo. Intanto lo Spezia strappa la vittoria alla Juventus, che essendo ormai promossa in serie A fece giocare per lo pi\u00f9 giovani della primavera, costringendo l'Arezzo ad una ormai inevitabile retrocessione. La partita avr\u00e0 anche una coda polemica, quando il mister Antonio Conte criticher\u00e0 la sua ex-squadra, la Juventus, per la clamorosa sconfitta in casa contro lo Spezia. Tuttavia quell'anno l'Arezzo ottiene il suo risultato pi\u00f9 prestigioso in Coppa Italia, arrivando a giocare i quarti di finale contro il . Sconfitta per 2-0 al \"Meazza\" e vittoria per 1-0 al \"Citt\u00e0 di Arezzo\".\nDopo alcune stagioni in Serie C, il 16 giugno 2010 la societ\u00e0 comunica sul suo sito di non essere in grado di adempiere agli impegni previsti per il 25 giugno 2010 che consentirebbero il regolare proseguimento della gestione.\nA seguito della mancata iscrizione, la squadra viene rifondata con il nome temporaneo di \"Associazione Sportiva Dilettantistica Atletico Arezzo\": Marco Massetti ricopre il ruolo di presidente. Nel corso della stessa stagione la propriet\u00e0 passa di mano ad una cordata di cui fa parte l'attore Luca Zingaretti, assistita dal commercialista romano Genesio Severini. I ruoli della squadra vengono riformulati con Walter Martucci direttore generale, Abel Balbo consulente tecnico e Maurizio Coppola allenatore. Gli amaranto arrivano al nono posto, rimontando sul finire di campionato dopo un inizio molto difficile. Nel frattempo la societ\u00e0 cambia denominazione in \"Unione Sportiva Dilettantistica Arezzo\".\nAd inizio 2013 la propriet\u00e0 della squadra cambia ancora, nuovo presidente \u00e8 Mauro Ferretti.\nLa stagione 2013-2014 inizia con una nuova ristrutturazione societaria. Il ruolo di direttore generale \u00e8 affidato a Daniele Diomede, mentre la panchina va a Davide Mezzanotti che nel corso della stagione \u00e8 stato esonerato e sostituito da Andrea Chiappini. Ad aprile, viene affidato il ruolo di direttore generale a Danilo Pagni con il conseguentemente allontanamento di Daniele Diomede dalla societ\u00e0. Il 4 maggio, a seguito delle dimissioni annunciate da Chiappini, la squadra viene affidata al vice allenatore Stefano Cardinali. La squadra chiude il torneo con 64 punti, al terzo posto alle spalle di Pistoiese e Foligno.\nAlla vigilia della stagione 2014-2015, la societ\u00e0 viene ripescata nel girone A della Lega Pro, per sostituire il , a sua volta ripescato in Serie B in sostituzione del Siena, estromesso a seguito del dissesto finanziario.\nDopo un'annata esaltante, nel 2015-2016 la squadra di mister Capuano termina la stagione al nono posto, riuscendo ad ottenere un'insperata qualificazione alla Coppa Italia 2015-2016. Nella stagione 2016-2017, sotto la guida di Stefano Sottili, l'Arezzo si piazza quarto nel girone A di Lega Pro e si qualifica per i play-off, dove \u00e8 sconfitto in casa ed eliminato dalla (1-2) al primo turno. Dichiarata fallita il 15 marzo 2018, a causa di debiti pregressi non saldati per circa due milioni di euro, in seguito alla concessione dell'esercizio provvisorio la squadra, guidata da Massimo Pavanel, conquista la salvezza diretta, nonostante i 15 punti di penalizzazione accumulati per varie inadempienze. Il 6 maggio i curatori fallimentari annunciano il passaggio dell'azienda sportiva alla neonata \"Societ\u00e0 Sportiva Arezzo\", facente capo agli imprenditori Giorgio La Cava e Massimo Anselmi ed al comitato dei tifosi \"Orgoglio Amaranto\".\nNell'agosto del 2020, Giorgio La Cava cede le sue quote alla Mag Servizi, societ\u00e0 che gestisce diverse realt\u00e0 tra cui la New Energy che diventer\u00e0 lo sponsor principale del Club. Inizialmente affida la societ\u00e0 al Dott. Fabbro Riccardo nella qualifica di Direttore Generale e a Roberto Muzzi per la parte sportiva (che appare come Resp del Settore Giovanile essendo privo di altre qualifiche dirigenziali) il quale nomina prima Giuseppe di Bari nel ruolo di Direttore Sportivo e poi il Mister Alessandro Potenza. Solo dopo 5 giornate verranno tutti esonerati ma non Roberto Muzzi, il quale sceglie ancora De Vito e Camplone come nuova accoppiata.\nNella stagione sportiva 2021-22 la presidenza del club passa all'imprenditore Guglielmo Manzo.\nStrutture.\nCentro di allenamento.\nAttualmente L'S.S. Arezzo tiene i suoi allenamenti nel anti-stadio, formato da due campi in erba naturale.\nInoltre l'Arezzo possiede il Centro Sportivo Le Caselle dove si trovano un campo a undici in erba naturale e uno in erba sintetica.\nCi sono anche due campi da calciotto e uno da calcetto. \nQuesto tuttavia attualmente \u00e8 utilizzato dal settore giovanile.\nSociet\u00e0.\nOrganigramma societario.\nDal sito internet ufficiale della societ\u00e0.\nSponsor.\nDi seguito i fornitori tecnici e gli sponsor ufficiali.\nTifoseria.\nStoria.\nAd Arezzo il tifo organizzato nasce nel 1977, con il \"Commando ultr\u00e0 Arezzo\" (CUA), poi affiancato in un primo tempo dagli \"Eagles\" poi dalla \"Giovent\u00f9 Amaranto\" (GA) e dai \"Fedayn\". Questa bipartizione del tifo amaranto, frutto anche di diversi orientamenti ideologici (il CUA e i \"Fedayn\" erano di sinistra, mentre gli \"Eagles\" e la GA di destra), all'interno della curva aretina si ripeter\u00e0 anche successivamente. Il 17 dicembre 1995 nascono dalle ceneri del CUA gli \"Ultras Arezzo\", che \u00e8 alla \"guida\" della tifoseria aretina coordinando cori e coreografie (apolitico). La \"Fossa Arezzo\", trae invece origine dalla fusione di alcuni gruppi storici come i \"Fedayn\", il \"Gruppo Autonomo\" e la \"Fossa Etrusca\": \u00e8 attualmente il gruppo pi\u00f9 numeroso della curva amaranto insieme agli \"Ultras\", si dichiara apolitica sebbene continui una solida e radicata tradizione di estrema sinistra. Dalla stagione 2008 il gruppo si \u00e8 spostato nel centrosinistra della curva, e dirige insieme agli \"Ultras\" il tifo amaranto. Il gruppo \"Arezzo Ovunque\", nato il 18 dicembre 1994, \u00e8 tornato in Curva Sud dopo una breve parentesi in Maratona.\nUna caratteristica peculiare della curva aretina \u00e8 la fusione fra stile italiano e inglese. La presenza di tifosi allo stadio oscilla fra i 2.000 e i 3.500 spettatori, con punte anche di 5.000 presenze nei derby o nelle partite importanti. Il record di presenze \u00e8 stato di 17.000 spettatori nella gara interna contro il Perugia (9 maggio 1971) del campionato 1970-71, nonostante all'epoca lo Stadio aretino potesse contenerne circa 15.000. Il risultato finale di quella partita fu 2-1 per l'Arezzo.\nGemellaggi e rivalit\u00e0.\nLe rivalit\u00e0 pi\u00f9 sentite dai tifosi aretini sono quelle con il Siena e con le due squadre umbre. In particolar modo il derby con il , che va avanti ormai da diversi decenni, e, in misura minore, con la . Anche in Toscana esistono altre ostilit\u00e0, specialmente con il Livorno, con il quale l'Arezzo condivide il colore amaranto. Altre rivalit\u00e0 minori, ma sempre sentite, sono quelle con i tifosi di , , e Spezia.\nUn'altra amicizia esistente \u00e8 quella fra gli \"Ultras Arezzo\" con gli ex-\"Friulani al seguito\" e con gli \"Ultras\" dell'. La \"Fossa\" negli anni ha consolidato una grande amicizia con i sostenitori del (ex-GATE 22). Anche con la tifoseria della Salernitana si \u00e8 venuto a creare un rapporto di reciproca stima ed amicizia culminato domenica 13 gennaio 2008 in occasione della partita tra amaranto e granata giocata ad Arezzo. In questa occasione gli Ultr\u00e0 di casa hanno ospitato quelli campani prima dell'incontro.\nOrganico.\nRosa 2021-2022.\n\"La rosa tratta dal sito ufficiale \u00e8 aggiornata al 7 febbraio 2022\"."}
{"id": "41823", "revid": "125659714", "url": "https://it.wikipedia.org/wiki?curid=41823", "title": "Carrarese Calcio 1908", "text": "La Carrarese Calcio 1908, semplicemente nota come Carrarese, \u00e8 una societ\u00e0 calcistica italiana con sede nella citt\u00e0 di Carrara. Fondata nel 1908 come \"Societ\u00e0 Polisportiva Carrarese\", milita nel campionato di Serie C.\nHa partecipato per due volte alla Serie B, nel 1946-1947 e nel 1947-1948. Ha vinto una Coppa Italia Serie C nella stagione 1982-1983.\nStoria.\nDalle origini al primo dopoguerra.\nLa \"Societ\u00e0 Polisportiva Carrarese\" nacque nel 1908 per iniziativa di un gruppo di appassionati di calcio che riun\u00ec intorno a s\u00e9 una selezione di giovani, da tempo praticanti quello sport per puro divertimento; i colori sociali erano il grigio e il verde.\nLa squadra disputa alcune partite amichevoli con compagini locali, ma solo nel 1919 partecipa al suo primo campionato ufficiale. Il 10 ottobre 1920 \u00e8 una data storica. L'U.S. Carrarese veste per la prima volta la maglia azzurra, inaugurandola in un'amichevole contro lo Sport Club Spezia, vinta per 6 a 3. La squadra giocava nel campo \"Augusto Mungai\" in seguito chiamato \"Campo Viale XX Settembre\". Il campo fu soprannominato da Bruno Roghi, inviato de La Gazzetta dello Sport, \"Fossa dei Leoni\" dopo che rimase impressionato dal \"ruggito\" dei tifosi.\nIl periodo ungherese e gli anni trenta.\nIn quegli anni in tutta Europa dominava la scuola calcistica ungherese e anche sotto le Apuane questo periodo fu segnato dalla presenza di importanti giocatori magiari come Ernest Gusich, Lajos Konyor (che segner\u00e0 ben 30 reti in 3 stagioni) e Ferry Lenghyel. Anche in panchina la Carrarese fu guidata allenatori carismatici come G\u00e9za Kertesz e soprattutto Imre Payer che allen\u00f2 la squadra per sei stagioni.\nDurante tutti gli anni '30 gli azzurri si mantennero in Prima Divisione (il terzo livello calcistico dell'epoca) sfiorando pi\u00f9 volte la promozione.\nIl 21 dicembre 1930 \u00e8 una data drammatica per la Carrarese: durante l'ultima gara del girone di andata del campionato di Prima Divisione girone B in casa del a seguito di uno scontro di gioco il giovane e promettente mediano Pietrino Binelli (nato a Carrara il 9 febbraio 1913) \u00e8 portato in gravi condizioni all'Ospedale di Pisa dove muore la sera stessa. In deroga alle norme federali alla \"U.S.F. Carrarese\" con comunicato ufficiale del Direttorio Divisioni Superiori del 3 febbraio \u00e8 concesso durante la stagione di cambiare la propria denominazione in \"Unione Sportiva Fascista Carrarese \"Pietrino Binelli\"\" e tale denominazione rimarr\u00e0 fino al dopoguerra.\nNel 1936 avvenne un fatto eccezionale per la citt\u00e0 e la societ\u00e0: quattro atleti carraresi che erano cresciuti nel vivaio azzurro, Libero Marchini, Achille Piccini, Paolo Vannucci e Bruno Venturini, vennero convocati dal CT della Nazionale Vittorio Pozzo per le olimpiadi di Berlino dove vinceranno la medaglia d'oro. A loro quattro nel 2005 verr\u00e0 intitolato lo Stadio dei Marmi.\nNel 1944 in piena guerra la Carrarese partecipa al Campionato Alta Italia, con una squadra falcidiata da numerose assenze nell'organico a causa della partecipazione alla guerra partigiana, agli sfollamenti e alle deportazioni. Nonostante ci\u00f2 gli azzurri onorano il torneo classificandosi quarti nel loro girone.\nIl secondo dopoguerra: gli anni in Serie B.\nNel 1946 venne ammessa provvisoriamente nel girone A della Serie B per aver sfiorato la promozione nel 1943, anno dell'interruzione dei tornei per la seconda guerra mondiale. L'esperienza in serie cadetta durer\u00e0 soltanto due stagioni, ma sar\u00e0 ricordata con orgoglio per molti anni a seguire.\nNel 1955 la Carrarese si trasfer\u00ec all'attuale stadio comunale \"dei Marmi\", impianto che venne inaugurato con la partita contro il Piombino. Tra gli anni '50 e '60 la squadra disputa con alterne fortune i campionati di IV Serie (che dal 1959 assumer\u00e0 il nome di Serie D) sfiorando pi\u00f9 volte la promozione tra i professionisti. Questa arriver\u00e0 nella stagione '62-'63.\nMeno fortunati saranno gli anni '70 che vedono la squadra scendere nuovamente tra i dilettanti per ben dieci stagioni dal 1968 al 1978.\nGli anni ottanta e novanta.\nAlla fine degli anni '70 avviene la svolta: il nuovo presidente Gianfranco Cecchinelli ingaggia Corrado Orrico, un giovane allenatore allora ancora poco conosciuto, ma con gi\u00e0 una precedente esperienza per una stagione sulla panchina della Carrarese. Orrico rivoluziona il gioco gialloazzurro riuscendo a plasmare una squadra vincente che riesce a vincere il campionato di Serie D del 1978 e a tornare tra i professionisti nella neonata Serie C2. Sempre Orrico, dopo una parentesi di un anno all'Udinese in serie A, porter\u00e0 nel 1982 gli apuani alla promozione in C1.\nNella stagione 1982-83 la Carrarese di Orrico \u00e8 una delle protagoniste del campionato: si piazza al terzo posto nel girone A e vince la sua prima Coppa Italia Serie C.\nPer tutti gli anni '80 e '90 la Carrarese rimane stabilmente in C1 (fatta eccezione solo per la retrocessione della stagione '87-'88), cambia la societ\u00e0 con l'arrivo degli imprenditori del settore lapideo Luciano Grassi e Gaspare Menotti; in panchina siedono allenatori che in seguito diventeranno famosi in blasonate squadre di serie A come Marcello Lippi, Luigi Simoni e Silvio Baldini.\nGli anni duemila.\nIl nuovo millennio vede la Carrarese lottare per la salvezza in Serie C1. Al terzo playout consecutivo, dopo averne prima vinto uno ed essere ripescata dopo la sconfitta in quello successivo, la squadra nella stagione 2002-03 retrocede in Serie C2. In questa categoria, nel campionato 2005-06, si salva dalla retrocessione in Serie D ai play-out pareggiando nella finale di ritorno contro il Castel San Pietro per 1-1 in casa, dopo che l'andata in trasferta si era conclusa con il medesimo punteggio.\nAll'inizio della stagione successiva, 2006-07, la squadra \u00e8 affidata nuovamente a Corrado Orrico, tuttavia dopo un girone d'andata sotto le attese, Orrico decide di rassegnare le dimissioni. Al suo posto viene chiamato Ferruccio Mariani, ex-giocatore azzurro. La Carrarese ottiene la salvezza ai play-out.\nNella stagione 2007-08 \u00e8 guidata da Lorentino Beoni. Dopo la gara di ritorno contro il Poggibonsi la societ\u00e0 solleva dall'incarico il tecnico chiamando al suo posto Luciano Zecchini che conduce la squadra alla salvezza, giunta all'ultima giornata della stagione regolare con un 2-0 sul campo del Rovigo.\nNell'estate del 2008, anno del centenario, inizia una nuova era societaria: dopo cinque anni Maurizio Fontanili lascia la presidenza, al suo posto una cordata composta da Fabio Oppicelli (presidente), Giuseppe Giarnera e Luigi Morra (vice-presidenti), Andrea Borghini (amministratore delegato). A Rino Lavezzini \u00e8 affidato il ruolo di direttore sportivo, l'ex difensore di Fiorentina e Cagliari Aldo Firicano \u00e8 il nuovo allenatore. L'aspetto societario pi\u00f9 innovativo \u00e8 l'istituzione di un direttore della comunicazione, ruolo inedito nel calcio, affidato all'ex arbitro internazionale Graziano Cesari.\nDopo una salvezza ottenuta con due giornate di anticipo, nonostante diverse difficolt\u00e0 incontrate dalla squadra durante la stagione (nove partite consecutive senza vittorie tra ottobre e dicembre e l'esonero di Aldo Firicano, sostituito alla fine di gennaio dal responsabile dell'area tecnica, Rino Lavezzini), il 23 maggio 2009 la Carrarese presenta il nuovo allenatore per la stagione 2009-2010, Salvatore Mango, reduce dalla vittoria del girone B di Serie D alla guida della Pro Belvedere Vercelli. Salvatore Mango \u00e8 costretto a dimettersi il 2 novembre per motivi familiari e viene sostituito il giorno successivo nuovamente da Rino Lavezzini che torna cos\u00ec per la terza volta sulla panchina della Carrarese. Lavezzini viene esonerato e la dirigenza affida l'8 marzo la panchina a Fabrizio Tazzioli, che torna dopo l'esperienza del 1998-1999. La sua \u00e8 per\u00f2 solo una breve apparizione, infatti per la terza volta Opicelli e soci cacciano l'allenatore per affidarsi al tecnico delle giovanili Ferruccio Bonvini nel disperato tentativo di salvarsi dalla retrocessione nei dilettanti.\nNonostante la vittoria sul Bassano all'ultima giornata la Carrarese retrocede nei dilettanti dopo 32 anni consecutivi di professionismo.\nGli anni duemiladieci.\nGli anni della cordata Buffon-Lucarelli-Mian.\nA ridare speranza ai tifosi azzurri ci pensa l'ingresso in societ\u00e0 della \"cordata VIP\", costituita dall'ex proprietario del Pisa Maurizio Mian, il calciatore livornese Cristiano Lucarelli e il portiere carrarese e grande tifoso Gianluigi Buffon, estremo difensore della Juventus e della nazionale italiana, che, il 16 luglio 2010, acquisiscono il 50% delle quote societarie. Grazie alla non ammissione di molte societ\u00e0 in Lega Pro, la nuova societ\u00e0 avvia le pratiche per il ripescaggio nelle categorie professionistiche.\nIl 4 agosto 2010 \u00e8 data la conferma ufficiale del ripescaggio del club toscano in Lega Pro Seconda Divisione. Da allora i nuovi proprietari iniziano una campagna acquisti ambiziosa, con gli arrivi di Riccardo Zampagna, Nicola Corrent e Luca Vigiani. Pur battuta dal per la promozione diretta, la Carrarese batte ai play-off il San Marino e il Prato, guadagnando cos\u00ec la promozione in Lega Pro Prima Divisione appena un anno dopo avere sfiorato la retrocessione in Serie D.\nIl 31 luglio 2011, prima dell'inaugurazione della nuova stagione, la societ\u00e0 organizza un'asta di blocchi di marmo per raccogliere fondi per il campionato. La squadra ottiene un ottimo nono posto nel girone B, dove aver lottato a lungo per i play-off.\nIl 6 luglio 2012 Buffon diventa azionista unico della societ\u00e0 attraverso la societ\u00e0 Buffon &amp; co. Il 2 ottobre, dopo 5 sconfitte consecutive, la societ\u00e0 accetta le dimissioni del tecnico Carlo Sabatini ed affida la guida tecnica a Nello Di Costanzo.\nIl 6 novembre dello stesso anno, su iniziativa di Buffon, la societ\u00e0 annuncia di aver adottato come \"sponsor\" per le maglie l'Arsenale della Pace di Torino.\nLa Carrarese conclude il campionato 2012-13 al 16\u00ba ed ultimo posto, ma scampa alla retrocessione grazie ad un ripescaggio decretato il 5 agosto essendo la societ\u00e0 toscana l'unica ad aver fatto domanda in merito.\nNell'estate 2013 la societ\u00e0 decide di gestire direttamente la scuola calcio, in precedenza affidata a squadre di Carrara partecipanti ai campionati dilettantistici.\nIl 5 giugno 2013 la squadra \u00e8 affidata a Maurizio Braghin che dopo uno sfortunato inizio di campionato viene sostituito il 6 novembre da Gian Marco Remondina, che da giocatore aveva fatto parte della squadra vincitrice della Coppa Italia nel 1983, terminando la stagione al 12\u00ba posto. Sul piano societario nel frattempo Buffon acquisisce il 100% delle quote societarie, divenendo cos\u00ec socio unico della Carrarese Calcio 1908 s.r.l.\nLa stagione 2014-2015 vede la conferma di Remondina alla guida tecnica e il mantenimento del blocco dei giocatori della passata stagione. Con la nuova Lega Pro unica la Carrarese viene inserita nel girone dell'Italia centrale con ben sette derby toscani da disputare con Lucchese, Pisa, Pontedera, Tuttocuoio, Pistoiese, Prato e Grosseto. L'andamento della squadra risulta altalenante, con ben 17 pareggi complessivi, alternando prestazioni convincenti ad altre sottotono: riesce comunque a raggiungere la salvezza matematica alla penultima giornata.\nLa crisi societaria, il fallimento e la rifondazione.\nSul fronte societario, al termine del campionato, Buffon dichiara di non essere pi\u00f9 disponibile a proseguire da solo nella gestione economica della squadra. \nLa squadra viene comunque iscritta al successivo campionato e contestualmente iniziano quindi i contatti con l'imprenditoria locale del marmo e con investitori esterni al territorio.\nDopo una prima trattativa con una cordata rappresentata da Fabrizio Lucchesi (ex direttore sportivo di Roma e Fiorentina), non andata poi in porto, si perviene all'accordo per la cessione del 70% delle quote societarie all'imprenditore edile romano Raffaele Tartaglia, che diventa cos\u00ec il nuovo presidente della Carrarese. Viene confermata, per la terza stagione consecutiva, la guida tecnica di Gianmarco Remondina.\nDopo solo pochi mesi dall'impostazione del nuovo assetto societario, nel mese di novembre del 2015, Tartaglia dichiara alla stampa locale che \u00e8 deciso a rassegnare le dimissioni nel caso in cui non siano rispettati gli accordi presi con la precedente propriet\u00e0. \nNe consegue una lunga trattativa, non priva di duri scambi d'accuse tra i due soci, che per\u00f2 non si conclude in alcun accordo e la societ\u00e0 viene di conseguenza messa in stato di liquidazione.\nAlla positiva stagione sul piano sportivo (terminata con un lusinghiero quinto posto in classifica), non corrisponde uno schiarimento sul fronte della crisi societaria, che non trova sbocchi: Tartaglia e Buffon non addivengono ad un accordo per la ripartizione delle quote e l'interessamento di altre cordate di imprenditori interessati non si concretizza in un'offerta di rilevamento delle quote.\nL'11 marzo 2016, il tribunale di Massa dichiara il fallimento della Carrarese Calcio 1908, nominando un curatore fallimentare ed autorizzando l'esercizio provvisorio fino al termine della stagione.\nDurante le susseguenti aste fallimentari non si addiviene a nessuna offerta per l'acquisto del titolo sportivo, e la societ\u00e0 sembra destinata a lasciare il calcio professionistico dopo quasi quarant'anni ininterrotti di permanenza; \"in extremis\" viene fondata una nuova societ\u00e0 su iniziativa del sindaco di Carrara Angelo Zubbani, cui fanno parte l'imprenditore Salvo Zangari, gi\u00e0 patron della Pro Sesto e alcuni esponenti della locale imprenditoria del marmo che acquisiscono il titolo sportivo, consentendo l'iscrizione della societ\u00e0 al campionato di Lega Pro 2016-2017. Nel dicembre 2016 Zangari si dimette dalla presidenza e lascia la societ\u00e0 nelle mani dei soci locali: la squadra ottiene la salvezza in terza serie.\nNell'estate del 2017 la societ\u00e0 chiama in panchina il tecnico Silvio Baldini, sotto la guida del quale la squadra (rafforzata con un mix di calciatori giovani e d'esperienza) ottiene nel 2017-2018 il settimo posto e l'accesso ai play-off per la promozione in Serie B, da cui esce per\u00f2 gi\u00e0 al secondo turno. Il settimo posto viene confermato l'anno dopo, con eliminazione ai quarti di finale dei play-off, mentre nel 2019-2020 la squadra ottiene il secondo posto nel proprio girone e si spinge fino alle semifinali dei play-off per l'approdo in serie cadetta. Nella semifinale play off affronta il Bari e viene battuta per 2-1 ai tempi supplementari in terra di Puglia.\nMentre nel 2021 la squadra ingaggia come allenatore la bandiera del calcio italiano Antonio Di Natale \"Tot\u00f2\" e dagli svincolati la bandiera del Livorno Andrea Luci per provare l'approdo nella divisione calcistica superiore\nColori e simboli.\nColori.\nI colori sociali della Carrarese Calcio sono l'azzurro e il giallo. La divisa classica interamente azzurra, talvolta con alcuni inserti gialli a completare il richiamo allo stemma cittadino, \u00e8 stata inaugurata nel 1920. Nel 1908, data della fondazione, la maglia era di colore verde e grigio.\nSimboli ufficiali.\nStemma.\nL'emblema sociale (mutuato dallo stemma comunale di Carrara) \u00e8 uno scudo francese antico azzurro bordato di giallo, con una ruota gialla recante inscritto il motto latino \"Fortitudo mea in rota\" (it. \"La mia forza nella ruota\").\nInno.\nL'inno ufficiale, \"Carrarese!\", \u00e8 stato scritto da Alberto Lagomarsini e fu presentato durante il Gal\u00e0 del Centenario del dicembre 2007. L'ex portiere Giampaolo Pinna ha avuto il ruolo di solista in una parte della canzone.\nStrutture.\nStadio.\nLa Carrarese disputa dal 1955 le sue partite interne presso lo Stadio dei Marmi, dal 2006 intitolato ai quattro giocatori carraresi che facevano parte della Nazionale olimpica di calcio medaglia d'oro alle Olimpiadi di Berlino del 1936. L'impianto assume quindi la denominazione ufficiale di \"Stadio Comunale dei Marmi L. Marchini, A. Piccini, P. Vannucci, B. Venturini\", mantenendo comunque ancora quella classica.\nCentro di allenamento.\nDal 2013, con l'inaugurazione del nuovo terreno di gioco sintetico, la prima squadra svolge le sessioni di allenamento all'interno dello Stadio dei Marmi, mentre le giovanili si servono del centro sportivo \"Duilio Boni\", nella frazione di Fossone a Carrara. Precedentemente la societ\u00e0 si serviva del \"Centro sportivo di Luni\", situato nella frazione omonima del comune di Luni (SP).\nSociet\u00e0.\nDal 16 luglio 2010 l'ex proprietario del Pisa Maurizio Mian, il calciatore livornese Cristiano Lucarelli ed il portiere Gianluigi Buffon hanno acquisito il 50% delle quote societarie. L'altro 50% resta nelle mani di Fabio Oppicelli, Giuseppe Giarnera, Andrea Borghini e Luigi Morra (12,5% ciascuno).\nIl 9 giugno 2011 Gianluigi Buffon, Maurizio Lucarelli e Alexis Tomasos acquistano ciascuno il 20% delle quote societarie. Escono invece Luigi Morra e Giuseppe Giarnera.\nIl 6 luglio 2012 Gianluigi Buffon acquisisce il resto delle quote diventando cos\u00ec azionista unico della societ\u00e0, e affida la carica di presidente onorario alla moglie Alena \u0160eredov\u00e1. Una volta finito il matrimonio con Buffon anche il ruolo della \u0160eredov\u00e1 viene meno.\nAllenatori e presidenti.\nFonte:\nCalciatori.\nHall of Fame.\nIl seguente \u00e8 l'elenco dei giocatori facenti parte della Hall of Fame presente sul sito ufficiale del club.\nStatistiche e record.\nStatistiche individuali.\nDi seguito i primatisti di presenze e reti.\nTifoseria.\nStoria.\nLa storia degli ultras a Carrara ha un glorioso passato. A met\u00e0 anni settanta comparve in curva sud lo striscione FOSSA DELLA MORTE, primo virgulto Ultras nella citt\u00e0 marmifera. Nel 1977 il tifo si spost\u00f2 in gradinata, dietro lo striscione FALCHI DELLE APUANE. A fine 1978 la scissione nella tifoseria;\nin gradinata resta un gruppo che prender\u00e0 il nome di DIRE WRESTLERS, mentre i pi\u00f9 giovani, intransigenti e ribelli si spostano in Curva Nord dando vita al COMMANDO ULTRA' INDIAN TRIPS. La Curva Nord oggi \u00e8 intitolata a Lauro Perini, capo storico della tifoseria azzurra, fondatore nel 1979 del gruppo \"Commando Ultr\u00e0 Indian Trips (C.U.I.T. '79)\". Ogni estate, per commemorare la sua scomparsa, avvenuta nel 2001, i tifosi carraresi organizzano il \"Memorial Lauro Perini\", a cui vi partecipano anche le tifoserie gemellate (Pisa, Reggiana e SPAL).\nI gruppi presenti nella \"Curva Nord Lauro Perini\" erano il \"C.U.I.T '79\", i \"Barbudos '96\", il \"Centro Storico '94\", \"Fiumaretta Clan 1990\", le \"Teste di Marmo '00\". Ad oggi i gruppi storici sono stati sciolti (C.U.I.T.'79 non ufficialmente) e in Curva Nord \u00e8 un nato nuovo gruppo i \"Cani Sciolti\"; nell'ottobre 2011 in gradinata lato sud nascono i \"1312\" e \"Ostinata presenza\", confluiti in curva nord poi dall'estate del 2012 con la sigla di \"Anonimi Carrara Ultras\". A partire dalla stagione 2018\\19 i gruppi della curva si sono riuniti in un unico grande gruppo \"Curva Nord Lauro Perini\". Da ricordare sono anche altri tifosi della gradinata che nel maggio 2011 prima dei play off, hanno dato origine al gruppo \"Gradinata Baffo\", in ricordo di un grande tifoso azzurro, Franco \"Baffo\" Arata, scomparso nel 2009. Nel febbraio del 2014 viene costituita un'associazione di tifosi denominata \"Carrarese Fan Club\" con l'intento di coinvolgere anche gli altri settori dello Stadio dei Marmi. \nIl tifo a Carrara storicamente \u00e8 sempre stato schierato politicamente su posizioni di sinistra e continua ad esserlo ancora oggi. Gli ultras di Carrara sono contro la tessera del tifoso.\nGemellaggi e rivalit\u00e0.\nLa curva nord \"Lauro Perini\" ha avuto gemellaggi con gli ultras della , del Pisa e della SPAL. Tutti gli storici gemellaggi risultano attualmente interrotti, i rapporti tra le tifoserie restano comunque all'insegna dell'amicizia e del rispetto. Inoltre mantiene amicizie con gli ultras del Genoa e con gli austriaci dello Sturm Graz.\nLa rivalit\u00e0 pi\u00f9 forte e sentita dalla tifoseria azzurra \u00e8 quella contro lo Spezia; per i carrarini quello con i confinanti spezzini \u00e8 il derby per eccellenza, l'appuntamento pi\u00f9 atteso di tutta la stagione, perlomeno quando militavano nella stessa serie, tanti anni fa; tanto da creare in ogni incontro problemi di ordine pubblico. Altra accesissima rivalit\u00e0 \u00e8 quella contro la Massese; con i cugini d'oltre foce, con i quali condividono la provincia, gli Azzurri giocano il derby delle Apuane, che dal 2010 viene disputato in una partita amichevole di precampionato, partecipando le squadre in categorie diverse.\nVi sono inoltre attriti con le tifoserie di Lucchese, Prato, , Padova, , Cesena, Monza, , Livorno, Empoli, , Bologna, Triestina, , Brescia, Viareggio, e .\nNel 2014 si \u00e8 interrotto lo storico gemellaggio con gli Ultras della Spal per decisione della Curva di Carrara in quanto la curva Ovest ha deciso di aderire alla Tessera del Tifoso. \nNell'estate del 2015 si \u00e8 interrotto lo storico gemellaggio con gli Ultras della Reggiana per decisione della Curva di Carrara in quanto la curva granata ha deciso di sottoscrivere la Tessera del Tifoso."}
{"id": "41824", "revid": "125732623", "url": "https://it.wikipedia.org/wiki?curid=41824", "title": "Unione Sportiva Dilettantistica Castelnuovo", "text": "L'Unione Sportiva Castelnuovo S.C.S.D. \u00e8 la societ\u00e0 calcistica italiana con sede nella citt\u00e0 di Castelnuovo di Garfagnana in provincia di Lucca. Fondata nel 1922, vanta la partecipazione a nove campionati professionistici di C2 e a quattro campionati di Serie D. Milita in Eccellenza.\nStoria.\nVenne fondata nel 1922. Ha toccato i suoi massimi livelli negli anni novanta e duemila quando ha disputato per diverse stagioni il campionato nazionale di Serie C2, dimostrandosi spesso formazione di buona caratura e sfiorando la promozione in C1 al termine del campionato 1999-2000 quando perse la semifinale play-off contro il Prato e del campionato 2002-2003 quando perse la semifinale dei play-off contro il Gubbio.\nNon si iscrive alla Serie C2 Seconda Divisione Pro il 30 giugno 2008 dopo una lenta agonia, tra l'incredulit\u00e0 dei propri tifosi. Il presidente Roberto Girotti, rilevata la societ\u00e0 nel novembre del 2007 dallo storico presidente Mauro Marchini, decide di non iscrivere la squadra a causa di problemi economici.\nUltimo campionato, disputato tra i professionisti, in Serie C2 2007-2008 Girone B, conclusosi con una eroica e inutile salvezza sul campo a spese del Rovigo.\nLa formazione giallobl\u00f9 \u00e8 ripartita, nell'estate 2008, dalla categoria Eccellenza Toscana con il nome di Real Castelnuovo con l'obiettivo di conquistare la salvezza. Al termine della fase regolamentare del campionato la squadra si \u00e8 classificata al sedicesimo posto e ha poi perso il doppio scontro play-out contro la Fortis Lucchese, retrocedendo nel campionato di Promozione.\nNella stagione 2009-2010 la squadra giallobl\u00f9, guidata dall'allenatore Pacifico Fanani e dal direttore sportivo Franco Pedreschi, sotto la presidenza di Pier Giorgio Magnani e Guido Guidi, vince nettamente il girone A della Promozione Toscana, per un rapido ritorno in Eccellenza.\nLa squadra, sempre alla guida di mister Fanani, parte discretamente ma poi, causa molteplici infortuni, perde posizioni fino alla decisione della societ\u00e0 di cambiare la guida tecnica, chiamando Oliviero Di Stefano. I risultati non gli danno ragione e il Real finisce, dopo la sconfitta subita nell'ultima giornata a Pescia, ai play-out. Contro il Santa Maria a Monte arrivano due sconfitte e il Real (che dopo la gara di andata aveva richiamato mister Roberto Fanani) retrocede in Promozione.\nAl termine della stagione 2011-2012, terminata ai play-off sotto la guida tecnica di Pacifico Fanani, \nNella Promozione Toscana 2012-2013 arriva prima nel girone A e conquista la promozione nel campionato di Eccellenza Toscana. Al ritorno del Castelnuovo in Eccellenza il nuovo mister \u00e8 Walter Vangioni. La squadra conclude il campionato al terzo posto, che vale l'ammissione ai play-off per la promozione in Serie D. In semifinale batte la Larcianese per 2-1, ma perde la finale con il Pietrasanta Marina per 5-1. Nella stagione 2014-2015 la squadra si piazza al 14\u00ba posto trovandosi a dover disputare i play-out per non retrocedere in Promozione. Il 3 maggio incontra il Castelfiorentino con cui perde 3-1.\nDopo una stagione anonima in Promozione (che ha visto l'alternarsi nelle vesti di allenatore di Walter Vangioni e Alberto Francesconi), al termine della stagione 2016-2017 (con in panchina la bandiera giallobl\u00f9 Edoardo Micchi) ottiene il ripescaggio in Eccellenza, facendo ritorno nel massimo torneo regionale dopo due anni. Nella stagione 2017-2018 incomincia con sempre in panchina Edoardo Micchi ma a met\u00e0 stagione lascia la squadra e al suo posto va per qualche partita Daniele Compagnone (allenatore della juniores regionale) prima dell\u2019arrivo di Fabrizio Tazzioli. La squadra centra la salvezza. La stagione 2018-2019 Tazzioli non sar\u00e0 l\u2019allenatore del Castelnuovo, al suo posto va Riccardo Contadini. La stagione sotto la guida di Contadini si rivela molto positiva concludendo al 7\u00ba posto, raggiungendo con largo anticipo la salvezza e sfiorando di un soffio i playoff. Per la stagione seguente il nuovo allenatore \u00e8 Alfredo Cardella che aveva appena concluso all\u2019annata con la salvezza nel Vorno. La squadra viene rivoluzionata e soprattutto ringiovanita. La stagione 2019-2020 inizia molto male per il Castelnuovo che si ritrova al penultimo posto della classifica, questo costringe a un cambiamento della guida tecnica. Il 1\u00ba gennaio 2020 Alfredo Cardella viene esonerato e la panchina viene affidata a Michele Biggeri.\nColori e simboli.\nI colori sociali sono giallo e blu e il simbolo \u00e8 il leone.\nStrutture.\nStadio Alessio Nardini.\nLo stadio in cui il Castelnuovo gioca le sue partite casalinghe \u00e8 lo stadio Alessio Nardini. Inaugurato nel 1999, lo stadio ha una capienza di 1.850 posti. \u00c8 composto da una tribuna centrale e una tribuna ospiti. Il suo manto \u00e8 di erba. Le lunghezze sono 105 per 65 metri. L\u2019altro stadio \u00e8 il vecchio comunale. Il Castelnuovo vi disputava le sue partite casalinghe prima della costruzione del nuovo stadio, oggi \u00e8 usato dalle squadre giovanili. A maggio 2019 sono partiti i lavori di ristrutturazione del campo. \nTifoseria.\nA Castelnuovo durante gli anni della C2 esistevano alcuni gruppi ultras. Il pi\u00f9 importante di chiamava \u201cFedelissimi K2\u201d. Tra le tifoserie incontrate nel corso di quegli anni sono molte degne di rispetto: primi tra tutte quella del Latina, la Massese dove si ricordano soprattutto gli scontri avvenuti al comunale; il Grosseto, roba da categorie superiori; l'Imperia ai play-off con i suoi spettacolari Samurai. Le rivalit\u00e0 principali sono quelle con la Massese e il Viareggio anche se ora sono quasi inesistenti. Un'altra rivalit\u00e0 che si \u00e8 creata in questi anni \u00e8 quella con il Ghiviborgo. Tuttora a Castelnuovo non esiste un tifo organizzato."}
{"id": "41825", "revid": "228587", "url": "https://it.wikipedia.org/wiki?curid=41825", "title": "Ang\u00e9lique Kidjo", "text": "Biografia.\nNata a Ouidah, una cittadina sulle coste del Benin, il 14 giugno 1960, Ang\u00e9lique Kidjo \u00e8 figlia di una coreografa e direttrice di una compagnia di teatro; i suoi fratelli sono musicisti. Si dedica prestissimo alla danza e alla musica cantando nella sua lingua madre, il fon, poi in yoruba, ma anche in francese e in inglese.\nNel 1979, dopo aver inciso i suoi primi successi personali, inizia una tourn\u00e9e in Costa d\u2019Avorio, Togo, Burkina Faso e Camerun, dove incontra il musicista e produttore Ekambi Brillant, che le consiglia di trasferirsi a Parigi, capitale della world music.\nAng\u00e9lique giunge a Parigi nel 1983 ed entra presto in contatto con musicisti famosi, come Manu Dibango, Francis Bebey, Salif Ke\u00efta, Mory Kant\u00e9, Wally Badarou. Con il suo primo gruppo parigino, i Pili Pili, incide due album jazz e partecipa al Festival jazz di Montreux, in Svizzera. Il suo album da solista, \"Paraku\", registrato a Parigi e uscito nel 1990, viene ben accolto sia dalla critica che dal pubblico e la lancia come promessa tra le nuove proposte del panorama musicale francoafricano. Nel successivo album \u2013 \"Logozo\" del 1991 - prodotto dall\u2019etichetta Istand/Mango, ospita numerosi prestigiosi artisti, tra i quali Manu Dibango e Branford Marsalis. Nel 1996 esce \"Fifa\", seguito l\u2019anno dopo da \"Oremi\".\nNel febbraio 2003 si esibisce assieme a Buddy Guy in \"Voodoo Child (Slight Return)\" - cover di Jimi Hendrix \u2013 presso la Radio City Music Hall a New York: la performance entra a far parte del documentario firmato da Martin Scorsese, dal titolo \"Lightning in a bottle: one night in the history of the blues\". Nel maggio 2007 viene pubblicato \"Djin Djin\", album che vede la collaborazione di nomi come Carlos Santana, Alicia Keys, Joss Stone, Peter Gabriel e Ziggy Marley; per la versione per l'Europa e l'Australia, Joy Denalane e Carmen Consoli e per quella per il Regno Unito e il Giappone Youssou N'Dour. Ha avuto il riconoscimento del Best Contemporary World Music Album nell'edizione 2008 dei Grammy Award. Collabora nella canzone \"Madre Terra\" di Carmen Consoli, nell'album \"Eva contro Eva\". Una sua trilogia \u00e8 dedicata a blues, musica brasiliana e musiche caraibiche.\nAlcune sue canzoni sono state incluse nelle colonne sonore di film, tra cui \"Ace Ventura - Missione Africa\" (il brano \"Ife\"), \"Street Fighter - Sfida finale\" (\"Worth Fighting For\") e \"Caro diario\" (\"Batonga\").\nNel 2018 esce il disco dell\u2019artista beninese, \"Remain in Light by Talking Heads\" per la Kravenworks Records, prodotto da Jeff Bhasker, con la collaborazione di Ezra Koenig dei Vampire Weekend, Tony Allen, Blood Orange e molti altri. \u00c8 una reinterpretazione del quarto album dei Talking Heads registrato dal gruppo insieme a Brian Eno nel 1980 e contaminato dall\u2019influenza del musicista nigeriano Fela Kuti, dal funk, dalla poliritmia africana e dall\u2019elettronica."}
{"id": "41826", "revid": "287204", "url": "https://it.wikipedia.org/wiki?curid=41826", "title": "Cuoiopelli Cappiano Romaiano", "text": "Il Cuoiopelli Cappiano Romaiano S.r.l., meglio nota come CuoioCappiano, \u00e8 stata una societ\u00e0 calcistica italiana con sede a Ponte a Cappiano, frazione di Fucecchio, in provincia di Firenze.\nNata nel 2003 a seguito della fusione tra l\"Associazione Sportiva Cuoiopelli\" e la \"Polisportiva Cappiano Romaiano 1945\", si \u00e8 sciolta nel 2009.\nNella sua breve a storia ha disputato sei campionato professionistici di Serie C2/Lega Pro Seconda Divisione, ottenendo come miglior risultato un sesto posto.\nI colori sociali erano il bianco, il rosso e l'azzurro. Disputava le partite di casa allo stadio Libero Masini.\nStoria.\nInizialmente la squadra venne fondata col nome di \"Polisportiva Cappiano Romaiano 1945\". Questa nella stagione calcistica 2002-03 raggiunse la promozione in Serie C2, riuscendo a vincere il proprio girone di Serie D.\nNel giugno 2003 il neopromosso Cappiano Romaiano, alla ricerca di un campo di gioco omologato per tale serie, dopo aver giocato i campionati dilettantistici allo stadio \"Filippo Corsini\" di Fucecchio, e nonch\u00e9 di maggior introiti finanziari, si fuse con l\"Associazione Sportiva Cuoiopelli\", con sede a Santa Croce sull'Arno, quest'ultima decaduta da anni nel campionato toscano di Eccellenza. Il nuovo sodalizio assunse la denominazione \"Cuoiopelli Cappiano Romaiano\".\nLa neonata CuoioCappiano giocher\u00e0 in Serie C2 fino alla stagione 2008-09, anno della retrocessione in Serie D. In seguito, dopo aver effettuato l'iscrizione con la nuova denominazione \"CuoioValdarno Romaiano F.C.,\" si ritira dalla Serie D a causa di divergenze societarie.\nDalle ceneri della meteora CuoioValdarno nascono due societ\u00e0, l\"Associazione Sportiva Dilettantistica Ponte a Cappiano Football Club\" e l\"Unione Calcio Cuoiopelli\", ripristinando quindi la situazione precedente la fusione del 2003.\nColori e simboli.\nColori.\nI colori del Cuoiopelli Cappiano Romaiano risultavano essere la fusione di quelli dei due precedenti sodalizi, infatti al bianco e al rosso del Cuoioplelli vennero aggiunti il bianco e l'azzurro del Cappiano Romaiano.\nSimboli ufficiali.\nStemma.\nLo stemma della squadra raccoglieva in s\u00e9 gli stemmi di Santa Croce sull'Arno, ovvero il giglio e nell'altra met\u00e0 la croce, poi il leone presente nello stemma di Fucecchio e infine il Ponte Mediceo di Ponte a Cappiano.\nStrutture.\nStadio.\nIl Cuoicappiano ha disputato dal 2003 al 2009 le partite interne allo stadio Libero Masini di Santa Croce sull'Arno, gi\u00e0 utilizzato dal Cuoipelli.\nCentro di allenamento.\nLa squadra si allenava allo stadio Mediceo di Ponte a Cappiano."}
{"id": "41827", "revid": "1812835", "url": "https://it.wikipedia.org/wiki?curid=41827", "title": "Materia oscura", "text": "In cosmologia con materia oscura si definisce un'ipotetica componente di materia che, diversamente dalla materia conosciuta, non emetterebbe radiazione elettromagnetica e sarebbe attualmente rilevabile solo in modo indiretto attraverso i suoi effetti gravitazionali.\nL'ipotesi nasce per giustificare diverse osservazioni astrofisiche, in particolare delle stime della massa delle galassie o degli ammassi di galassie e delle propriet\u00e0 delle fluttuazioni nel fondo cosmologico, in base alle quali, secondo le leggi della gravitazione standard, la materia oscura dovrebbe costituire quasi il 90% della massa presente nell'universo. Inoltre la materia oscura costituirebbe, secondo i modelli di formazione ed evoluzione delle galassie, circa il 27% della densit\u00e0 energetica totale dell'universo osservabile e per questo avrebbe avuto una forte influenza sulla sua struttura ed evoluzione.\nSulla sua composizione sono state formulate diverse ipotesi, Tuttavia, le stime della densit\u00e0 dell'universo e del numero di atomi indicano con maggior probabilit\u00e0 una natura non barionica di questo tipo di materia. Gli astrofisici ipotizzano l'esistenza di nuove particelle, forse superpartner (come il neutralino), raggruppate sotto il nome generico di weakly interacting massive particles (\"particelle massicce ad interazione debole\" o WIMP). Molti esperimenti per rilevare e studiare direttamente le particelle di materia oscura sono in corso, ma nessuno ha ancora avuto successo. La materia oscura \u00e8 classificata come \"fredda\", \"calda\" o \"molto calda\" in base alla sua velocit\u00e0. I modelli attuali favoriscono uno scenario di materia oscura fredda.\nSebbene l'esistenza della materia oscura sia generalmente accettata dalla comunit\u00e0 scientifica, alcuni astrofisici, in base ad osservazioni che non sono ben spiegate neppure da tale ipotesi, propongono varie modifiche delle leggi della relativit\u00e0 generale, senza invocare materia supplementare non barionica.\nAspetti generali.\nNonostante dettagliate mappe che coprono lo spettro delle emissioni elettromagnetiche nell'Universo vicino, dalle onde radio ai raggi gamma, si \u00e8 riusciti a individuare solo circa il 10% della massa che risulterebbe dagli effetti gravitazionali osservabili. L'astronomo dell'Universit\u00e0 di Washington Bruce H. Margon ha dichiarato nel 2001 al New York Times:\nLe pi\u00f9 recenti misure indicano che la materia oscura costituirebbe circa l'86% della massa dell'universo e circa il 27% della sua energia. Inizialmente veniva indicata come \"massa mancante\", termine che pu\u00f2 essere fuorviante dal momento che ne apparirebbero osservabili gli effetti gravitazionali; per\u00f2 gli strumenti di analisi spettroscopica non rilevano la radiazione elettromagnetica di questa materia, dal che l'aggettivo \"oscura\" poich\u00e9 a mancare sarebbe solo la sua \"luce\".\nIl concetto di materia oscura ha senso all'interno dell'attuale modello standard della cosmologia basato sul Big Bang per due ragioni fondamentali: \nInvece, se il modello dovesse risultare errato, si potrebbe non avere necessit\u00e0 dell'ipotesi della materia oscura, giacch\u00e9 essa deriva solo dalla violazione di un modello matematico e non da alcuna dimostrazione sperimentale certa.\nLa materia oscura non va confusa con la diversa ipotesi che va sotto il nome di energia oscura.\nStoria.\nNel 1933 l'astronomo Fritz Zwicky stava studiando il moto di ammassi di galassie lontani e di grande massa, nella fattispecie l'ammasso della Chioma e quello della Vergine. Zwicky stim\u00f2 la massa di ogni galassia dell'ammasso basandosi sulla sua luminosit\u00e0 e somm\u00f2 tutte le masse galattiche per ottenere la massa totale dell'ammasso. Ottenne poi una seconda stima indipendente della massa totale, basata sulla misura della dispersione delle velocit\u00e0 individuali delle galassie nell'ammasso; questa seconda stima di massa dinamica era 400 volte pi\u00f9 grande della stima basata sulla luce delle galassie.\nSebbene prove sperimentali ci fossero gi\u00e0 ai tempi di Zwicky, fu solo negli anni settanta che gli scienziati iniziarono ad esplorare questa discrepanza in modo sistematico e che l'esistenza della materia oscura inizi\u00f2 ad essere considerata. La sua scoperta non risolverebbe solo la mancanza di massa negli ammassi di galassie, ma avrebbe conseguenze di ben pi\u00f9 larga portata sulla capacit\u00e0 dell'uomo di predire l'evoluzione e il destino dell'Universo.\nPotenziali prove della materia oscura.\nLa rotazione delle Galassie.\nUn'importante prova osservativa della necessit\u00e0 della materia oscura \u00e8 fornita dalle curve di rotazione delle galassie a spirale. Queste galassie contengono una vasta popolazione di stelle poste su orbite quasi circolari attorno al centro galattico. Come accade per le orbite planetarie, in base alla seconda legge di Keplero le stelle con orbite galattiche pi\u00f9 grandi dovrebbero avere velocit\u00e0 orbitali minori, ma tale legge \u00e8 applicabile soltanto a stelle vicine alla periferia di una galassia a spirale poich\u00e9 presuppone che la massa racchiusa dall'orbita sia costante.\nTuttavia gli astronomi hanno condotto osservazioni delle velocit\u00e0 orbitali delle stelle nelle regioni periferiche di un gran numero di galassie spirali e in nessun caso esse seguono la seconda legge di Keplero: invece di diminuire a grandi raggi, le velocit\u00e0 orbitali rimangono con ottima approssimazione costanti. L'implicazione \u00e8 che la massa racchiusa da orbite di raggio via via maggiore aumenti anche per stelle che sono apparentemente vicine al limite della galassia. Sebbene si trovino presso i confini della parte luminosa della galassia, questa ha un profilo di massa che apparentemente continua ben al di l\u00e0 delle regioni occupate dalle stelle.\nConsiderando le stelle presso la periferia di una galassia spirale, con velocit\u00e0 orbitali osservate normalmente di 200km/s, se la galassia fosse composta solo dalla materia visibile queste stelle l'abbandonerebbero in breve tempo, dato che le loro velocit\u00e0 orbitali sono quattro volte pi\u00f9 grandi della velocit\u00e0 di fuga dalla galassia. Dato che non si osservano galassie che si stiano disperdendo in questo modo, al loro interno deve trovarsi massa di cui non si tiene conto quando si calcola tutta quella visibile.\nLe lenti gravitazionali.\nUn'altra possibile prova dell'esistenza della materia oscura \u00e8 data dall'osservazione di effetti di lente gravitazionale in presenza di una massa visibile che risulta insufficiente a giustificarli. Nel 2008 un gruppo di ricercatori, tra cui francesi e canadesi coordinati dall'Istituto di Astrofisica di Parigi, utilizzando il telescopio Canada-France-Hawaii Telescope (Cfht) posto sul monte Mauna Kea nelle Hawaii, studi\u00f2 migliaia di immagini constatando la deviazione che la luce subiva anche in punti dove non erano visibili masse.\nAltri aspetti sperimentali.\nIl 21 agosto 2006 la NASA rilasci\u00f2 un comunicato stampa secondo cui il telescopio spaziale Chandra avrebbe trovato prove dirette dell'esistenza della materia oscura nello scontro tra due ammassi di galassie. All'inizio del 2007 gli astronomi del Cosmic Evolution Survey e Hubble Space Telescope, utilizzando le informazioni ottenute dal telescopio Hubble e da strumenti a terra, hanno tracciato una mappa della materia oscura rilevando che questa permea l'universo; ove si trova materia visibile deve essere presente anche grande quantit\u00e0 di materia oscura, ma questa \u00e8 presente anche in zone dove non si trova materia visibile.\nIl 3 aprile 2013 gli scienziati della NASA hanno riferito che i primi risultati dell'esperimento Alpha Magnetic Spectrometer sulla Stazione Spaziale Internazionale evidenziano un eccesso di positroni ad alta energia nei raggi cosmici, di cui una delle cause potrebbe essere la presenza di materia oscura..\nIpotesi sulla materia oscura.\nIn letteratura sono comparse numerose teorie per spiegare la natura della cosiddetta \"massa mancante\", legate a diversi fenomeni. La materia oscura sarebbe localizzata nel \"nero\" che circonda le stelle e viene distinta fondamentalmente in barionica e non barionica:\nUlteriori ipotesi riguardano i buchi neri primordiali, le stelle brune, le stelle solitoniche, le stelle di bosoni, le pepite di quark.\nSi pensa che almeno il 90% della materia oscura sia non barionica. Infatti, essendo l'abbondanza cosmica del deuterio (un atomo di deuterio per ogni 100\u00a0000 di idrogeno) estremamente sensibile alla densit\u00e0 di materia barionica presente durante la nucleosintesi primordiale, una densit\u00e0 barionica maggiore avrebbe per conseguenza una presenza di deuterio molto pi\u00f9 bassa. Al contrario, l'abbondanza di deuterio osservata \u00e8 compatibile con la densit\u00e0 della materia rilevabile.\nViene fatta una distinzione anche in Materia oscura fredda, rappresentata essenzialmente dalle ipotetiche particelle \"lente\" WIMP, e Materia oscura calda, rappresentata dai neutrini che sono particelle superveloci. L'attuale modello standard della cosmologia prevede che la materia oscura sia quasi tutta fredda.\nNella teoria delle stringhe, in particolare nelle varianti del mondo-brana e dell'universo ecpirotico, la materia oscura non \u00e8 altro che la forza di gravit\u00e0 della materia ordinaria di un'altra brana, vicina ma invisibile, costituita da stringhe.\nTeorie alternative.\nUn approccio alternativo \u00e8 quello di non ritenere corrette le leggi della gravitazione per valori cos\u00ec bassi di densit\u00e0, e/o scale spaziali cos\u00ec grandi. Per questo motivo, numerosi fisici hanno provato a elaborare delle teorie gravitazionali in grado di descrivere le osservazioni sperimentali senza ipotizzare l'esistenza della materia oscura, alcuni esempi sono:\nAl 2020 non si \u00e8 ancora riusciti a costruire una tale teoria, ma, dato che allo stesso tempo non si \u00e8 ancora trovata nessuna prova sperimentale della materia oscura, la ricerca in questa direzione continua.\nCollegamenti esterni.\nEsperimenti per la ricerca di materia oscura:\nNotizie sulla materia oscura:"}
{"id": "41828", "revid": "125878899", "url": "https://it.wikipedia.org/wiki?curid=41828", "title": "Unione Sportiva Grosseto 1912", "text": "L'Unione Sportiva Grosseto 1912 S.s.r.l., meglio nota come Grosseto, \u00e8 una societ\u00e0 calcistica italiana con sede nella citt\u00e0 di Grosseto. Milita in Serie C, la terza divisione del campionato italiano.\nCostituito con la suddetta ragione sociale nel 2017, \u00e8 il maggior sodalizio calcistico della citt\u00e0 toscana, in quanto depositario della tradizione sportiva iniziata nel 1912 con la fondazione dell'\"Unione Ginnico Sportiva Grossetana\" e successivamente transitata attraverso vari soggetti societari via via cessati e rifondati (\"Club Sportivo Grossetano\" nel 1925, \"Unione Sportiva Grosseto\" nel 1927, \"Unione Sportiva Grosseto Football Club\" nel 1995 e \"Football Club Grosseto Societ\u00e0 Sportiva Dilettantistica\" nel 2015).\nDal punto di vista storico, il Grosseto vanta quale maggior successo sei partecipazioni consecutive al campionato di Serie B a girone unico (cogliendo quale miglior piazzamento il sesto posto - con partecipazione ai play-off promozione per la massima serie - nella stagione 2008-2009); ha inoltre vinto per una volta ciascuna il proprio girone di Serie C2, Serie C1 e Serie D (nel secondo caso abbinandolo alla Supercoppa di categoria).\nStoria.\nGli inizi con l'Unione Ginnico Sportiva Grossetana (1912-1927).\nLa fondazione e il debutto (1912-1913).\nIl calcio a Grosseto ha avuto inizio sotto l\"'Unione Ginnico Sportiva Grossetana\" il 13 maggio 1912 con la convocazione dei soci fondatori e l'approvazione dello statuto. Un anno dopo, il 13 aprile 1913, la squadra composta da Petroselli, Parronchi, Tocco, Raspa, Grilli, Bacci, Magnani, Mengoni, Aprili, Angelotti, Colucci e Burri, allo stadio del Poggio di Massa Marittima gioc\u00f2 la sua prima partita ufficiale contro la locale formazione dei \"Forti e Liberi\" vincendo col risultato di 4-0.\nAnni '20: lo sviluppo calcistico tra amichevoli e tornei ufficiali (1921-1927).\nAll'inizio degli anni '20, pi\u00f9 precisamente nel 1921, i biancorossi parteciparono al loro primo campionato federale classificandosi secondi nel girone A della Promozione Toscana, guadagnandosi l'ammissione al girone finale e concludendo al quinto posto. Negli anni a venire, gli atleti si divisero in varie discipline tra cui calcio, ciclismo e la ginnastica, essendo una societ\u00e0 polivalente dove il primo capitano del Grosseto fu Guido Galigani detto \"Buba\" che per un decennio giocher\u00e0 con i maremmani.\nI primi decenni dell'Unione Sportiva Grosseto (1927-1955).\nLa fusione con il Club Sportivo Grossetano (1927).\nNel 1927 l'\"Unione Ginnico Sportiva Grossetana\" e il \"Club Sportivo Grossetano\" si fondono per dare vita all\"'Unione Sportiva Grosseto\" e in tale occasione vengono adottati i colori sociali bianco e rosso al posto del bianco e del nero.\nAnni '30 e '40: il salto dalla Terza Divisione alla Serie C e la sfiorata promozione in Serie B (1929-1951).\nCon l'avvento degli anni '30, la societ\u00e0 vide una crescita passando dalla Terza Divisione alla Prima Divisione, fino alla Serie C nel 1936, senza per\u00f2 ottenere grandi successi. Nel periodo antecedente il secondo conflitto mondiale, poi, dopo aver concluso i campionati di Serie C a met\u00e0 classifica, per due volte, alla fine della guerra, i maremmani andarono vicini alla promozione in Serie B nel 1946-1947 e nel 1947-1948. Nel primo caso, il Grosseto perse gli spareggi finali mentre, nel secondo, i biancorossi vennero penalizzati di un punto (poi risultato decisivo per l'esito finale della classifica) per non aver disputato un incontro di campionato a causa di un ritardo del mezzo su cui viaggiavano dovuto al passaggio del Giro d'Italia. Tra i trascinatori di quella squadra primeggiavano soprattutto Nascenzi e Fabrizio Bartolini.\nL'era Ferri: il grande ritorno dell'Unione Sportiva Grosseto nel professionismo (1955-1978).\nAnni '50: il ridimensionamento in IV Serie (1951-1961).\nNegli anni '50, dopo una retrocessione in Promozione Interregionale culminata al termine della stagione 1950-1951, tra i pionieri della ripartenza negli anni trascorsi in IV Serie, si fecero strada Carlo Pucci e Nilo Palazzoli che insieme ad Alberto Fommei in panchina, metteranno le fondamenta per un immediato ritorno in terza serie, il tutto guidato da un presidente che lascer\u00e0 un segno indelebile nella storia biancorossa, quale Mario Ferri che rimase alla guida della societ\u00e0 dal 1955 al 1978.\nAnni '60: il Grifone tra professionismo e dilettantismo (1961-1973).\nIl decennio successivo, per il Grosseto si apr\u00ec con l'arrivo in societ\u00e0 del segretario Bruno Passalacqua come dirigente e di giocatori come Francesco Carpenetti, Carlo Zecchini e Pierluigi Armellini, i quali riportarono la squadra in Serie C rimanendoci per quattro stagioni fino al 1965. Nella seconda parte degli anni '60, poi, il Grosseto si dimension\u00f2 in Serie D rimanendoci per otto stagioni.\nAnni '70: la nuova promozione in Serie C davanti alla rivale Siena (1973).\nIl ritorno in Serie C, avvenne alla fine del campionato di Serie D 1972-1973, quando i maremmani vinsero ai danni dei rivali del Siena, piazzatosi secondo, dopo un testa a testa proseguito per tutta la stagione, festeggiando la promozione all'ultima giornata contro la Sarzanese.\nIl post-era Ferri: un lustro di professionismo e quasi due decenni di dilettantismo (1978-2000).\nVerso la fine degli anni '70, con la morte del presidente Mario Ferri, avvenuta l'8 maggio 1978, arriv\u00f2 al timone della societ\u00e0 Alvaro Amarugi che proseguendo il corso del suo predecessore, grazie all'acquisto di innesti validi fece stazionare i biancorossi dapprima in Serie C e poi nella neonata Serie C2 fino ai primi anni '80.\nAnni '80: la caduta e la lunga militanza nei dilettanti (1983-2002).\nA partire dal 1983, per il Grosseto, dopo la dolorosa retrocessione culminata al termine del campionato di Serie C2 1982-1983, si apr\u00ec un periodo buio caratterizzato dalla militanza nelle categorie dilettantistiche per ben diciannove anni, cui seguirono derby accesi a livello provinciale contro Follonica, Orbetello e altre squadre creando forti rivalit\u00e0 che si ripercuotono fino ai giorni nostri. Il calciatore che pi\u00f9 di tutti si distacc\u00f2 per la sua bravura era Adriano Meacci che sar\u00e0 il protagonista nelle successive stagioni di rinascita.\nAnni '90: la grande illusione e delusione (1995).\nDopo le difficili annate nei primi anni '90, nel 1995, dopo aver vinto sul campo il proprio girone del Campionato Interregionale (l'attuale Serie D), i toscani subirono una doppia retrocessione, per mancata iscrizione da parte della presidenza Anzidei, dalla Serie C2 (appena conquistata) all'Eccellenza.\nL'era Camilli: la storica scalata dell'Unione Sportiva Grosseto Football Club dai dilettanti ai cadetti (2000-2015).\nIl biennio in Serie D e il ripescaggio in Serie C2 (2000-2002).\nIl 23 giugno 2000, Luigi Franco Moretti, l'allora presidente del Grosseto, annuncia la conclusione della trattativa che vede Piero Camilli diventare il nuovo presidente della societ\u00e0, il quale riuscir\u00e0 in pochi anni a condurre il Grosseto dalla Serie D alla Serie B.\nIl 2 agosto 2002, al termine di una stagione che ha visto la squadra biancorossa posizionarsi al secondo posto in classifica, a causa di alcune squadre trovate non in regola per l'iscrizione al proprio campionato, i maremmani vengono ripescati in Serie C2 facendo cos\u00ec ritorno tra i professionisti.\nIl biennio in Serie C2, il triennio in Serie C1, la Serie B prima sfiorata e poi conquistata (2002-2007).\nL'annata successiva il Grosseto riesce a piazzarsi in quinta posizione in classifica, ottenendo l'accesso ai play-off, disputati contro il . Entrambi gli incontri terminarono sullo 0-0, ma ad avere la meglio fu la squadra romagnola via del miglior piazzamento in classifica.\nIl secondo anno in Serie C2 inizia con la riconferma di Mauro Melotti, il quale era subentrato al termine della stagione precedente al posto di Paolo Indiani. Il 3 ottobre 2003 viene sostituito da Lamberto Magrini (per lui si tratta di un ritorno) il quale viene esonerato a tre giornate dal termine del campionato, nonostante la squadra fosse prima in classifica. Al suo posto arriva Paolo Specchia, che riesce ad ottenere la promozione in Serie C1.\nNei due anni successivi i \"torelli\" ottengono due qualificazioni ai play-off, ma vengono eliminati in entrambi i casi.\nIl 30 ottobre 2006 in seguito alla sconfitta subita contro il Novara, Massimiliano Allegri (a quei tempi tecnico dei toscani) viene esonerato e al suo posto viene ingaggiato Antonello Cuccureddu, in grado di trascinare la squadra, con una media di 2,12 punti a partita verso la promozione, ottenuta il 13 maggio 2007 allo stadio Euganeo contro il Padova (vittoria per 0-1, rete di Carl Valeri). Il 24 maggio 2007, con la vittoria sul per 1-0, i maremmani si aggiudicano la Supercoppa di Lega di Serie C1.\nNel corso di questi anni la formazione biancorossa ha affrontato anche alcune tra le pi\u00f9 prestigiose squadre di calcio italiane: Fiorentina (allora denominata Florentia Viola), Napoli e altre grandi compagini.\nIl 27 ottobre 2002 il Grosseto affront\u00f2 la Fiorentina, vincendo per 2-0 con doppietta di Chadi, mentre al ritorno i biancorossi furono sconfitti per 2-1, nonostante furono andati in vantaggio con una rete di Marco Ghizzani. Il 5 ottobre 2006 i toscani andarono in trasferta a Napoli riuscendo ad ottenere un pareggio (la partita fin\u00ec 1-1 con rete di Alessandro Pellicori). Al ritorno l'incontro termin\u00f2 2-2 con reti di Tonino Sorrentino e Luigi Consonni.\nI sei anni storici in Serie B, dai play-off alla retrocessione (2007-2013).\nPer la prima storica stagione del Grosseto in Serie B viene chiamato alla guida tecnica Giorgio Roselli che prende il posto di Antonello Cuccureddu. Il tecnico verr\u00e0 esonerato e sostituito da Stefano Pioli a causa di un avvio caratterizzato da tre sconfitte consecutive.\nIl 22 settembre 2007 la squadra ottiene la sua prima vittoria in campionato contro il . La partita terminer\u00e0 2-1 per i toscani, con doppietta di Marco Carparelli. Tra i risultati di rilievo, da segnalare la vittoria nel derby contro il Pisa (2-0), e quella esterna contro l' per 3-5. Il 10 maggio 2008 la squadra si impone per 3-0 sul Bologna, ottenendo la salvezza con tre turni di anticipo.\nLa stagione seguente la societ\u00e0 ingaggia Elio Gustinetti, nel ruolo di allenatore, che riuscir\u00e0 al termine della stagione (nella quale verr\u00e0 esonerato per poi essere richiamato sulla panchina dei biancorossi a poche giornate dal termine) a condurre i toscani ai play-off validi per la promozione in Serie A persi in semifinale contro il Livorno al termine di un incontro (1-4), arbitrato da Celi, che vedr\u00e0 i \"maremmani\" lasciare il terreno di gioco in sette uomini a causa di quattro espulsioni, nonostante la vittoria per 2-0 ottenuta nella partita di andata.\nPer la sua terza stagione in serie cadetta, la societ\u00e0 si affida nuovamente al tecnico Elio Gustinetti, il quale viene esonerato il 24 marzo 2010, nonostante la squadra si trovasse al terzo posto. Come poi spiegato tramite un comunicato dalla societ\u00e0, l'esonero non \u00e8 stato basato dai risultati tecnici, bens\u00ec dalle dichiarazioni risalenti al postpartita di Grosseto-Sassuolo, riguardanti i compensi corrisposti ai tesserati. L'infortunio occorso a Mauricio Pinilla (capocannoniere della squadra, autore di 24 reti in altrettante partite) e una lunga serie di risultati altalenanti, impediscono al Grosseto di qualificarsi per i play-off anche se il successivo scandalo di Scommessopoli dimostrer\u00e0 che un gruppo di giocatori unionisti aveva giocato spesso a perdere danneggiando enormemente la corsa alla massima serie della squadra maremmana.\nSeguono due stagioni nelle quali la squadra riesce a salvarsi in entrambe le occasioni con un turno di anticipo.\nDopo un lungo processo riguardante il calcioscommesse, che ha visto in primo grado il Grosseto retrocesso in Lega Pro Prima Divisione e il presidente Piero Camilli inibito per 5 anni pi\u00f9 preclusione, il 22 agosto 2012 \u00e8 stato accolto il ricorso della societ\u00e0 biancorossa, annullando la decisione della disciplinare. Il Grosseto parte comunque con 6 punti di penalit\u00e0 per responsabilit\u00e0 oggettiva, ottenuti in seguito a patteggiamento, da scontare nel campionato in corso. Il 16 aprile 2013, dopo sei anni nella serie cadetta, i maremmani retrocedono matematicamente in Lega Pro a cinque giornate dal termine del torneo in seguito alla sconfitta per 3 a 1 maturata sul campo del Brescia. Nel corso della stessa stagione, Piero Camilli lascia la carica di presidente, ruolo che non ricoprir\u00e0 pi\u00f9 nessuno. Allo stesso tempo, il club passa in mano ai figli maschi di Camilli, Vincenzo e Luciano.\nIl biennio in Lega Pro (2013-2015).\nLe due stagioni in Lega Pro (prime ed uniche partecipazioni dei maremmani nella terza serie italiana con questa denominazione) si rivelano in sintesi anonime.\nLa prima annata, denominata Lega Pro Prima Divisione (da ricordare come avversarie importanti nel girone B Pisa, Perugia, Ascoli, Frosinone, Benevento, Salernitana, Lecce, Catanzaro), si apre con un passivo pesantissimo, il 5-2 subito a Pontedera; \u00e8 l'inizio di una stagione altalenante, caratterizzata da alcune importanti vittorie (ad esempio il derby casalingo con il Pisa, vinto 3-1) e molte sconfitte. Il Grosseto conclude la stagione all'undicesimo posto in classifica, distante 4 punti fuori dalla zona play-off, con l'ultima partita disputata a Barletta e conclusasi 1-1.\nLa stagione successiva, con la Lega Pro unica (suddivisa in 3 gironi a pari livello, con la Seconda Divisione abolita) \u00e8 di fatto una copia di quella precedente: nuovamente inserito nel girone B (con avversarie importanti quali Ancona, Ascoli, Reggiana, SPAL, oltre che a tante toscane come Carrarese, Lucchese, Pisa, Pistoiese e Prato), debutta con una sconfitta casalinga con la Pro Piacenza (0-1). Il Grosseto vince alcuni incontri importanti, come nel successo esterno sul Teramo per 3-1 (futuro vincitore del girone, primo posto successivamente revocato per condanna), al contempo ne perde altri, per concludere con la sconfitta interna per mano del Gubbio (2-3): per ben cinque anni questa rimarr\u00e0 l'ultima sfida di terza serie dei biancorossi.\nIl 30 giugno 2015, infatti, il patron Piero Camilli decide, dopo 2-3 precedenti estati difficili anche dal punto di vista dei rapporti con l'amministrazione comunale (all'epoca dei fatti presieduta dall'allora sindaco Emilio Bonifazi), di non iscrivere l'U.S. Grosseto F.C. 1912 (club sano certificato come tale dalla Covisoc appena pochi giorni prima) al successivo campionato di Lega Pro. Finisce cos\u00ec, nel peggiore dei modi, l'era del \"Comandante\" a Grosseto. L'U.S. Grosseto F.C. 1912, per\u00f2, continua ad esistere senza svolgere alcuna attivit\u00e0 federale e, per questo, perde automaticamente il titolo sportivo.\nDopo il suddetto terremoto sportivo, il Comune di Grosseto \u00e8 costretto a riorganizzare il calcio cittadino e, dopo le trattative andate a vuoto con alcuni imprenditori, il gi\u00e0 citato sindaco Emilio Bonifazi decide il 17 luglio 2015 di creare ex-novo un sodalizio, l\"'Associazione Calcio Grosseto\", pronto a partire dalla Serie D o dai campionati regionali, accedendo all'articolo 52.10 NOIF della FIGC. La guida della societ\u00e0 \u00e8 affidata al dirigente Stefano Osti. L'amministrazione comunale, poi, lancia un appello ai grossetani affinch\u00e9, tramite una raccolta fondi, possano aiutare a crescere l'A.C. Grosseto appena nata.\nLa parentesi Football Club Grosseto (2015-2017).\nNel frattempo, a pochi giorni dalla scadenza dei termini d'iscrizione ai campionati, la Grosseto Group (societ\u00e0 a capitale arabo-statunitense con sede a Manhattan, rappresentata dall'italo-americano Massimiliano Pincione, ex presidente del per un brevissimo periodo durante la stagione 2006-2007) si offre di rifondare il sodalizio ed iscriverlo in sovrannumero in Serie D (dove mancava da 13 anni). Pincione costituisce pertanto il \"Football Club Grosseto Societ\u00e0 Sportiva Dilettantistica\", che rileva il titolo sportivo cittadino e presenta la richiesta d'iscrizione al massimo campionato dilettantistico nazionale, prontamente accettata da FIGC e LND, che la inquadrano nel girone G.\nL'organigramma iniziale include nelle vesti di direttore tecnico l'ex assistente internazionale Rodolfo Mirri, mentre viene nominato direttore del marketing e della comunicazione Paolo Iapaolo (amico fraterno di Pincione, che assume direttamente la carica di presidente). L'allenatore della prima squadra \u00e8 Domenico Giacomarro, proveniente dal Termoli. A met\u00e0 agosto vengono annunciati i primi 14 giocatori sotto contratto.\nIl 7 febbraio 2016, a seguito della sconfitta casalinga contro il Rieti, Giacomarro viene sollevato dall'incarico di allenatore e sostituito da Nevio Orlandi, ex allenatore di e Barletta, che conduce la squadra al secondo posto finale nel proprio girone, qualificandola per i play-off poi persi in semifinale contro l'Olbia. Non arriva tuttavia in estate il ripescaggio in terza serie.\nL'anno successivo i biancorossi trascorrono il campionato stabilmente all'ultimo posto del girone E della Serie D: complici ulteriori difficolt\u00e0 societarie, problemi di gestione dello stadio casalingo e continue tensioni tra la dirigenza, i giocatori e la tifoseria, a fine stagione l'F.C. Grosseto (che nella stagione sar\u00e0 costretta a schierare in prima squadra tanti ragazzi del proprio settore giovanile), dopo alcune sconfitte a tavolino interne e passivi pesanti in trasferta, retrocede in Eccellenza, con soli 14 punti maturati sul campo.\nIn vista della stagione 2017-2018, dopo alcuni mesi d'incertezza e con un Massimiliano Pincione da cui non giungono pi\u00f9 notizie, l'F.C. Grosseto non fa domanda di iscrizione ad alcun campionato e viene radiato dalla F.I.G.C., lasciando nuovamente il capoluogo maremmano privo di una squadra di calcio di riferimento.\nLa rinascita dell'Unione Sportiva Grosseto 1912 (2017-2021).\nLa presidenza Ceri: dall'Eccellenza al ritorno in Serie C (2017-2021).\nIl 18 luglio 2017 entrano in gioco gli imprenditori locali Mario e Simone Ceri, titolari dell\"'Associazione Calcio Roselle\" (squadra dell'omonimo sobborgo cittadino) e regolarmente iscritta al campionato di Eccellenza Toscana. Previo accordo con l'ex presidente Piero Camilli, che mette a disposizione lo storico marchio sportivo della cessata \"Unione Sportiva Grosseto\", nonch\u00e9 col benestare delle istituzioni cittadine e della Federcalcio, il Roselle muta pertanto denominazione in \"Associazione Sportiva Dilettantistica Unione Sportiva Grosseto 1912\", rilevando in via formale la tradizione sportiva biancorossa.\nPer la panchina viene scelta un'ex bandiera del Grifone ai tempi della Serie C1 e della Serie B, Luigi Consonni, il quale porter\u00e0 al trionfo i maremmani il 10 gennaio 2018 nella Coppa Italia Dilettanti Toscana 2017-2018 in finale a Firenze contro la Zenith Audax 3-0. Pochi giorni dopo per\u00f2, complici i risultati deludenti in campionato, egli viene esonerato e sostituito da Andrea Danesi, il quale raggiunge il terzo posto finale in classifica; la promozione in Serie D sfuma tuttavia nella finale play-off regionali, ove i maremmani escono sconfitti dal Cuoiopelli per 2-0, dopo aver eliminato con un netto 4-0 il Poggibonsi nella precedente semifinale.\nL'anno successivo i biancorossi si mantengono stabilmente in testa alla classifica del girone A dell'Eccellenza Toscana. Nonostante il primo posto, l\u20198 gennaio 2019 la societ\u00e0 decide tuttavia di sostituire il primo allenatore Sebastiano Miano con Lamberto Magrini, di ritorno alla guida tecnica degli unionisti. Il Grosseto non risente comunque del ribaltone in panchina: l'8 marzo 2019 vince 2-1 lo scontro diretto con il Fucecchio e il 31 marzo 2019, al termine del match dell'Angiolino Elmi di Massa Marittima contro il Cecina, vinto per 4-0, la squadra riesce a raggiungere la matematica promozione in Serie D con due partite ancora da disputare.\nIl Grosseto disputa il girone E della Serie D, ove vi \u00e8 un combattuto testa a testa con il Monterosi. I maremmani rimangono alle calcagna della compagine laziale fino al 16 febbraio 2020, quando la formazione di Magrini, grazie ad una rete di Filippo Boccardi nell'incontro casalingo contro i viterbesi, passa al comando della classifica. A causa della pandemia di COVID-19, il campionato viene sospeso il 10 marzo 2020, con l'ultima gara dei maremmani, sempre in vetta al momento della sospensione, disputata in casa allo stadio Carlo Zecchini il 1\u00ba marzo 2020 e vinta per 2-0 sullo Scandicci. Dopo lo stop definitivo deciso dalla Lega Nazionale Dilettanti il 20 maggio 2020, il Grosseto viene dichiarato vincitore del girone E della Serie D, con le ultime 8 giornate di campionato non disputate, e promosso in Serie C due giorni dopo. La decisione sar\u00e0 confermata anche dalla FIGC il successivo 8 giugno.\nRitornati in Serie C, i biancorossi vengono inseriti nel girone A, nel quale ritrovano dopo un lustro alcune fra le squadre pi\u00f9 importanti della Toscana, quali Livorno, Lucchese, Pistoiese e Carrarese. Alle corregionali, si aggiungono alcune squadre piemontesi (tra cui la Juventus U23, prima volta ufficiale del Grosseto contro una qualsiasi selezione della \"Vecchia Signora\") e alcune della Lombardia nord-occidentale, con il raggruppamento completato da Piacenza e Olbia. Raggiunta molto presto la salvezza, il Grifone conclude il campionato al nono posto, togliendosi molte soddisfazioni, come le vittorie sulla Lucchese (2-0 a Lucca, 1-0 in Maremma) e le sfide contro il Livorno (1-0 allo Zecchini con un gol in zona Cesarini di Giuseppe Sicurella, 2-2 al Picchi con il pareggio in extremis di Federico Scaffidi), e guadagnandosi perci\u00f2 l'accesso alla fase preliminare dei play-off, dopo il successo casalingo per 2-0 nell'ultima giornata sul gi\u00e0 citato Olbia. Il percorso ai play-off dura due turni, con il Grosseto che gioca sempre in trasferta (con la sola possibilit\u00e0 di vincere per passare ad ogni fase successiva): dopo aver vinto nettamente 4-1 sul campo del Lecco nel primo turno, non riesce nell'impresa in casa dell'AlbinoLeffe, venendo rimontato dai \"seriani\" per 2-1. I biancorossi mancano l'accesso alla fase nazionale dei play-off, al termine di una stagione pi\u00f9 che soddisfacente.\nLa stagione 2021-2022 vede il Grosseto nel girone B, raggruppamento formato da squadre del centro e del nord Italia. Nel girone sono presenti tutte le retrocesse dalla serie cadetta (Reggiana, Pescara e Virtus Entella), sei squadre toscane (tra le quali Carrarese e le ripescate Lucchese, Pistoiese e Siena), squadre emiliano-romagnole (tra cui Modena e Cesena) e squadre marchigiane (tra cui l'Ancona-Matelica). Gubbio, Teramo, Viterbese e Olbia completano il girone centrale. Nella seconda annata consecutiva tra i professionisti, il Grifone sembra cominciare ottimamente il campionato, ma presto, complici i tanti pareggi e sconfitte, finisce per ritrovarsi in fondo alla graduatoria alla fine del girone di andata con solo 14 punti conquistati. In positivo si segnalano esclusivamente gli unici due successi, in trasferta, a Viterbo (0-1) e a Siena (1-3), a 44 anni di distanza dall'ultimo trionfo biancorosso nel derby. La famiglia Ceri si trova inoltre a far fronte a delle perdite economiche negli ultimi due anni, dovute agli alti costi da sostenere per la regolare partecipazione alla Serie C e agli effetti devastanti della pandemia di COVID-19, che hanno portato ad esempio al divieto al pubblico di assistere alle partite casalinghe (con la mancanza degli incassi della biglietteria) e alla chiusura del centro sportivo di Roselle.\nLa presidenza di Nicola Di Matteo (2021-).\nIl 24 dicembre, dopo alcune settimane di trattative e di smentite, viene reso pubblico il passaggio della maggioranza delle quote societarie dalla famiglia Ceri alla holding Dbm rappresentata dall'imprenditore Nicola Di Matteo, imprenditore edile e immobiliare di origine casertana, stabilitosi in Emilia-Romagna, con investimenti nei mercati immobiliari esteri di Romania, Stati Uniti ed Emirati Arabi Uniti, ed ex presidente di Centese, Imolese, SPAL, Mantova e Teramo.\nIl suo arrivo in citt\u00e0 \u00e8 stato accolto tra le proteste e le polemiche della tifoseria, in seguito ad alcune frasi infelici pronunciate alcuni anni prima a Teramo.\nIl 27 dicembre 2021, invece, si giunge alla sostituzione del Consiglio di amministrazione biancorosso e alla nomina ad amministratore unico di Nicola Di Matteo, con lo scopo di mantenere la permanenza nella terza serie. Dopo oltre tre stagioni, il giorno successivo, viene esonerato Lamberto Magrini, il quale viene sostituito da Agenore Maurizi, ex allenatore di Massese, Cavese, Viareggio, Reggina, Teramo e Viterbese.\nLa cessione delle quote viene ufficializzata il 30 dicembre 2021, con il 90% dell'U.S. Grosseto detenuto da Di Matteo e con Mario Ceri, divenuto socio di minoranza, proprietario del restante 10%. Esce di scena dalla questione dirigenziale, invece, il vicepresidente uscente e nipote di Mario, Simone Ceri, personaggio legatissimo al Grifone, in quanto anche membro e vicino agli ultras biancorossi. Il 19 gennaio 2022, la societ\u00e0 sceglie di mettere a fianco di Maurizi l'ex capitano del Grosseto del periodo di Serie C1 sotto Piero Camilli, Giovanni Di Meglio (gi\u00e0 allenatore degli Allievi), sostituendo il vice di Magrini, David Stefani, il quale torna ad allenare nel settore giovanile biancorosso. Il 25 gennaio 2022 \u00e8 la volta del direttore sportivo Stefano Giammarioli a terminare l'esperienza in biancorosso, dopo mezza stagione.\nColori e simboli.\nColori.\nFino al 1927 il Grosseto gioc\u00f2 in maglia bianco-nera, per poi passare alla combinazione bianco-rossa onde richiamare esplicitamente il blasone cittadino.\nLa prima maglia \u00e8 stata interessata da diverse soluzioni stilistiche: particolarmente iconico \u00e8 il template rosso sbarrato di bianco, legato alle stagioni trascorse in Serie B. In altri casi essa ha assunto una foggia palata nei due colori, oppure un pi\u00f9 semplice monocromo rosso (col bianco relegato alle finiture).\nDi norma la seconda maglia va ad invertire i colori della prima, col bianco dominante sul rosso, mentre la terza (laddove prevista) assume una colorazione nera, in omaggio alle tinte sociali originarie.\nSimboli ufficiali.\nStemma.\nNegli stemmi che la societ\u00e0 si \u00e8 data nel corso dei decenni, elemento costante e qualificante \u00e8 il grifo rampante con spada rivolto a sinistra, mutuato dallo stemma comunale grossetano.\nRisale al 1967 uno dei primi simboli conosciuti: uno scudo svizzero rosso (fatta salva la parte inferiore della partizione sinistra, ove appariva una fine palatura bianco-rossa) abbracciato posteriormente da un elaborato cartiglio bianco recante la denominazione sociale \"U.S.G- Grosseto\" a lettere rosso-nere. Il grifo grossetano, argenteo, appariva a cavallo della partizione destra.\nNel 1974 il disegno venne semplificato: fermo restando lo scudo svizzero rosso, il grifone venne ingrandito a tutto campo e colorato d'oro, mentre spar\u00ec il cartiglio denominativo (sostituito dalla semplice sigla \"U.S.G.\", a lettere nere di grandezza difforme, collocata nella cuspide dello scudo, tinta allo scopo in bianco).\nNel 1979 lo scudo col grifone venne racchiuso in un ulteriore scudo \"a goccia rovesciata\", di colore bianco: nel campo vuoto ricavato superiormente trov\u00f2 spazio la denominazione sociale, stavolta declinata nella formula \"US GROSSETO\".\nNel 1995 venne sostanzialmente ripristinato lo stemma del 1974, con minime modifiche (sotto le zampe del grifo apparve un pallone da calcio e la sigla \"U.S.G.\" nella cuspide venne ingrandita fino a debordare dallo scudo). Nel 2002 tale emblema venne tuttavia racchiuso in un ulteriore scudo circolare, attraversato trasversalmente da una sottile doppia fascia rossa e contenente la denominazione sociale (per esteso e senza abbreviazioni) in caratteri cancellereschi. Nel 2010 quest'ultima versione venne a sua volta scartata in favore di un mero ritorno a quella del 1995, che negli anni seguenti venne progressivamente ristrutturata (furono ravvivati i colori, modificati i caratteri tipografici e lo stile dei disegni), senza per\u00f2 mai rivederne la blasonatura.\nNel 2012, onde celebrare il centenario di fondazione, lo stemma fu rideclinato in uno scudo francese antico rosso, con il grifone colorato in bianco e spostato sulla destra, sovrastante l'epigrafe 1912-2012 e il numero 100 in caratteri aurei (con i due zeri sostituiti dal disegno di due palloni da calcio). In capo apparve una fascia bianca con la denominazione sociale e un angolo colorato a foggia di bandiera italiana.\nDopo la rifondazione del 2015, non potendo pi\u00f9 usufruire dei vecchi emblemi (rimasti nelle mani di Piero Camilli), si ripieg\u00f2 su uno scudo francese antico rosso doppiamente bordato da fasce bianche e nere, recante al centro il consueto grifo grossetano argenteo, sormontato dalla dicitura \"F.C. GROSSETO\" in caratteri stampatelli bianchi. Nella punta dello scudetto apparve infine l'anno di fondazione del club.\nAllorch\u00e9 nel 2017 la societ\u00e0 si sciolse nuovamente e le subentr\u00f2 il Roselle, un accordo con la propriet\u00e0 della societ\u00e0 cessata nel 2015 consent\u00ec al \"nuovo Grosseto\" di rientrare in possesso dei propri storici emblemi. Venne cos\u00ec ripristinato l'identificativo introdotto nel 1995, minimamante modificato nei colori e nella foggia delle finiture; nella parte inferiore venne inoltre aggiunto un cartiglio recante l'anno di fondazione.\nNel 2020 l'ultimo stemma venne modificato: furono rimosse le ombre scure e chiare, il contorno divent\u00f2 monocromatico (dal colore giallo dorato) e la scritta \"since 1912\" pass\u00f2 dal giallo dorato al nero.\nInno.\nDal 1976 inno ufficiale del Grosseto \u00e8 il brano \"Biancorosso\", scritto e interpretato \"ad hoc\" dall'orchestra \"I ragazzi del liscio di Grosseto\" e cantato dal frontman Enzo Olivelli.\nStrutture.\nStadio.\nLo stadio Carlo Zecchini \u00e8 lo stadio comunale di Grosseto, sede delle partite casalinghe del Grosseto e occasionalmente teatro di eventi di atletica leggera.\nLo stadio venne progettato in occasione delle Olimpiadi di Roma, infatti in precedenza l'impianto ha avuto la denominazione di \"stadio olimpico Comunale\", poich\u00e9, proprio per tale evento, \u00e8 stato teatro di tre partite del Torneo Olimpico di calcio. Si tratta di un monumento storico (quindi, sottoposto a vincoli), per l'evento olimpico che ha ospitato e per il fatto di essere stato progettato, nel 1948, da Raffaello Fagnoni, Enrico Bianchini e Dagoberto Ortensi. La direzione dei lavori fu affidata ad Umberto Tombari.\nLo stadio grossetano ha ospitato anche i Campionati europei juniores di atletica leggera nel 2001 ed i Campionati del mondo juniores del medesimo sport nel 2004.\nNel 2007, dopo la promozione del Grosseto in Serie B, lo stadio \u00e8 stato adeguato alla normativa ed \u00e8 stato sottoposto a lavori per il rifacimento degli spogliatoi, l'eliminazione del sottopassaggio e la creazione dell'accesso a livello del campo. \u00c8 stata inoltre aumentata la capienza della curva nord (quella che ospita i tifosi pi\u00f9 caldi del Grosseto), rifatto il settore riservato agli ospiti, posizionato un nuovo manto erboso ed installato un tabellone elettronico, tabellone che poi \u00e8 stato sostituito a inizio 2012: il vecchio infatti \u00e8 stato rimpiazzato da un tabellone a LED 4x3 metri che in precedenza si trovava all'Arena Garibaldi di Pisa, ma dopo la retrocessione dei pisani nei campionati dilettantistici non veniva pi\u00f9 utilizzato ed \u00e8 stato quindi venduto al Comune grossetano per 40.000 euro. Nell'estate del 2010 lo stadio \u00e8 stato sottoposto ad un'ulteriore ristrutturazione con il rifacimento dell'impianto audio.\nLa capienza attuale \u00e8 di 9.988 posti mentre nel progetto originario era di 12.000 (10.000 seduti e 2.000 in piedi).\nCentro di allenamento.\nDal 2019, il Grosseto dispone di un centro sportivo, situato nella vicina frazione di Roselle, a nord del capoluogo maremmano, a ridosso della Strada Provinciale Laghi.\nSede ufficiale degli allenamenti delle giovanili del club, \u00e8 costato 3 milioni di euro e presenta due campi da calcio, con la Tribuna \"Carletto Pucci\" (300 posti) a lato del campo in erba naturale e con la Tribuna \"Fabrizio Bartolini\" (96 posti) a lato di quello in erba sintetica, 15 posti letto, un centro medico, spogliatoi con docce, bar, ristorante e pizzeria e, al piano superiore, gli uffici della dirigenza e una sala riunioni. In futuro sar\u00e0 realizzata anche una piscina coperta.\nInoltre, il centro sportivo di Roselle ospita ogni estate la festa della curva nord, un evento molto sentito in ambito cittadino, in cui i calciatori e lo staff biancorosso si uniscono ai tifosi, il tutto accompagnato da stand gastronomici locali, musica e infine con la presentazione della rosa in vista del vicino inizio della stagione agonistica.\nIl Grosseto dispone inoltre da decenni, accanto allo stadio, di un campo di calcio in terra naturale intitolato a Nilo Palazzoli, bandiera storica assieme a Carlo Zecchini dei biancorossi negli anni '50, accessibile da via Giovanni Fattori, a pochi metri dall'ingresso della curva sud: \u00e8 la sede degli allenamenti della prima squadra.\nL'area presenta un piccolo edificio, con all'interno spogliatoi e docce, e una tribunetta in assi d'acciaio per una capienza di circa 50 spettatori.\nSociet\u00e0.\nOrganigramma societario.\nDal sito internet ufficiale della societ\u00e0.\nAllenatori e presidenti.\nDi seguito la lista completa degli allenatori e dei presidenti del Grosseto.\nStatistiche e record.\nStatistiche individuali.\nIl recordman di presenze \u00e8 l'attaccante Carlo Zecchini, che ha indossato la maglia unionista per ben 273 volte. A lui, dopo la sua morte, \u00e8 stato intitolato lo stadio Olimpico Comunale, impianto costruito per accogliere alcune gare in occasione dell'evento olimpico di Roma 1960.\nIl miglior goleador di sempre, invece, con 128 reti, \u00e8 stato Fabrizio Bartolini (in carriera, vicino al trasferimento al Milan, poi saltato), che ha giocato anche con Livorno, Catania e Modena in Serie B e Foggia in IV Serie.\nTifoseria.\nStoria.\nLa parte calda della tifoseria grossetana occupa principalmente la Curva Nord dello stadio Carlo Zecchini, ma vi sono anche alcuni gruppi che non occupano settori precisi dello stadio.\nIl gruppo \"Over 33 Grosseto\", uno dei principali della Nord, nacque durante la stagione 2002-2003, rappresentando di fatto la continuit\u00e0 dello storico gruppo degli \"Eagles\", nato nel 1981.\nIl club \"Porta Vecchia\" \u00e8 nato nel novembre 2004 e i cui tifosi generalmente occupano la tribuna dello stadio.\nGli \"Ultras Grosseto\" si costituirono come gruppo omonimo nel 1997, occupando la Curva Nord. Gli appartenenti a questo gruppo confluirono principalmente da tre storici gruppi non pi\u00f9 esistenti, gli Eagles, i \"Boys Grosseto\" e la \"Brigata Pacciani\", che erano stati fondati rispettivamente nel 1981, 1989 e 1993. \u00c8 considerato il gruppo pi\u00f9 caldo della tifoseria, grazie all'organizzazione di coreografie e trasferte. Dall'inizio del 2006 il gruppo ha sospeso le proprie attivit\u00e0 organizzate.\nTra gli altri club della tifoseria sono da ricordare i \"Cignali Biancorossi\", i \"Butteri Biancorossi\", i \"Goodfellas\", il \"Litorale Biancorosso\" (afferente al club Porta Vecchia), il gruppo \"Maremma Ladra\" (caratteristico striscione con il volto di Arsenio Lupin), i \"Grifoni Nati\", i \"Grifoni Birboni\" e il club \"I Camilliani\" (in onore del presidente); sta iniziando a decollare anche l'attivit\u00e0 del \"Centro Coordinamento Grosseto Clubs\".\nNel susseguirsi delle stagioni i gruppi della curva nord si sono identificati dietro gli striscioni \"Vecchia Guardia\" e \"Grosseto City\", gruppi sempre presenti anche nelle ultime stagioni deludenti dal punto di vista sportivo per la societ\u00e0 grossetana.\nDalla stagione 2013-2014, i ragazzi della nord si radunano dietro lo striscione \"Maremmani 1912\", gruppo ultras portante della curva grossetana, coadiuvati dalla gi\u00e0 citata \"Vecchia Guardia\", dal gruppo \"Cani Sciolti\" e da quello femminile de \"Le Ragazze del Grifone\".\nCurioso e divertente fu uno striscione esposto dai tifosi biancorossi durante la partita Fiorentina-Grosseto del 9 marzo 2003 allo stadio Artemio Franchi di Firenze, ove i sostenitori grossetani accorsero numerosi riempiendo l'intero settore ad essi riservato: lo striscione recitava \"Firenze-Signa - Grosseto Segna\".\nGemellaggi e rivalit\u00e0.\nLa tifoseria maremmana sostiene l'unico vero gemellaggio con la tifoseria del Viareggio. Il rapporto nasce nel 1989 a Livorno durante una partita di spareggio per la promozione in Interregionale contro la Sestese, che vide protagonista la squadra maremmana. Il patto di amicizia fu stipulato tra gli \"Ultras Grosseto\" ed alcuni gruppi della tifoseria viareggina, e resta tuttora molto sentito.\nDi \"riflesso\" al gemellaggio con la tifoseria viareggina, sono nati dei rapporti di amicizia con la tifoseria del Pisa e con i piemontesi dell'Alessandria, anch'esse gemellate con i bianconeri.\nNel 2017 \u00e8 sorto un rapporto di amicizia con la tifoseria del Ponsacco, la quale ha fatto sentire la propria vicinanza alla tifoseria biancorossa nella stagione di Serie D 2016-2017, in cui il Grosseto, sotto la dirigenza dell'italo-americano Massimiliano Pincione, stava di fatto scomparendo dal panorama calcistico italiano. Gli ultras unionisti hanno ricambiato tale vicinanza a parti invertite nella stagione di Serie D 2019-2020, quando la squadra pisana, data nell'estate precedente come una delle favorite per vincere il proprio girone, si trovava in fondo alla classifica, a causa di problemi finanziari.\nCon un'altra tifoseria toscana, quella del , esistevano buoni rapporti fino agli anni novanta.\nLa principale rivalit\u00e0 \u00e8 quella con i tifosi del Siena. Tuttavia, l'origine della rivalit\u00e0 calcistica \u00e8 da ricercarsi in quella storica, gi\u00e0 esistente in epoca medievale tra il capoluogo maremmano e la citt\u00e0 del Palio. Dei decenni scorsi \u00e8 invece la rivalit\u00e0 con la squadra e la tifoseria di , che si svilupp\u00f2 negli anni in cui la formazione maremmana e quella laziale si affrontavano nei campionati dilettantistici.\nLa rivalit\u00e0 con la squadra e la tifoseria riminese \u00e8 nata in epoca recente, pi\u00f9 precisamente nel 2003, quando la formazione maremmana fu estromessa dalla squadra romagnola dai play-off di Serie C2, a seguito anche di molto dubbie decisioni arbitrali. La promozione in Serie C1 venne comunque raggiunta con il primo posto in campionato nella stagione successiva. Altra rivalit\u00e0 \u00e8 quella sviluppatasi, soprattutto negli anni di Serie C2 e Serie C1, con precedenti nella Serie D, con la Sangiovannese di San Giovanni Valdarno. Rivalit\u00e0 acuita dagli incidenti del 2006.\nRivalit\u00e0 sentita, quella col Livorno, soprattutto dopo i play-off nella stagione 2008-2009. Degli screzi tuttavia, si erano avuti anche precedentemente. Dopo la vittoria allo Zecchini, il Grosseto si vide ribaltare il risultato nel ritorno disputato all'Armando Picchi al termine di una partita che vide quattro espulsioni fra le file maremmane. Il Livorno pass\u00f2 il turno e successivamente, dopo la vittoria contro il Brescia, torn\u00f2 in Serie A. Vi furono gravi disordini in occasione della partita Grosseto-Livorno del 7 giugno 2009.\nQuella col Frosinone \u00e8 una rivalit\u00e0 che deriva dalle tante volte in cui le due squadre si sono affrontate ai play-off e in campionato; da registrare atti di vandalismo a Grosseto degli ultras ciociari nel gennaio del 2006. Altre rivalit\u00e0 esiste con la tifoseria sarda della Torres.\nCol Venturina esiste un'antica ruggine, risalente ad una trasferta del 1988, coi grossetani che, in pi\u00f9 di mille, si scontrarono con la tifoseria locale, da cui ne seguirono diffide.\nAltre rivalit\u00e0 sono presenti con le tifoserie del gi\u00e0 citato Poggibonsi, della , della Massese e dell'.\nRosa.\n\"Aggiornata al 13 febbraio 2022.\""}
{"id": "41829", "revid": "1980646", "url": "https://it.wikipedia.org/wiki?curid=41829", "title": "Lucchese 1905", "text": "La Lucchese 1905 S.r.l., meglio nota come Lucchese, \u00e8 una societ\u00e0 calcistica italiana con sede nella citt\u00e0 di Lucca. Milita in Serie C, la terza divisione del campionato italiano.\nFondata nel 2019 \u00e8 erede della tradizione sportiva iniziata nel 1905 con la fondazione del \"Lucca Football Club\" e poi transitata attraverso varie rifondazioni avvenute nel 2008 e nel 2011. La FIGC considera la Lucchese al quarantasettesimo posto nella graduatoria della tradizione sportiva dei club ad essa affiliati.\nI colori sociali sono il rosso e il nero. Disputa le gare casalinghe allo stadio Porta Elisa.\nStoria.\nLe origini e i primi due campionati nella massima serie.\nIl 25 maggio 1905 il calcio arriv\u00f2 a Lucca. il Lucca Football Club venne fondato da alcuni appassionati tra cui si ricordano Felice Menesini, Vittorio Menesini ed Ernesto Matteucci. I tre sportivi avevano appreso il gioco in Brasile, stato dove avevano trascorso alcuni anni per motivi di lavoro e dove il calcio era stato introdotto dai marinai inglesi. Le origini brasiliane del calcio a Lucca sono un caso probabilmente unico nel panorama del pionierismo sportivo italiano; infatti la creazione dei primi club, tra il 1896 e il 1906 ebbe un impulso decisivo dai britannici residenti in Italia o da studenti che si ispiravano a quanto si andava facendo a Genova, Torino e Milano. Probabilmente la scelta dei colori rossoneri fu dovuta ad una simpatia nei confronti del Milan, club che era stato campione d'Italia nel 1901 e che lo sarebbe ridiventato nel 1906. Il primo presidente e capitano fu Piero Lavoratorini. Nel 1909 il Lucca gioc\u00f2 il campionato toscano, e giunse seconda dietro al Firenze FBC. Tra i giocatori di questo periodo vanno ricordati anche i due britannici Spencer e Calvert, che risiedevano a Lucca per motivi di lavoro essendo impiegati presso la Cucirini Cantoni Coats.\nNella stagione 1912-1913 il Lucca milit\u00f2 nella Promozione Toscana, venendo ammessa a fine stagione in Prima Categoria, la massima serie dell'epoca. L'esordio in massima serie non fu dei pi\u00f9 felici per i lucchesi, con l'ultimo posto nella Prima Categoria Toscana, ma nella stagione successiva il Lucca seppe riscattarsi raggiungendo, in virt\u00f9 del 2\u00ba posto regionale, la qualificazione al girone finale dell'Italia Centrale, sospeso all'ultima giornata a causa dell'inizio della grande guerra. Il periodo pionieristico si chiuse dunque con una notevole crescita e rafforzamento del club che, a circa dieci anni dalle prime partite, poteva vantare due partecipazioni alla massima serie nazionale, una delle quali arricchita dalla qualificazione al girone finale (che, se non fosse sopravvenuta la guerra avrebbe designato una delle partecipanti alla finale scudetto).\nGli anni venti.\nIn un panorama calcistico ancora totalmente dilettantistico la guerra segn\u00f2 la partenza per il fronte della maggior parte dei giocatori e dei dirigenti e la sospensione totale di ogni attivit\u00e0. Dopo il conflitto il Lucca FBC non esisteva praticamente pi\u00f9. Nei primi mesi del 1919 alcuni giovani sopravvissuti alle trincee, tra i quali lo studente Enrico Bonino, dettero vita alla Unione Sportiva Lucchese, la quale, pur cambiando il proprio nome era erede diretta della fortunata esperienza del Lucca FBC. Il primo presidente del dopoguerra fu Mario Casentini. Le ambizioni della compagine societaria erano quelle di tornare nella massima divisione nazionale favorendo la crescita di giocatori locali di ottime prospettive, alcuni dei quali sarebbero presto arrivati alla convocazione in Nazionale.\nLa Lucchese ripart\u00ec dal campionato di Promozione Toscana 1919-1920, che vinse, venendo promossa al Campionato di massima serie allora detto Prima Categoria. Nella stagione 1920-1921 ottenne un buon 3\u00ba posto nel girone unico della Prima Categoria Toscana, dietro soltanto a Livorno e Pisa. Nella stagione 1921-1922 non riusc\u00ec a cogliere il primo posto nel girone toscano e la qualificazione alle semifinali nazionali, ma il 2\u00ba posto nel girone unico della Prima Categoria Toscana le permise comunque di rimanere nella massima serie senza disputare gli spareggi salvezza previsti dal Compromesso Colombo. In quell'anno va segnalata anche la partecipazione alla prima Coppa Italia, con l'eliminazione che giunse solo in semifinale ad opera dell'Udinese. Nella stagione 1922-1923 la Lucchese non riusc\u00ec tuttavia a raggiungere la salvezza, complici le quattro retrocessioni per girone per ridurre la Prima Divisione a partire dal 1923-1924 da 36 a 24 squadre: il 9\u00ba posto nel girone C della Prima Divisione Nord non fu quindi sufficiente per salvarsi e la squadra abbandon\u00f2 il massimo campionato retrocedendo in Seconda Divisione Nord. I tre campionati Prima Divisione avevano per\u00f2 permesso di formare un ottimo gruppo di giocatori e una forte squadra giovanile dalla quale sarebbero usciti vari talenti. I due elementi di spicco dei campionati dei primi anni venti furono Giovanni Moscardini ed Ernesto Bonino. Questi due giocatori furono i primi in assoluto convocati in nazionale provenienti da club diversi da quelli padano liguri. Dalle giovanili usc\u00ec poi il fortissimo attaccante Armando Bonino, fratello di Ernesto ed Enrico, il quale avrebbe segnato pi\u00f9 di cento gol in maglia rossonera. Altro fatto importante degli anni venti fu la costruzione del primo stadio che era denominato \"Piazza d'Armi\" o \"Campo di Marte\" e si trovava a breve distanza dall'omonimo ospedale nonch\u00e9 dal luogo in cui sarebbe sorto lo Stadio Porta Elisa. Lo stadio aveva una tribuna coperta in stile vittoriano, tutta costruita in legno e con numerosi paloni a sostegno della tettoia. Sugli altri tre lati del campo vi erano dei parterres separati dal rettangolo di gioco da semplici cordicelle e dietro una delle due porte si trovava il locale degli spogliatoi.\nRetrocessa tra i cadetti (campionato di Seconda Divisione, ribattezzato in Prima Divisione dal 1926 al 1929), la Lucchese vi rimase per diverse stagioni, senza mai lottare per la promozione. Nel 1924 l'Unione Sportiva Lucchese decise di fondersi con l'altra realt\u00e0 sportiva della citt\u00e0 di Lucca, la \"S.S. Ginnastica Lucchese Sportiva Libertas\" diventando \"U.S. Lucchese Libertas\". Alla fine della stagione 1928-1929 il campionato di Prima Divisione venne declassato a terzo livello a causa della scissione della massima serie (la Divisione Nazionale) in due gironi. I due campionati risultanti furono strutturati a girone unico: \"Divisione Nazionale Serie A\" e \"Divisione Nazionale Serie B\". Nel 1929-1930, finalmente, la Lucchese riusc\u00ec a vincere il girone A della Prima Divisione Nord dopo aver vinto lo spareggio con la Rivarolese, venendo cos\u00ec promossa in Serie B.\nGli anni trenta.\nLa permanenza in B dur\u00f2 solo una stagione. La Lucchese rimase poi per tre stagioni in terza serie, durante le quali vi fu l'avvento al timone della societ\u00e0 dell'ambizioso presidente Giuseppe Della Santina. Della Santina ingaggi\u00f2 l'allenatore ungherese Ern\u0151 Erbstein, con l'intento di puntare in pochi anni al ritorno in serie A. La promozione in B avvenne al termine della stagione 1933-1934, in virt\u00f9 della vittoria del girone eliminatorio e del 1\u00ba posto conseguito nel girone finale C di Prima Divisione Interregionale.\nNel campionato 1935-1936 la Lucchese conquist\u00f2 la Serie A a girone unico. La squadra era composta da giocatori molto forti per la categoria tra cui il portiere Aldo Olivieri e Vinicio Viani, che realizz\u00f2 35 reti in 34 partite. Nella stagione di esordio in A raggiunse un notevole risultato per una matricola, il 7\u00ba posto, ma nel giro di due stagioni la squadra declin\u00f2 inesorabilmente, sfiorando la retrocessione nel 1937-1938 (14\u00ba posto), retrocessione che si concretizz\u00f2 al termine della stagione 1938-1939 a causa del 16\u00ba e ultimo posto, dovuto, a parit\u00e0 di punti, a un peggior quoziente reti rispetto a Livorno e Triestina (quest'ultima salva proprio in virt\u00f9 del quoziente reti).\nEnormi soddisfazioni per la societ\u00e0 e i tifosi vennero dall'apporto dei migliori giocatori rossoneri alla nazionale di Vittorio Pozzo. In particolare vanno ricordati i giochi olimpici di Berlino 1936, nei quali l'Italia conquist\u00f2 la medaglia d'oro. In quella formazione gioc\u00f2 da titolare Libero Marchini. Altrettanto importanti per la Lucchese furono i mondiali del 1938. Il portiere titolare della nazionale fu infatti Aldo Olivieri, il cui apporto risult\u00f2 decisivo in varie occasioni. La Lucchese \u00e8 dunque tra le non molte societ\u00e0 calcistiche che possono vantare, tra i loro tesserati, un campione olimpico e un campione del mondo.\nGli anni quaranta e cinquanta.\nRetrocessa in Serie B, sfior\u00f2 il ritorno immediato in A nella stagione 1939-1940 (3\u00ba posto), ma le stagioni successive furono alquanto mediocri e al termine della stagione 1941-1942, con il 18\u00ba posto in Serie B, arriv\u00f2 addirittura la retrocessione in Serie C, nonch\u00e9 addirittura lo scioglimento della societ\u00e0 per difficolt\u00e0 belliche.\nAlla ripresa dei campionati, nel 1945-1946, la Lucchese milit\u00f2 in Serie C, raggiungendo il 2\u00ba posto nel girone A di Serie C della Lega Centro-Sud. Al termine della stagione, arriv\u00f2 la promozione a tavolino in Serie B. Nella stagione successiva (1946-1947) la squadra riusc\u00ec addirittura da neopromossa a vincere il girone B di Serie B, tornando cos\u00ec in serie A. Il merito, oltre al gruppo, fu del capocannoniere Ugo Conti che realizz\u00f2 27 reti. La serie A dur\u00f2 per 5 anni, durante i quali la Lucchese riusc\u00ec anche a centrare un discreto ottavo posto (1948-1949), concludendo 3 stagioni delle 5 in questione al 14\u00ba-15\u00ba posto. Nella stagione 1951-1952, tuttavia, sconfitta nello spareggio con la , precipit\u00f2 di nuovo in Serie B: da allora non avrebbe pi\u00f9 ritrovato la A. Nei due anni successivi ulteriori due retrocessioni consecutive catapultarono addirittura la Lucchese dalla Serie B alla IV Serie.\nRimase in IV Serie per quattro stagioni, fino alla stagione 1957-1958, al termine della quale la compagine lucchese, venne ammessa a tavolino in Serie C.\nDagli anni sessanta agli anni novanta.\nLa vittoria sul campo del campionato 1960-1961 riport\u00f2 la compagine rossonera in serie B, ma quello fu l'ultimo momento di gloria fino all'acquisto nel 1985 da parte del gruppo Superal.\nAl termine della stagione 1962-1963, a causa del 20\u00ba posto in Serie B, ritorn\u00f2 di nuovo in Serie C e sole tre stagioni dopo (1965-1966) la squadra precipit\u00f2 addirittura in Serie D. Ritorn\u00f2 in C al termine della stagione 1968-1969, vincendo lo spareggio con la Sarzanese. Milit\u00f2 nella terza serie nazionale per circa un decennio, piazzandosi sempre nelle prime sette posizioni e sfiorando il ritorno in B soprattutto nella stagione 1977-1978 (2\u00ba posto nel girone B della Serie C); altri piazzamenti degni di nota furono due terzi posti consecutivi nelle stagioni 1972-1973 e 1973-1974.\nAl termine della stagione 1978-1979, a causa di un inaspettato 17\u00ba posto nel girone A della Serie C1, la squadra precipit\u00f2 addirittura in Serie C2. Nelle sei stagioni successive la Lucchese, pur terminando sempre tra le prime sette classificate (il piazzamento pi\u00f9 frequente fu il quarto posto, raggiunto in quattro occasioni su sei), non riusc\u00ec mai a centrare la promozione in C1, per conquistare la quale avrebbe dovuto classificarsi tra le migliori due.\nAppena acquistata la societ\u00e0, il presidente Egiziano Maestrelli, riport\u00f2 subito nel calcio professionistico la Lucchese, vincendo il campionato 1985-1986 di Serie C2.\nNel campionato 1988-1989 Pino Vitale chiam\u00f2 come allenatore Corrado Orrico e insieme al presidente acquistarono giocatori importanti, tra i quali Paci, Di Stefano e Giusti che nel campionato 1989-1990 portarono, dopo 27 anni, la Lucchese nuovamente sui campi di serie B vincendo anche, nella stessa stagione, la Coppa Italia di categoria.\nPer 9 anni la Lucchese gioc\u00f2 in Serie B, ottenendo nelle stagioni 1990-1991 e 1995-1996 la possibilit\u00e0 di andare in serie A, ma nella stagione 1998-1999 retrocedette in Serie C1. Nella stessa stagione, dopo 14 anni, Egiziano Maestrelli lasci\u00f2 nelle mani del socio Aldo Grassi la societ\u00e0.\nGli anni duemila.\nNel periodo Grassi, la Lucchese rest\u00f2 in Serie C1 disputando due spareggi promozione, arrivando in finale nel 2002 ma contro la Triestina perse all'andata 2-0 e, pareggio il ritorno 3-3, cos\u00ec decise il 21 luglio 2005, dopo 20 anni, di cedere la Lucchese all'imprenditore italo-siriano Fouzi Hadj.\nL'arrivo alla presidenza di Fouzi Hadj, proprietario ditta \u00abKatex Italia S.r.l.\u00bb, specializzata in import-export di tubazioni e materiale siderurgico, avvenuto ufficialmente il 12 agosto 2005, port\u00f2 una ventata di entusiasmo, visti gli ambiziosi propositi di promozione e l'arrivo a Lucca di personaggi di spicco: in qualit\u00e0 di Direttore Tecnico fu assunto Luigi Simoni, come Direttore Sportivo Spartaco Landini e come allenatore Franco Scoglio.\nTuttavia, tra la fine del 2006 e l'inizio del 2007 arriv\u00f2 un nuovo Direttore Generale, Fabrizio De Poli e un nuovo allenatore, Paolo Stringara che sostitu\u00ec l'esonerato Fulvio Pea, che comunque non riusc\u00ec a portare la squadra ai play-off.\nPer il campionato 2007-2008 la guida tecnica della squadra fu affidata a Piero Braglia, il risultato non fu eccellente e la Lucchese non riusc\u00ec a disputare gli spareggi per la promozione in Serie B.\nL'estate del 2008 sar\u00e0 travagliata per il club rossonero, che conoscer\u00e0 l'onta del fallimento, a causa di uno stato di insolvenza cronica dovuto al mancato pagamento dei debiti contratti durante la gestione di Fouzi Hadj, per un \"buco\" accertato di oltre 7 milioni di euro. Il club, a causa di questa situazione debitoria, \u00e8 stato escluso da ogni campionato. Per ovviare al vuoto lasciato dal club che si trovava in Prima Divisione, scende in campo il Sindaco di Lucca, Mauro Favilla, che costituisce una nuova societ\u00e0, l\"A.S.D. Sporting Lucchese\", che chiede il ripescaggio in Serie D, ottenendo l'inserimento nel girone E, in sovrannumero, per meriti sportivi. La squadra, guidata dal nuovo Presidente Giuliano Giuliani, con Paolo Giovannini Direttore Sportivo e Giancarlo Favarin allenatore, con una squadra formata da giocatori tra cui Venturelli, Mocarelli e Scandurra, domina il campionato aggiudicandosi, battendo il Gavorrano al Porta Elisa con cinque giornate di anticipo, la promozione in Lega Pro Seconda Divisione.\nNel frattempo, il 18 novembre 2008 diventa ufficiale il primo fallimento della storia calcistica rossonera, notizia che era ormai ufficiosa gi\u00e0 da diversi mesi. Il successivo 10 dicembre la F.I.G.C. decreta la cancellazione della A.S. Lucchese Libertas dal panorama calcistico nazionale.\nIl 30 marzo 2009 il Presidente Giuliani riacquist\u00f2 il centenario marchio della \"A.S. Lucchese Libertas 1905\" all'asta fallimentare del Tribunale di Lucca.\nIl 5 agosto 2009 la F.I.G.C. autorizz\u00f2 il cambio di denominazione sociale da \"Sporting Lucchese S.r.l.\" ad \"Associazione Sportiva Lucchese Libertas 1905 S.r.l.\". Nella stagione 2009-2010 la Lucchese conquist\u00f2 la Lega Pro Prima Divisione e battendo in un triangolare le vincitrici degli altri due gironi di Seconda Divisione, la compagine rossonera si aggiudic\u00f2 anche la Supercoppa di Lega di Seconda Divisione.\nGli anni duemiladieci.\nL'ex proprietario siriano Fouzi Hadj viene arrestato dalla Guardia di Finanza il 10 marzo 2010, con l'accusa di bancarotta fraudolenta documentale, distrazione e preferenziale, falso in bilancio e false comunicazioni, che portarono anche la Lucchese al fallimento.\nNonostante il ritorno in terza serie dopo soli due anni dal fallimento, il 12 marzo 2012 il tribunale fallimentare di Lucca ne dichiara il fallimento per la seconda volta in tre anni.\nLa Lucca calcistica rimane nuovamente orfana del suo club: due fallimenti in quaranta mesi per la Lucchese, che batte perfino il record che apparteneva al Cosenza (quattro anni da una gestione fallimentare all'altra). La fine della Libertas appariva scontata da mesi: soprattutto quando, il 4 ottobre 2011, viene nominato come liquidatore Covili Faggioli, gi\u00e0 amministratore delegato del .\nNell'estate del 2011, quindi, sar\u00e0 l'ex rossonero Bruno Russo, vera \"bandiera\" della Lucchese, a smuovere le acque, nelle vesti di direttore generale, riuscendo a coinvolgere cinque giovani imprenditori che si fanno carico di risollevare le tradizioni calcistiche della citt\u00e0. Viene cos\u00ec fondata la nuova \"Football Club Lucca 2011\", nata in pochi giorni per sopperire alla fine della A.S. Lucchese Libertas, e iscritta in sovrannumero al campionato di Eccellenza Toscana. La denominazione si ricollega alle origini. Non viene scelto alcun logo: sulla maglia compare infatti una semplice scritta stilizzata. Tutto inizia ad agosto senza una sede, senza materiale tecnico, con pochi giocatori certi e tanti giovani in prova ogni giorno; Bruno Russo porta avanti il suo progetto con determinazione e la voglia di far bene nella citt\u00e0 che in passato gli ha dato molto. L'allenatore \u00e8 Giacomo Lazzini, ex calciatore di Empoli, e .\nLa stagione si dimostra eccellente: la squadra domina il girone A vincendo il campionato 2011-2012 ottenendo la promozione in Serie D con sei giornate di anticipo. Ciononostante, il tecnico non viene confermato.\nAl termine della stagione la societ\u00e0 assume la denominazione di \"Lucchese Football Club 1905\", con Nicola Giannecchini presidente e con tale nome parteciper\u00e0 alla Serie D. Intanto il vecchio marchio della \"Lucchese Libertas\" viene acquistato dal \"Lucca United\", associazione di azionariato popolare; \u00e8 uno dei primi casi in Italia in cui i tifosi detengono il marchio della propria squadra. La societ\u00e0, comunque, adotta un restyling dello storico marchio, sempre ovale, ma con le strisce verticali rossonere alternate posizionate a sinistra, mentre a destra, in alto, campeggia la scritta \"Football Club Lucchese 1905\", e in basso una pantera, simbolo della citt\u00e0.\nIl 7 giugno 2012 a guidare il gruppo rossonero viene chiamato Luciano Bruni, ma si dimette il 16 agosto successivo, ancor prima dell'inizio del campionato, a causa di alcune divergenze di vedute con il D.S. Bruno Russo sulla direzione della squadra e sulla scelta dei giocatori. A sostituirlo viene promosso il suo vice Duccio Innocenti, alla sua prima esperienza da allenatore di una prima squadra (con Oliviero Di Stefano vice). La Lucchese, sotto la sua guida si \u00e8 piazzata al quarto posto (dietro Tuttocuoio, Massese e Atletico Pro Piacenza), con il maggior numero di vittorie in trasferta e la difesa meno perforata del girone. Nei play-off vengono eliminati per mano dell'Atletico Pro Piacenza, perdendo la semifinale secca per 2-0 al Porta Elisa.\nA fine stagione la societ\u00e0 torna alla denominazione \"A.S. Lucchese Libertas 1905\", grazie ad un accordo quinquennale con l'associazione \"Lucca United\". Il 2 novembre 2013 il cda nomina presidente il nuovo socio di maggioranza Andrea Bacci, con Nicola Giannecchini vicepresidente.\nIl 4 maggio 2014 la Lucchese viene promossa nella nascitura Lega Pro unica battendo in trasferta e in uno scontro diretto la Correggese per 2-1 nell'ultima giornata del girone D della Serie D.\nSuccessivamente, il 4 agosto 2014 la Lucchese \u00e8 stata inserita nel girone B della Lega Pro insieme alle altre squadre toscane arrivando decima, e l'anno successivo raggiunge una sofferta salvezza terminando un punto sopra la zona play-out.\nNella stagione 2016-2017 ottiene il nono posto in campionato, valido per l'accesso ai play off, nei quali verr\u00e0 eliminata solo dal Parma Calcio 1913 a un passo dalle semifinali.\nL'anno seguente, confermando mister Lopez e il ds Obbedio, oltrech\u00e9 buona parte della rosa dell'anno precedente, otterr\u00e0 l'ennesima tranquilla salvezza.\nNel giugno 2018 la societ\u00e0 viene ufficialmente acquistata, tramite atto notarile con accollo dei debiti societari, dall'ambizioso imprenditore Lorenzo Grassini, che porta a Lucca Fabrizio Lucchesi nel ruolo di direttore generale. Lorenzo Grassini acquista l'80% della Lucchese tramite una sua societ\u00e0 controllata con sede a Londra.\nLa nuova societ\u00e0, insediatasi con la nomina di Gianni Ferruzzi quale nuovo Amministratore Unico, nomina immediatamente il nuovo staff tecnico composto da Leonardo Menichini e dal suo vice Massimo D'Urso.\nLe ambizioni sono chiare, Serie B in due/tre anni. Nel generale entusiasmo la nuova societ\u00e0 si rifiuta di pagare gli stipendi e contributi ma solo le figure obbligatorie comunicando l'insorgenza di debiti non riportati a bilancio e anche ricapitalizzazione obbligatoria per l\u2019iscrizione al nuovo campionato verr\u00e0 annullata per l'insorgenza di ulteriori poste passive che lieviteranno l'indebitamento moltiplicandolo esponenzialmente rispetto alla sue entit\u00e0 inizialmente contrattualizzata.\nOltre a ci\u00f2 presso l'abitazione della moglie del Presidente viene inoltre recapitata una lettera minatoria con minacce di morte che porteranno ad una denuncia presso i Carabinieri di Siena e faranno desistere Grassini dal proseguire nell'avventura Lucchese.\nIl 19 luglio 2018, data ultima per presentare ricorso per l'ammissione in deroga al campionato di Lega Pro, Ferruzzi e Lucchesi si dimettono e Grassini, dapprima deciso a portare i libri in tribunale denunciando irregolarit\u00e0 amministrative e contabili, cede indietro le quote della societ\u00e0 a Carlo Bini. Quest'ultimo dopo aver ricapitalizzato (per tramite del contributo economico dei soci di Lucchese Partecipazioni e del socio Citt\u00e0 Digitali srl), presenta domanda di riammissione a Roma alle 18.54, 6 minuti prima della scadenza, in un pomeriggio thriller per i tifosi rossoneri. Successivamente, il 25 luglio, l'Amministratore Unico Bini presenta come nuovo allenatore, l'ex Giancarlo Favarin (contratto biennale, coadiuvato dal vice Giovanni Langella).\nIl mister e il ds Obbedio creano, in pochi giorni e con un budget risicato, una squadra giovane ma coraggiosa, che nel mese di dicembre si toglie dalle zone calde nonostante i numerosi punti di penalizzazione (11 inizialmente, ridotti a 8).\nIl 17 dicembre 2018, il socio Citt\u00e0 Digitali srl, con il gradimento dello storico socio tifoso Moreno Micheloni ma all\u2019insaputa di tifosi, stampa e dipendenti, cede il 98% del pacchetto societario all'imprenditore romano Aldo Castelli, che diviene nuovo proprietario e presidente.\nIl socio Citt\u00e0 Digitali srl resta in societ\u00e0 con l\u20191%, cos\u00ec come Moreno Micheloni, con il restante 1%. Il successivo 28 dicembre viene convocata una conferenza stampa di presentazione della nuova compagine societaria. Castelli, dopo oltre due ore di ritardo e con la tifoseria in subbuglio, presenta il nuovo Amministratore Delegato e il consulente di riferimento, rispettivamente Umberto Ottaviani e Enrico Ceniccola e afferma che l\u2019indebitamento della societ\u00e0 \u00e8 effettivamente superiore al milione di euro come di chiarato da Grassini nel luglio 2018.\nLa squadra e i tifosi chiedono garanzie, esigono di conoscere i reali investitori nel calcio cittadino. Ottaviani non sa rispondere, il Presidente Castelli ammette di non poter riferire altro.\nLa triade romana invisa a tutta la tifoseria, la stampa e la squadra, viene duramente contestata in sala stampa e scortata dalla Digos fuori dalla stadio e all\u2019entrata dell\u2019autostrada per Roma. Malgrado rassicurazioni non vengono pi\u00f9 pagati stupendi e contributi e la societ\u00e0 viene completamente lasciata in balia di se stessa.\nLa stagione 2018-2019 termina con la Lucchese al 19\u00ba posto, utile a disputare i play-out. La squadra di Favarin e Obbedio, nonostante i 25 (poi ridotti a 23 dopo la fine del torneo) punti di penalizzazione riesce ad evitare la retrocessione sconfiggendo Cuneo e Bisceglie.\nIl 24 giugno 2019 la societ\u00e0, mediante l'avvocato Angelo Massone comunica di non essersi iscritta al successivo campionato di Serie C riversando la colpa sulla mancanza di un impianto agibile (lo stadio Porta Elisa necessita infatti di ingenti lavori di ristrutturazione per ottenere il via libera dalla Serie C; lavori quantificati dall'assessore comunale all'edilizia sportiva Stefano Ragghianti in 5-6 milioni di euro).\nIl 28 luglio il sindaco di Lucca assegna il titolo sportivo alla \"Lucchese 1905 Societ\u00e0 Sportiva Dilettantistica\", iscritta il 30 luglio in Serie D dopo il rischio concreto di restare un anno senza calcio a Lucca per poi tornare dopo un anno tra in professionisti a causa dell\u2019emergenza COVID-19 (era, infatti, prima in classifica al momento dello stop dei campionati).\nGli anni duemilaventi.\nNella stagione 2020-2021, nonostante il ritorno tra i professionisti, la squadra arriva penultima in classifica senza nemmeno disputare i play-out retrocedendo in Serie D e venendo successivamente ripescati a completamento organici.\nColori e simboli.\nColori.\nFin dalla fondazione della Lucchese, i colori societari sono il rosso e il nero, inseriti su una divisa a strisce. Tale abbinamento fu scelto dai soci fondatori in omaggio alla squadra del Milan che nei primi anni del novecento vinse tre campionati.\nIn occasione del centenario della fondazione della societ\u00e0, nel 2005, lo sponsor tecnico Erre\u00e0 disegn\u00f2 una particolare divisa celebrativa, esattamente a met\u00e0 tra i colori rosso e nero, caratterizzata da un laccetto \"old style\" al collo. La divisa ebbe un grande successo fra i tifosi, tanto che ne fu decisa la ristampa nel 2009. Dieci anni dopo, nel 2015, per i 110 anni dalla fondazione, la Lucchese indoss\u00f2 una terza maglia celebrativa completamente dorata, griffata Legea.\nSimboli ufficiali.\nStemma.\nLo stemma della societ\u00e0 \u00e8 costituito da un ovale diviso a met\u00e0: nella parte sinistra vi sono i colori della bandiera cittadina, il bianco e il rosso (divisi orizzontalmente da una linea dorata, che circonda anche l'intero stemma), con la scritta A.S. LUCCHESE LIBERTAS. Nella parte destra vi sono invece linee verticali rosse e nere, sovrastate dal disegno stilizzato di una pantera rampante in oro, in posizione eretta (simbolo della citt\u00e0 di Lucca).\nInno.\nL'inno della Lucchese si intitola \"La nostra, la mia citt\u00e0\". L'obiettivo primario del brano, composto nel 2014 dal cantautore Francesco Matteoni su commissione della societ\u00e0 e presentato il 16 novembre prima del derby casalingo con la Pistoiese, \u00e8 stimolare il senso di appartenenza dei cittadini di Lucca, facendo leva sul legame della Lucchese con la tifoseria e con la citt\u00e0.\nMascotte.\nLa mascotte della Lucchese \u00e8 Mister Pantera, una pantera nera, simbolo del sodalizio, che indossa la classica divisa palata rossonera. Il personaggio \u00e8 stato presentato durante una conferenza stampa il 1\u00ba dicembre 2012; il nome \u00e8 stato successivamente scelto dai tifosi tramite un sondaggio on-line lanciato sul sito web ufficiale della societ\u00e0.\nStrutture.\nStadio.\nInizialmente la Lucchese disputava le gare interne a piazzale Verdi, all'interno delle mura cittadine. Il campo era improvvisato, e gli incassi si aggiravano intorno alle cento lire. Successivamente le partite vennero giocate al \"Campaccio\", nei pressi di Borgo Giannotti (fuori da Porta Santa Maria), in un campo recintato da tavole e con tribune in legno. Dopo il Primo conflitto mondiale, la Lucchese (in quel periodo aveva come denominazione \"Unione sportiva Lucchese\") si spost\u00f2 poi al campo sportivo \"Campo di Marte\", nel quartiere di San Marco, dove fu allestita anche una capiente tribuna coperta.\nLa squadra vi rimase fino all'ottobre del 1934, quando venne inaugurato l'attuale stadio di casa della compagine rossonera: il Porta Elisa. L'impianto di San Marco, infatti, non rispondeva pi\u00f9 ai requisiti minimi per poter disputare campionati di alto livello. Il Porta Elisa, realizzato per uso polivalente su richiesta della societ\u00e0, fu costruito proprio nei pressi del vecchio impianto \"Campo di Marte\", non lontano dall'omonima porta cittadina, da cui prende il nome.\nInizialmente dotato di due sole tribune (una coperta e una scoperta, a gradoni), fu poi ampliato nel corso degli anni, con l'aggiunta della curva ovest e della curva est (quest'ultima dedicata alle tifoserie ospiti). Tutt'oggi la Lucchese gioca le partite interne in questo stadio.\nCentro di allenamento.\nLa Lucchese si \u00e8 allenata nell'impianto polisportivo comunale \"Acquedotto\", posto sulla riva sinistra del fiume Serchio.\nSociet\u00e0.\nOrganigramma societario.\nDi seguito l'organigramma societario.\nSponsor.\nDi seguito l'elenco dei fornitori tecnici e degli sponsor ufficiali.\nImpegno nel sociale.\nIl 6 gennaio 2015 una rappresentanza di calciatori della squadra, accompagnati dalla mascotte Mister Pantera e dal direttore generale Giovanni Galli, hanno distribuito dolci giocattoli ai bambini ricoverati presso il reparto di Pediatria dell'ospedale San Luca di Lucca, mostrando dunque vicinanza ai piccoli pazienti e alle loro famiglie.\nSettore giovanile.\nI successi pi\u00f9 importanti, per quanto riguarda il settore giovanile, riguardano gli anni di Maestrelli, in cui gli allievi vinsero il campionato nazionale allora formato da squadre di Serie A e B, e non di Lega Pro come oggi.\nNell'era contemporanea c'\u00e8 pero voglia di ritornare ai fasti di un tempo e la categoria Berretti nella stagione 2014-2015 ha sfiorato il tricolore perdendo in semifinale contro l'Aversa Normanna.\nAllenatori e presidenti.\nDi seguito l'elenco di tutti gli allenatori e di tutti i presidenti.\nStatistiche e record.\nStatistiche individuali.\nDi seguito i primatisti di presenze e reti.\nTifoseria.\nStoria.\nIl fulcro centrale della tifoseria rossonera \u00e8 la Curva Ovest dello stadio Porta Elisa. Tra i gruppi ultras della Lucchese, vi \u00e8 stato l'avvicendamento di varie realt\u00e0 quali: \"Panthers Front\", \"Tori Flesciati\", \"Fedayn\", \"Bull Dog 1998\", \"Banda Th\u00e9venot\", \"La mia squadra la mia citt\u00e0\" e \"La Meglio Giovent\u00f9\". Ad oggi, la Curva Ovest ha due gruppi organizzati: \"QBR Youth\" e \"Vecchia Ovest\", inoltre, la tifoseria della Lucchese \u00e8 una delle poche in Toscana ad avere un orientamento politico di destra.\nLa Lucchese trova il suo principale bacino d'utenza nel capoluogo provinciale e nel resto della Piana di Lucca; la squadra ha sostenitori anche lungo la Mediavalle e fino alla Garfagnana. Al contrario \u00e8 poco seguita nell'area occidentale della provincia, la Versilia, dove prevale l'interesse verso le locali squadre di hockey su pista. Fuori dalla provincia l'unica area dove si rileva una certa presenza di sostenitori rossoneri \u00e8 quella della Valdinievole, che fu amministrata dai lucchesi fino agli anni '20 del XX secolo.\nDurante gli anni '90 del Novecento la tifoseria ha totalizzato una presenza media casalinga allo stadio di oltre spettatori. Nel ventennio seguente la presenza media a partita si \u00e8 all'incirca dimezzata. Gli eventi che hanno colpito il sodalizio rossonero nelle stagioni d'inizio III millennio, hanno ulteriormente ridotto il numero di sostenitori, pur non intaccando il calore della tifoseria.\nGemellaggi e rivalit\u00e0.\nUno dei gemellaggi storici della Lucchese era quello con la tifoseria della Massese: nonostante la sua fine, tra le due tifoserie si \u00e8 mantenuto comunque un buonissimo rapporto.\nLa tifoseria rossonera ha buoni rapporti soprattutto con le tifoserie di , , , (rapporto di amicizia e rispetto), (quest'ultima soprattutto per l'astio tra viterbesi e pisani) e con gli inglesi del .\nLa rivalit\u00e0 pi\u00f9 forte \u00e8 quella con i tifosi del Pisa, in quanto per i lucchesi si tratta del derby pi\u00f9 sentito; l'elevato numero di campionati disputati insieme nel corso della storia (soprattutto in Serie C) hanno permesso alle due tifoserie di manifestare direttamente sugli spalti la propria rivalit\u00e0 per molti anni. Le citt\u00e0 di Lucca e Pisa sono divise infatti da un odio millenario, e le rispettive controversie storiche si sono poi riversate sul calcio. Il derby, sfociato spesso in episodi violenti tra le due tifoserie, il pi\u00f9 delle volte ha visto la necessit\u00e0 di un elevato dispiego di forze dell'ordine per evitare gli scontri, creando non pochi problemi di ordine pubblico. Altra grande rivalit\u00e0 si ha con i sostenitori dello Spezia e anche in questo caso si sono verificati diversi casi di violenza tra le due curve nel corso del tempo. Molto sentita dai tifosi rossoneri \u00e8 anche la rivalit\u00e0 con il Livorno, sia per le opposte idee politiche delle due tifoserie che per la vicinanza delle citt\u00e0. Altre rivalit\u00e0 sentite si hanno con Viareggio, SPAL, Arezzo, Siena, Pistoiese e ."}
{"id": "41831", "revid": "125895379", "url": "https://it.wikipedia.org/wiki?curid=41831", "title": "Aquila 1902 Montevarchi", "text": "L'Aquila 1902 Montevarchi S.r.l., meglio nota come Aquila Montevarchi o semplicemente Montevarchi, \u00e8 una societ\u00e0 calcistica italiana con sede nella citt\u00e0 di Montevarchi, in provincia di Arezzo. Milita in Serie C.\nFondata nel 1902, la societ\u00e0 raggiunge i maggiori successi della propria storia nel 1984 con la vittoria del campionato Interregionale e della Coppa Italia Dilettanti. Il club ha militato a lungo tra i professionisti ed \u00e8 approdato pi\u00f9 volte in terza serie, fallendo per\u00f2 nel 2011. Rifondato nello stesso anno, in nove stagioni sportive \u00e8 tornato in Serie C.\nPrima della rifondazione, il Montevarchi ha disputato complessivamente 25 stagioni di terza serie nazionale professionistica fra Serie C e C1, e 18 nella vecchia Serie C2.\nStoria.\nDagli albori agli anni venti.\nLa societ\u00e0 nacque nel 1902 con il nome di \"Societ\u00e0 Ciclistica Aquila\": i colori sociali originari erano il bianco e il blu e il l'attivit\u00e0 del club era principalmente orientata alla pratica del ciclismo . Il gioco del calcio incominci\u00f2 a diffondersi a Montevarchi dopo il 1910 e venne disputato prima presso \"Il Tondo\" (piazza Cesare Battisti) usato come circuito per i cavalli (particolare curioso: date le ridotte dimensioni del campo da gioco le squadre disputavano incontri con soli 9 giocatori!), poi allo sferisterio di via Mochi e presso un terreno adiacente a piazza Garibaldi, detto l\"'Orto di Giorgio\". La prima partita di cui si hanno notizie (vinta per 1-0) si svolse nel gennaio 1918 contro una rappresentativa di giovani figlinesi.\nNel 1920 avvenne una scissione che dette vita al \"Club Sportivo Montevarchi\" e le due societ\u00e0 ebbero vita separata fino al 18 dicembre 1926quando, in una \"affollatissima\" riunione al \"Regio Teatro Varchi\", presieduta da Enrico Pasqui, fu trovato un compromesso che dette vita a un'unica societ\u00e0, denominata \"Club Sportivo Aquila Montevarchi\", e furono scelti i nuovi colori sociali: rosso e blu.\nIn questo periodo nasce anche l'esigenza di realizzare uno stadio adeguato, cosa molto sentita dalla popolazione: a tale scopo alcuni cittadini si attivarono per ridurre i tempi di costruzione con donazioni e con prestazioni gratuite.\nIl primo impianto fu costruito cos\u00ec presso il \"Campo di Nicco\" (l'odierna Piazza della Repubblica); il terreno di gioco era delimitato da una staccionata e per spogliatoi si usava, in principio, una stanza in una casa colonica adiacente.\nFino quasi al 1930 le fonti storiche riguardanti le gare disputate sono davvero scarne: i giornali dell'epoca riportavano appena il risultato degli incontri disputati e, nonostante si prodigassero (come il regime fascista imponeva) di riportare che le partite erano state disputate con \"\"impegno lodevole\", \"lealmente combattute\", \"gagliardamente giocate\", \"virile intensit\u00e0\" sotto la guida dell'arbitro (solitamente uno sportivo del luogo), la cui conduzione era sempre \"lodevole ed impareggiabile\"\", le cronache del tempo preferivano rimarcare non solo il \"gran concorso di pubblico\" quanto piuttosto la presenza in tribuna di signore e signorine che, con la loro avvenenza, animavano gli incontri\nEppure la passione del calcio si diffondeva sempre di pi\u00f9; ecco cosa riportava la locandina di propaganda pubblicata in vista del 2 aprile 1927:\nDal 1929, finalmente, si iniziano ad avere fonti pi\u00f9 certe.\nIn certi casi addirittura puntuali: le cronache locali riportano che, dopo un incontro interno, gli sportivi, \"non gradendo la conduzione arbitrale, hanno invaso il recinto di gioco e rincorso la giacchetta nera, determinati a gettare il direttore di gara nel vicino Berignolo\" (ovvero il canale di irrigazione adiacente all'impianto, allora a cielo aperto, oggi completamente sigillato nel sottosuolo); da allora (e tutt'oggi prosegue questa singolare \"tradizione\"), il grido \"Arbitro, c'\u00e8 il Berignolo\" continua minaccioso a levarsi contro le conduzioni arbitrali ritenute ingiuste. Gi\u00e0 in quel tempo, per\u00f2, la federazione dimostr\u00f2 tolleranza zero nei confronti di questi episodi, perch\u00e9 il campo del Montevarchi fu squalificato per un mese e la societ\u00e0 si vide addebitare una pesante multa, oltre all'imposizione di recintare il rettangolo di gioco con una rete, al fine di impedire il ripetersi di questi gesti.\nQuello della stagione 1929-1930 \u00e8 il primo campionato FIGC cui l'Aquila partecipa ufficialmente: il primo obiettivo della societ\u00e0 fu quello di offrire agli sportivi una prestazione dignitosa, \"al riparo da ogni sorpresa\".\nIl campionato incominci\u00f2 il 27 ottobre e il Montevarchi si trov\u00f2 inserito in un girone di 6 squadre tra cui spiccava la presenza della A.C. Sangiovannese: i tifosi aspettavano con ardore il confronto, anche perch\u00e9, fino ad allora, le squadre si erano affrontate solo in incontri amichevoli ma gli aquilotti avevano sempre perso.\nIl primo \"derby del valdarno\" di campionato si disput\u00f2 l'8 dicembre 1929 a Montevarchi: evidentemente l'umore dei rispettivi sportivi, in vista della partita, doveva essere decisamente \"bollente\" se la stampa locale si prodig\u00f2 di propagandare a tutti quanti che i tifosi dovevano dimostrare \"\"il vincolo sincero di legame che esiste fra queste laboriose popolazioni\" e anche la partita di ritorno, disputatasi a San Giovanni Valdarno, di nuovo le cronache riportano un appello della dirigenza bianco azzurra che diceva: \"la squadra montevarchina avr\u00e0 fra noi accoglienze fraterne, non una mischia invereconda e brutale ma una partita cavalleresca e combattuta\"\"\nIl primo campionato si concluse in modo beffardo perch\u00e9, proprio nelle ultime giornate, gli aquilotti, dopo aver condotto il girone tra le prime posizioni, furono sorpassati dal Santa Croce ma, a sorpresa, la rinuncia di tre squadre della costa labronica consent\u00ec il ripescaggio dei rossobl\u00f9 in Seconda Divisione Toscana.\nDagli anni trenta agli anni sessanta.\nAl fine di irrobustire la squadra per disputare un campionato dignitoso la societ\u00e0 non lesin\u00f2 gli sforzi, potenzi\u00f2 la formazione, ampli\u00f2 le tribune e chiam\u00f2 quale allenatore l'ungherese K\u00e0roly Csapkay (che i montevarchini, di fronte a insormontabili problemi di pronuncia, italianizzarono in \"\"Ceccai\" o, pi\u00f9 semplicemente, \"S\u00f2r Carlo\"\"), gi\u00e0 giocatore titolare nella e poi allenatore; fu grazie alla sua guida che il gioco degli aquilotti si \"sgrezz\u00f2\", votandosi a un gioco pi\u00f9 armonico e manovrato.\nI risultati furono entusiasmanti: il campionato 1930-1931 vide gli aquilotti secondi solo alla \"Fiorentina B\", ovvero alla squadra composta delle riserve dei Viola fiorentini, che per\u00f2 il regolamento dell'epoca lasciava virtualmente fuori classifica; in conseguenza di ci\u00f2 fu ammessa al girone finale assieme a Piombino e Pontedecimo, che vide gli aquilotti prevalere nettamente.\n\u00c8 di allora la notizia della prima trasferta \"di massa\" dei tifosi montevarchini: al fine di non far mancare l'incitamento ai propri giocatori in una delle ultime decisive partite di campionato la societ\u00e0, il 1\u00ba marzo 1931, noleggi\u00f2 due autobus che mise a disposizione degli sportivi i quali, al costo di 18 lire, poterono recarsi numerosi ad assistere l'incontro a Signa.\nDopo la seconda guerra mondiale (che, nel frattempo, aveva praticamente annichilito la societ\u00e0, continuamente dissanguata dai richiami alle armi dei giocatori) fu deciso di realizzare un nuovo e capiente impianto: nacque cos\u00ec il nuovo stadio, intitolato a \"Gastone Brilli Peri\", in memoria dell'omonimo pilota che risiedette in citt\u00e0 (almeno) fino al 1909; esso era dotato di una tribuna coperta e di una pista, sfruttabile sia per le gare ciclistiche sia di atletica.\nI successivi ampliamenti comportarono, nei primi anni Settanta, la realizzazione di una nuova gradinata e, nei primi anni Ottanta, delle due \"curve\".\nDopo un ventennio avaro di soddisfazioni nei primi anni settanta la formazione, forte di una societ\u00e0 solida, divenne una tra le pi\u00f9 competitive del Valdarno e il coinvolgimento cittadino crebbe a livelli esponenziali.\nGli anni settanta e ottanta.\nDi quegli anni vanno ricordati, pi\u00f9 di tutti, le promozioni in serie C negli anni 1969-1970 e 1971-1972 (quest'ultima risolta dopo un epico spareggio, giocato a Firenze, con la , dopo che lo stadio, caso unico nella storia della societ\u00e0, era stato squalificato per un anno intero a causa dell'invasione di campo avvenuta durante la partita col Foligno, causata dal pessimo arbitraggio del signor Foschi di Forl\u00ec), la vittoria a Marassi contro il per 0-1, la vittoriosa cavalcata della stagione 1977-1978 (conclusasi col terzo posto in classifica e, dunque, con la nuova promozione nella nascente C2) e, pi\u00f9 di tutti, il campionato di Serie C2 1978-1979.\nQuell'anno (caso finora unico), al termine del campionato ben 5 squadre si presentarono a pari punti al secondo posto: Montevarchi, Sangiovannese, Carrarese, Cerretese e Imperia, pertanto la lega decise di risolvere la questione con un mini torneo di spareggio, ovvero con un girone all'italiana, con partite di sola andata.\nIncredibile ma vero, al termine degli incontri tutte quante le squadre erano nuovamente a pari punti (occorre tener presente che, all'epoca, la vittoria valeva 2 punti in classifica contro i 3 attuali e la differenza reti, almeno in questo caso, non era stata presa in considerazione quale parametro per definire la classifica).\nLa successiva rinuncia della Cerretese sblocc\u00f2 la situazione: furono sorteggiati gli abbinamenti per gli scontri diretti (sempre da disputare con \"partita secca\" dove, in caso di parit\u00e0 al termine dei tempi supplementari, l'ultima parola l'avrebbe avuta la \"monetina\"), dopodich\u00e9 le vincenti si sarebbero affrontate tra di loro e la vincente si sarebbe aggiudicata il secondo posto.\nIl Montevarchi, dopo aver sconfitto l'Imperia per 1-0, affront\u00f2 in \"finale\" la Carrarese, all'epoca allenata da Corrado Orrico e, dopo essere stato rimontato nei tempi regolamentari da 2-0 a 2-2, s'impose nei supplementari per 3-2.\nLo stesso anno la societ\u00e0 si trovo curiosamente coinvolta in un affare che riguardava direttamente la Roma: quest'ultima aveva contattato l'Internacional di Porto Alegre per acquistare Falc\u00e3o ma i brasiliani reclamavano un pagamento con una scadenza assai perentoria.\nFu cos\u00ec che l'allora presidente Viola contatt\u00f2 Vasco Farolfi (storico presidente montevarchino), il quale anticip\u00f2 per intero la somma richiesta dai brasiliani: quale contropartita (e segno di ringraziamento), oltre al saldo della somma, quell'anno la prima amichevole che la Roma disput\u00f2 fu col Montevarchi.\nGli anni '80 si aprirono all'insegna delle amarezze: Il campionato 1979-1980 si concluse con una retrocessione, evento ripetutosi al termine della stagione 1981-1982, che vide i rossobl\u00f9 ritornare tra i dilettanti ma gi\u00e0 durante il campionato 1982-1983 la societ\u00e0 aveva gettato le basi per un subitaneo ritorno tra i professionisti (fallito solo alla penultima giornata) e nel 1983-1984 l'Aquila vinse il campionato (e, conseguentemente, fu promosso in C2) e anche la Coppa Italia Dilettanti.\nDopo un paio di annate poco fortunate (disastrosa quella del 1985-1986, con lo spareggio retrocessione perso col Civitavecchia per 0-4: soltanto a causa della radiazione del Palermo Calcio fu successivamente riammesso in C2) riusc\u00ec nuovamente a essere promossa in C1 al termine del campionato 1987-1988 (dopo lo spareggio con la Massese, disputatosi a Empoli, e vinto per 3-2 ai calci di rigore) e a conseguire la salvezza quello successivo.\nUn paio di annate terribili (ovvero quelli disputati in Serie C1 1989-1990 e Serie C2 1990-1991) ne decretarono per\u00f2 la doppia retrocessione in serie D (anche stavolta per colpa di uno spareggio perso: 0-2 contro il Cecina) ma, nel mentre che la societ\u00e0 si stava attrezzando per disputare un campionato di vertice, che permettesse alla squadra di riguadagnare la categoria perduta, giunse (cogliendo tutto l'ambiente di sorpresa) la notizia che la squadra, a causa di defezioni nelle serie superiori, era stata ripescata in C2.\nGli anni novanta.\nIl campionato successivo, quello di Serie C2 1991-1992, fu addirittura sorprendente: per un lungo periodo il Montevarchi occup\u00f2 le prime posizioni della classifica finch\u00e9, complice un calo di forma nelle giornate finali, nell'ultima giornata di campionato, disputata sul campo del \"fatal Pesaro\", impatt\u00f2 per 3-3 contro la squadra locale, vanificando cos\u00ec il secondo posto in classifica (e la conseguente promozione).\nIl 1994-1995 fu un anno di cambiamenti: la propriet\u00e0 (guidata da Lezio Losi e Vasco Farlofi, appoggiata da altri imprenditori montevarchini) decise di scegliere la \"linea verde\" per \"disegnare\" la squadra, sia per riassestare il bilancio societario sia affinch\u00e9 l'Aquila diventasse un trampolino di lancio per giovani motivati verso una carriera tra i professionisti. In panchina arriv\u00f2 Piero Braglia, ex-giocatore rossobl\u00f9 con lunghi trascorsi anche in Serie A, che forgi\u00f2 una squadra grintosa, aggressiva e che fece del suo carattere la carta vincente.\nI risultati superano di gran lunga le aspettative: in casa la squadra non aveva rivali e sapeva imporsi anche fuori dalle mura amiche e dalla quinta giornata il Montevarchi sal\u00ec in testa alla classifica, dove rimase fino alla 27\u00aa giornata, sorpassato da San Don\u00e0 di Piave, unica squadra in grado di reggere il passo dei rossobl\u00f9.\nLa partita decisiva si disput\u00f2 il 14 maggio 1995, col Montevarchi distanziato di 2 punti in classifica: nonostante una fitta pioggia il Brilli Peri si grem\u00ec in ogni ordine di posti e le squadre, a dispetto del campo allentato, si affrontarono a viso aperto.\nIl primo tempo sorrise per\u00f2 ai veneti, che andarono al riposo in vantaggio per 2-0. Per il Montevarchi sembrava svanire il sogno promozione e invece i rossobl\u00f9 trovarono la forza di reagire, accorciando le distanze al 49' con Menchetti e trovando il pari all'84' con Scattini. Sospinti dall'incitamento dei tifosi i valdarnesi moltiplicarono energie e determinazione, trovando cos\u00ec il vantaggio con Ermini all'87' e il goal del definitivo 4-2 con Arcadio al 91'.\nCon una sola partita rimasta da giocare e con un punto di vantaggio la societ\u00e0 mise a disposizione degli sportivi ben due treni speciali per affrontare l'ultima trasferta della stagione: la domenica successiva pi\u00f9 di tremila montevarchini invasero (pacificamente) Lugo di Romagna per l'atto finale della stagione.\nLa partita termin\u00f2 con la vittoria dei rossobl\u00f9 per 2-1, aprendo cos\u00ec al Montevarchi le porte della Serie C1.\nIl successivo campionato si apr\u00ec anch'esso in modo inaspettato: dopo essersi rafforzato nei vari reparti i rossobl\u00f9 si trovarono, inaspettatamente, in testa alla classifica dopo poche giornate e, sull'onda dell'entusiasmo, mantennero un passo che permetteva loro di occupare un posto nei play-off per la promozione in serie B.\nL'atmosfera cambi\u00f2 bruscamente il 17 gennaio 1996 quando, a fronte di un intervento cardiaco fallito, mor\u00ec Vasco Farolfi: la squadra perse di coesione e precipit\u00f2 nei bassifondi della classifica, riuscendo comunque a mantenere (e a farlo per altri 4 campionati) la permanenza in C1.\nTra i calciatori pi\u00f9 famosi che hanno vestito la maglia del Montevarchi in quel periodo si ricordano l'attaccante dell' Bernardo Corradi e l'ex della Antonio Arcadio, quest'ultimo protagonista della promozione in Serie C1.\nA questi si aggiunge anche Guido Carboni, fratello maggiore di Amedeo (ex calciatore di , e Valencia): proprio nel Montevarchi Guido ha realizzato il record di reti segnate in una sola stagione nella sua carriera.\nAl termine della stagione 1997-1998 Grazia Farolfi, figlia del defunto Vasco, comunic\u00f2 l'intenzione di lasciare la societ\u00e0 e il suo posto (riservatole fin dal giorno dopo la morte del padre) fu rilevato da Giuliano Sili, fino ad allora direttore sportivo della squadra.\nI successivi campionati, per\u00f2, videro prima la retrocessione in C2 (nella stagione 1999-2000) e poi una lunga schiera di annate grigie, pur militando tra i professionisti.\nGli anni duemila.\nEvento rimarchevole nella storia della societ\u00e0 di quegli anni fu la vittoria contro l'allora Florentia Viola sul campo dell'Artemio Franchi di Firenze nel girone d'andata di Serie C2 del 2002, con gol all'82' dell'attaccante Marco Cellini, che successivamente milit\u00f2 (anche) in serie B nelle file dell'.\nTerminata quella stagione, in cui il Montevarchi si salv\u00f2 evitando i play-out per un solo punto grazie a una clamorosa rimonta nelle ultime giornate di campionato, la squadra ne attravers\u00f2 una molto travagliata in cui, guidata (tra l'altro) da Francesco Graziani e, infine, dall'ex Gianluca Gallorini, retrocesse direttamente in serie D dopo la sconfitta nel campo della Rosetana.\nLa stagione successiva, ripescato in Serie C2 e affidata di nuovo a Gallorini, il Montevarchi (schierando una formazione totalmente rinnovata) ottenne un lusinghiero nono posto ma nella stagione 2005/06 la squadra, dopo un inizio affidato a Claudio Luperto, in seguito sostituito da Claudio Filippi, non seppe mai uscire dalle zone basse della classifica e fu costretta ad affrontare il ai play-out: il doppio pareggio per 0-0 favor\u00ec i lanieri, che avevano una miglior posizione nel campionato, decretando cos\u00ec la retrocessione in Serie D dei rossobl\u00f9 dopo 28 anni passati tra i professionisti.\nDurante l'estate successiva si chiuse la (molto discussa) amministrazione di Giuliano Sili (durante la quale la societ\u00e0 arriv\u00f2 a un passo dal crac finanziario), cui subentr\u00f2 Enrico Rossi nella veste di presidente, assieme a Luciano Cappelletti, unico rimasto della vecchia societ\u00e0.\nL'inizio della nuova gestione fu in sordina: la prima stagione di serie D 2006-2007 si concluse con il settimo posto e il mancato raggiungimento dei play-off, mentre nella successiva la squadra (dopo che la societ\u00e0 fu coinvolta in un autentico braccio di ferro col comune che, lamentando il mancato pagamento dei canoni di utilizzo dello stadio, neg\u00f2 l'utilizzo dell'impianto nelle prime giornate, costringendo cos\u00ec la squadra a disputare gli incontri interni in campo neutro e a porte chiuse) termin\u00f2 il campionato con un quindicesimo posto e la salvezza ai play-out.\nNella stagione 2008-2009, il Montevarchi, allenato da Marco Brachi, non riusc\u00ec a ottenere la promozione diretta a causa del dominio assoluto della Lucchese, ma si qualific\u00f2 comunque ai play-off, dove fu sconfitta dal Gavorrano 2-0 (fuori casa) direttamente al primo turno.\nNel 2009-2010, sotto la guida di Giuseppe Scattini prima, e Stefano Mobili (ex Cagliari in serie A) poi, la squadra disput\u00f2 un campionato tormentato, riuscendo a evitare i play-out per un solo punto.\nGli anni duemiladieci.\nDurante il campionato 2010-2011 la crisi societaria raggiunse un punto critico: il comune, stanco delle insolvenze che si trascinavano da anni, neg\u00f2 fino all'ultimo istante la disponibilit\u00e0 dello stadio alla societ\u00e0, che concesse solo 5 giorni prima dell'inizio del campionato.\nLa stagione incominci\u00f2 in modo ingannevolmente accattivante: in panchina torn\u00f2 Tommaso Volpi (che nella stagione 2007-2008 aveva contribuito al raggiungimento della salvezza, seppure ai play out), la campagna acquisti fu scoppiettante (su tutti si segnalarono gli arrivi di Foglia, Pecorelli, il ritorno di Sala, gi\u00e0 protagonista nella stagione 2004-2005, e gli innesti di Roma, Gai, Frijio, Rossi, Leto, Raso, Caligiuri e Carrozza) e l'inizio di campionato fu sorprendente, in quanto la squadra si trov\u00f2 a lottare per il primo posto col Perugia.\nIl 26 settembre la Curva Sud, intitolata a Vasco Farolfi, per l'ultima volta si riemp\u00ec (come ai bei tempi) per il derby con l'Arezzo e prima della fine di ottobre il Montevarchi si trov\u00f2 in testa alla classifica.\nSembrava l'anno buono per il rilancio del calcio cittadino e invece, a novembre, tutto cominci\u00f2 a crollare.\nIl 14 di quel mese la partita interna col Castello Group incominci\u00f2 con 25 minuti di ritardo: il motivo ufficiale fu l'assenza di un medico al bordo del campo ma, si scoprir\u00e0 il giorno dopo, la vera causa fu dovuta al fatto che giocatori avevano deciso di manifestare (in modo clamoroso e plateale) il loro dissenso contro la societ\u00e0 per il mancato pagamento dei compensi loro promessi.\nNon erano i soli: a loro si aggiunsero il comune (che continuava a reclamare gli arretrati dei canoni di utilizzo dello stadio, evidentemente ancora non corrisposti, negando infine l'utilizzo dell'impianto al di fuori delle gare domenicali, costringendo cos\u00ec la squadra ad allenarsi nei campetti di periferia) e numerosi altri fornitori, che lamentavano la medesima situazione.\nLa situazione divent\u00f2 insostenibile e a dicembre, quando si riapr\u00ec il mercato, i giocatori ingaggiati inizialmente se ne andarono l'uno dopo l'altro in un'autentica diaspora (anche Volpi se ne and\u00f2, salvo ritornare nelle ultime giornate, disertando per\u00f2 i play out) e, nell'imperversante caos societario (si parl\u00f2 di un iniziale interessamento di un imprenditore a rilevare la squadra ma, alla prova dei fatti, tutto sfum\u00f2 nel nulla), si riaccese una vorticosa quanto clamorosa campagna acquisti: partenze e arrivi si susseguirono di giorno in giorno, fino a totalizzare la pazzesca quota di 72 giocatori tesserati dall'inizio della stagione (tra cui 10 portieri!), con un allenatore diverso per ogni partita disputata nei primi 2 mesi del girone di ritorno.\nNel frattempo i tifosi, esausti ed esasperati, persero definitivamente la pazienza e decisero di manifestare il proprio dissenso (e disprezzo) nei confronti della societ\u00e0 in modo eclatante, disertando in massa lo stadio: lo slogan \"Assenza maggiore presenza\" fu applicato in modo duro e, durante l'intero girone di ritorno, le partite casalinghe si disputarono in un'atmosfera spettrale, con spalti totalmente deserti (non accadeva dalla stagione 1940/41 ma, all'epoca, il motivo era ben pi\u00f9 grave, dovuto all'imperversare della II guerra mondiale e la societ\u00e0 era vittima degli eventi).\nLa stagione, dopo una lunga agonia di sconfitte e un colossale tracollo in classifica, termin\u00f2 con la retrocessione dopo i play-out: pareggiando l'andata per 0-0 e perdendo il ritorno per 3-0 contro l'Orvietana, il Montevarchi scese, per la prima volta nella sua storia, in Eccellenza Toscana.\nNel frattempo sia Enrico Rossi sia Luciano Cappelletti lasciarono la guida della societ\u00e0, cui subentr\u00f2 tale Angela Perez (compagna, tra l'altro, di Tommaso Volpi).\nFu un'estate rovente per il Montevarchi: il nuovo sindaco dichiar\u00f2 pubblicamente che la citt\u00e0 non aveva pi\u00f9 fiducia alcuna nella dirigenza e chiese che questa consegnasse \"le chiavi\" della societ\u00e0 al comune, che avrebbe provveduto a cercare un possibile acquirente.\nMa Perez e compagni non mollarono: l'iscrizione al campionato arriv\u00f2 al fotofinish grazie, sostenne la presidentessa, al contributo di un anonimo legato al \"Comitato Orgoglio rossobl\u00f9\", che per\u00f2 sment\u00ec categoricamente tutto quanto con un comunicato durissimo nei confronti della propriet\u00e0.\nAlla fine di luglio, in modo grottesco, la societ\u00e0 invit\u00f2 pubblicamente (con tanto di annunci sui giornali) chiunque fosse stato interessato a vestire la maglia rossobl\u00f9 a proporre la propria candidatura inviando in sede il curriculum sportivo!\nEbbe cos\u00ec inizio un campionato, quello del 2011-2012, disastroso, costellato di sconfitte e disertato dalla totalit\u00e0 degli sportivi (che mai smisero di contestare la propriet\u00e0), durante il quale cadde la goccia che fece traboccare il vaso: a fronte di numerose istanze di fallimento il Tribunale di Arezzo chiese alla societ\u00e0 il pagamento perentorio delle somme ancora insolute e, constatando la totale latitanza della propriet\u00e0 (che non si present\u00f2 alle convocazioni), tra il 30 ottobre e l'11 novembre 2011 ne dichiarato ufficialmente il fallimento.\nIl successivo 24 novembre la squadra fu anche esclusa dal campionato di Eccellenza Toscana dopo sole 13 giornate, in conseguenza della radiazione dalla Federazione, sconvolgendo (tra l'altro) la classifica del girone con l'annullamento dei risultati ottenuti dalle varie squadre contro i rossobl\u00f9 e obbligando (da allora in poi) le avversarie a un turno forzato di riposo quando avrebbero dovuto incontrare il Montevarchi.\nLa giustizia sportiva infligger\u00e0, in seguito, pesanti sanzioni sia a Enrico Rossi sia ad Angela Perez, rimproverando loro, tra l'altro, la pessima gestione societaria e l'omissione della presentazione dei bilanci relativi agli esercizi 2010 e 2011.\nNella stagione 2011-2012 l'altra societ\u00e0 cittadina, denominata Audax Montevarchi, militante in seconda categoria, si rese disponibile a raccogliere testimone ed eredit\u00e0 (sportiva) della vecchia Aquila e, pertanto, divenne la prima squadra, acquisendo subito la (storica) denominazione di \"Club Sportivo Aquila 1902 di Montevarchi\" (per gentile concessione di Vittorio Firli, legittimo depositario del marchio), gettando cos\u00ec le basi per il rilancio del calcio cittadino.\nIn quel momento, per\u00f2, l'Audax, dopo 11 turni, occupava il penultimo posto in classifica, avendo racimolato la miseria di 4 punti e neppure gli innesti dei giocatori provenienti dalla vecchia Aquila (con Antonio Arcadio come allenatore) riuscirono a invertire la preoccupante tendenza quando, inaspettatamente, Christian Rigan\u00f2 (che era entrato in disaccordo con l'U.S.D. Jolly e Montemurlo, militante nel campionato di Eccellenza) chiese di potersi allenare coi rossobl\u00f9.\nLa societ\u00e0 colse al volo l'occasione e tesser\u00f2 l'ex viola per il resto della stagione: da allora, sostenuta da un numero sempre crescente di tifosi e tonificata dai gol del nuovo centravanti, la squadra incominci\u00f2 una clamorosa rimonta (vincendo 14 partite su 16, senza pi\u00f9 subire sconfitte) che la port\u00f2 a sfiorare i play off per la promozione, mancati per un solo punto!\nNella stagione 2012-2013 il Montevarchi ha militato nel girone L toscano di 2\u00aa Categoria, vincendo il campionato (e tutte le gare giocate in casa) con 4 turni di anticipo e ottenendo la promozione in 1\u00aa Categoria.\nNella stagione 2013-2014 ha militato nel girone E toscano di Prima Categoria, vincendo il campionato e ottenendo la promozione nella categoria superiore.\nNella stagione 2014-2015 ha militato nel girone B toscano di Promozione, vincendo il campionato con un turno di anticipo e ottenendo l'accesso in Eccellenza (centrando, per la prima volta nella sua storia, la terza promozione consecutiva).\nNella stagione 2015-2016 ha militato nel girone B toscano di Eccellenza, arrivando secondo in campionato (prima volta con tre squadre valdarnesi nei primi tre posti, Rignanese, Montevarchi e Bucinese) disputando poi i play-off regionali: vince la semifinale in casa contro il Foiano per 2-0 ma perde la finale contro il S.Donato Tavarnelle in campo neutro di Sesto Fiorentino per 2-0, nonostante la \"spinta\" di 1.000 tifosi provenienti da Montevarchi.\nNella stagione 2016-2017, con quattro giornate di anticipo, la formazione rossobl\u00f9 conquista la promozione in Serie D, che mancava da ben sei anni. Il 10 maggio 2017 allo stadio \"Bozzi\" delle due strade di Firenze vince la \"Supercoppa di Eccellenza\" nel triangolare contro Seravezza, e Baldaccio Bruni di Anghiari.\nNella stagione 2017-2018, quella del ritorno in Serie D, i rossobl\u00f9 di mister Rigucci si piazzeranno al nono posto finale lottandosi la possibilit\u00e0 di giocarsi i play-off fino alla penultima giornata di campionato. Da ricordare la vittoria esterna nel derby con la Sangiovannese terminato 2-0 grazie alle reti di Essoussi e Rosseti. A fine anno il tecnico fiorentino del Montevarchi lascer\u00e0 la guida dopo quattro stagioni e due promozioni.\nNella stagione 2018-2019 il Montevarchi, allenato da Simone Venturi, si \u00e8 piazzato al 5\u00ba posto (ottenendo il suo personale record di punti raccolti in un campionato di serie D a 20 squadre), qualificandosi pertanto ai play-off (disputati contro il Ponsacco, con la gara terminata sul 2-2 dopo i tempi supplementari e sancendo l'eliminazione dei rossobl\u00f9 solo per la regola del miglior punteggio degli avversari), mentre in coppa Italia di categoria riesce a progredire fino ai quarti di finale. Il 1\u00ba giugno riesce a rientrare in possesso dello stemma storico, cui aveva forzosamente dovuto rinunciare dopo il fallimento del 2011.\nNella stagione 2019-2020 ottiene nuovamente il 5\u00ba posto in Serie D sotto la guida di Roberto Malotti (stagione interrotta a causa della pandemia di COVID-19 a otto giornate dal termine dalla FIGC in data 20 maggio 2020, che non ha permesso, cos\u00ec come a nessun altro, di disputare i play off).\nGli anni duemilaventi.\nAnche la stagione 2020-2021 \u00e8 stata pesantemente influenzata dalla pandemia di COVID-19: in autunno la squadra diventa un focolaio dell'infezione, con 9 atleti coinvolti, arrivando ad accumulare un ritardo di 5 partite rispetto alla normale prosecuzione del campionato. La situazione d'emergenza costringe inoltre la totalit\u00e0 degli sportivi a non poter assistere agli incontri al Brilli Peri, stante l'obbligo di disputare tutte le partite \"a porte chiuse\", come deciso dagli organismi federali (la restrizione si \"allenta\" soltanto nelle ultime 2 giornate, quando la lega decide un accesso ridotto dei tifosi al Brilli Peri).\nLa societ\u00e0, fedele al suo \"progetto\" e valutata la difficolt\u00e0 della situazione generale, aveva impostato la squadra secondo la cosiddetta \"linea verde\", ossia confermando alcuni elementi dell'anno precedente e inserendo nuovi giovani, arrivando a gestire una rosa la cui et\u00e0 media non raggiungeva i 23 anni.\nL'acquisto pi\u00f9 importante di tutti, per\u00f2, si riveler\u00e0 essere proprio Roberto Malotti che, fin dal principio, riesce a plasmare la squadra secondo i suoi dettami di gioco e a trasmettere i giusti stimoli ai giocatori, i quali rispondono in modo eccellente sul campo.\nTuttavia la complessa situazione pandemica e l'accumulo delle partite da recuperare rende difficoltoso agli sportivi comprendere in quale posizione di classifica si trovi effettivamente il Montevarchi e quando, a marzo 2021, la situazione pare normalizzarsi, si concretizza un ritardo di 10 punti rispetto al Trastevere, fino a quel momento capolista del raggruppamento.\nMa il girone di ritorno si trasforma in una appassionante rimonta: la squadra, galvanizzata dai risultati ottenuti, non perde pi\u00f9 una partita e riesce a centrare la (insperata) promozione in serie C con una giornata di anticipo, addirittura la domenica in cui si disputa il derby con la Sangiovannese (al Fedini). A fine campionato i punti di distacco sulla seconda classificata diventano 11. La fine tardiva del campionato (giugno inoltrato) e le numerose partite ancora da disputare negli altri gironi non hanno consentito di assegnare lo scudetto dei dilettanti.\nColori e simboli.\nI colori sociali sono il rosso e il blu, mentre la seconda maglia \u00e8 da sempre bianca con pantaloncini bianchi (anche se recentemente sono state proposte numerose varianti).\nIl (rinnovato) simbolo societario, ripristinato nel 2014 dopo la rifondazione, riprende il marchio storico della societ\u00e0 fondata all'inizio del XX secolo e mostra un cerchio dorato sovrastato da un'aquila argentata (con le ali aperte); al suo interno racchiude lo stemma cittadino, con le sei colline di Montevarchi, su sfondo bianco, attraversato verticalmente da due strisce, di uguale dimensione, rosse e blu, colori sociali della squadra.\nDalla stagione 2019-2020 \u00e8 stato ripristinato lo storico stemma che dal 17 dicembre del 1926 rappresenta la squadra calcistica rossoblu.\nStrutture.\nStadio.\nGioca le sue partite casalinghe allo Stadio Gastone Brilli Peri.\nL'impianto presenta le seguenti caratteristiche:\n\"Il derby del Valdarno\" (e la rivalit\u00e0 con San Giovanni Valdarno).\nOrigini della rivalit\u00e0 tra le due citt\u00e0.\nLa rivalit\u00e0 fra le citt\u00e0 di Montevarchi e San Giovanni Valdarno, ha forse origine nella notte dei tempi, pur essendo praticamente attaccate l'una all'altra, e quindi pur essendo cos\u00ec territorialmente vicine, hanno avuto tradizioni, costumi, e cultura, molto differenti tra loro e questo ha senz'altro contribuito a tracciare una distanza tra i due paesi che poi ha di fatto alimentato una rivalit\u00e0 che si \u00e8 protratta fino ai giorni nostri.\nMa lo spartiacque che segner\u00e0 un prima e un dopo, e in maniera irreversibile la rivalit\u00e0 tra le due citt\u00e0, \u00e8 senza dubbio da ricercarsi nelle vicende che hanno caratterizzato le elezioni politiche del 26 ottobre 1913, tra i candidati Frisoni (Montevarchi) e Luzzatto (San Giovanni Valdarno). Cos\u00ec Carlo Fabbri commenter\u00e0 nella prefazione del libro di Aldo Ferrucci lo scontro politico fra i due contendenti, e contestualmente dei due paesi.\n\"Le rivalit\u00e0 politiche erano accentuate anche dall'opposizione storica fra i due maggiori centri della vallata: quello di San Giovanni, antico capoluogo del vicariato fiorentino e granducale,ora maggiore beneficiario della politica industriale luzzattiana, e quello di Montevarchi, il pi\u00f9 popoloso della vallata, di tradizione agricola e commerciale (la sua recente industria era legata in gran parte alla produzione della campagna)\".\nLa campagna elettorale fu contraddistinta da feroci eventi di inaudita violenza, tanto che dovettero intervenire pi\u00f9 volte truppe dell'esercito e i reali carabinieri di Arezzo. Durante alcuni scontri, tra frosiniani e luzzattiani, non di rado finivano con manganellate e colpi di pistola, e in uno di questi casi trov\u00f2 la morte un cittadino di Montevarchi.\nEmblematico e profetico fu il rapporto del prefetto di Arezzo, quando all'avvicinarsi di un comizio del Luzzatto in quel di Montevarchi, alcune donne di Montevarchi guidate da un avvocato di parte frosiniana, dichiararono che la venuta del Luzzatto non avrebbe dovuto assolutamente avere luogo, essendo esse pronte a sacrificare se stesse e i loro figli, gettandosi davanti alla sua automobile piuttosto che lasciargli libero il passo.\nIl prefetto cos\u00ec comment\u00f2.\n\"io ho cercato naturalmente di buttare molta acqua su cotanto fuoco, per\u00f2 non posso fare a meno di confessare che l'impressione riportata dai loro discorsi fu di un accanimento addirittura feroce contro il predetto on.le e contro il paese di San Giovanni che \u00e8 la sua piazzaforte; ci\u00f2 che senza dubbio \u00e9 molto triste a constatarsi, perch\u00e9 rivela uno stato d'animo assaltato ed un rancore e quasi un odio profondo fra i due paesi che minaccia di essere durevole anche per l'avvenire\".\nDa allora le divisioni fra i due paesi si divaricarono ancora di pi\u00f9 e la rivalit\u00e0 si accentu\u00f2 in modo molto forte, fino a concentrarsi e identificarsi in maniera sempre pi\u00f9 convinta, partecipativa e a volte purtroppo anche violenta con l'avvento della nascita delle rispettive squadre calcistiche, Sangiovannese e Aquila Montevarchi che dal 1929 daranno vita a derby cruenti e spettacolari che coinvolgeranno migliaia di tifosi. Alla fine per\u00f2, forse, (metaforicamente) il primo derby del Valdarno \u00e8 da considerarsi proprio quello delle elezioni politiche del 26 ottobre 1913 e anche se non fu una partita di calcio fini comunque con una contesa e un vincitore. Frisoni (Montevarchi) 10 794 voti batte Luzzatto (San Giovanni Valdarno) 6 415 voti.\nIl derby del Valdarno.\nLa storia inizi\u00f2 con un 3-0.\nIl Montevarchi venne affiliato alla Federcalcio in Terza Divisione, nel campionato regionale 1929/1930, la squadra dell'allenatore-giocatore Tuti, di Pieraccioli e del bomber Busoni perse la promozione all'ultima giornata con il Santacroce. E proprio in quella stagione gli aquilotti si misurarono per la prima volta con il Marzocco l'allora Stiv San Giovanni. Perentorio il successo montevarchino in casa: 3-0 l'8 dicembre 1929, con centro di Marchionni e doppietta del bomber Busoni (ceduto qualche tempo dopo al Torino per l'allora ragguardevole cifra di 80 000 lire). Il ritorno termin\u00f2 0-0. La storia infinita del derby inizia cos\u00ec in un periodo segnato per l'Aquila dall'avvento di allenatori ungheresi, maestri del cosiddetto \"sistema\", abili nell'insegnamento dei fondamentali , ma non sempre vincenti: da Csapkai, semplificato dai tifosi rossobl\u00f9 in cescai, a Koszegj. Cominciano tra le due grandi guerre, i confronti serrati con i Sangiovannesi sul terreno e...in tribuna. Spesso dagli sfott\u00f2 tipici della tradizionale vis polemica dei toscani, si passa alla scazzottata. Sono per\u00f2, i tre decenni successivi al secondo conflitto a consolidare il fascino del confronto con i \"cugini\", una gara sui generis, con il pronostico smentito dal verdetto del rettangolo verde.\nZavagli, Listanti, Lucchesini, e pi\u00f9 avanti Negrisolo, Notari, Trevisan sono gli alfieri di un'Aquila che si affida pi\u00f9 volte in panchina, tra addii e repentini richiami, all'indomito livornese Costanzo Balleri, per tutti il lupo. L'allenatore che ha diretto il Montevarchi anche nel torneo 78/79, quello del lunghissimo braccio di ferro con la Sangiovannese e con altre tre societ\u00e0 Carrarese, Cerretese e Imperia, culminato quasi alla met\u00e0 di luglio, con la promozione (dopo finale spareggio con la Carrarese vinto per 3-2) dei rossobu in C1.\nLa gara per antonomasia del Valdarno scomparve dal professionismo nella primavera dell'82, con la retrocessione di Aquila e Marzocco in Interregionale. Due stagioni pi\u00f9 tardi solo i rossobl\u00f9 riuscirono a risalire, mentre per gli azzurri inizi\u00f2 un calvario terminato solo nel 2000dal 2016 si \u00e8 aggiunto al tradizionale derby maschile, anche quello femminile, con le rispettive squadre, Aquila Montevarchi 1902 e Marzocco Sangiovannese, che ha da subito incuriosito prima, e appassionato poi una sempre crescente simpatia e una folta rappresentanza di tifosi delle due citt\u00e0.\nNel 2019 si celebreranno i 90 anni dalla prima partita del derby (8 dicembre 1929) e la sfida n. 100 del derby del Valdarno.\nIl derby del '44.\nIl 1944 fu l'anno del passaggio del fronte in Valdarno, ma appena possibile, si svolse anche allora una ridotta attivit\u00e0 sportiva, limitata a partite amichevoli con squadre del circondario.\nFu cos\u00ec che la \"maledetta\" domenica del 10 dicembre 1944, (15 anni dopo il primo derby del '29) la squadra rossobl\u00f9 restituisce la visita amichevole agli azzurri del San Giovanni. Qualche settimana prima, a Montevarchi, nella comune gioia della liberazione, si era disputata una partita, terminata sul punteggio di 1-0 per i locali grazie a un rigore concesso loro agli ultimi minuti (fortemente contestato dagli ospiti, i quali accusavano di sfacciata partigianeria l'arbitro montevarchino che aveva diretto l'incontro).\nA San Giovanni la partita viene diretta dal sig. Cardinali (Sangiovannese) il quale, nel finale della gara, ravvisa gli estremi di un rigore contro i rossobl\u00f9, ma la massima punizione viene neutralizzata dal portiere Babacci. Il risultato \u00e8 di parit\u00e0.\nNasce, non sappiamo da che cosa originata, una forte contestazione alla squadra rossobl\u00f9, e massimamente nei confronti del suo allenatore Renato Pieraccioli.\nSi assedia lo spogliatoio ospite ma, come raccontano i protagonisti di parte montevarchina, nessuno di loro era preoccupato pi\u00f9 di tanto, sapevano (o forse speravano) di poter contare sulla seriet\u00e0 della societ\u00e0 ospitante e dei suoi stessi giocatori, con alcuni dei quali avevano rapporti di amicizia.\nL'allenatore, credendo di far cessare anticipatamente la \" gazzarra\" intorno allo spogliatoio, decise di sua iniziativa, o forse mal consigliato in buona fede, di allontanarsi da una porticina secondaria e guadagnare attraverso i campi la via di casa.\nPieraccioli si affacci\u00f2 allo spogliatoio, impart\u00ec le ultime disposizioni, secondo il suo stile preciso, scrupoloso, e si allontan\u00f2.\nNon lo rividero mai pi\u00f9, e il suo corpo non fu mai ritrovato. Vedovo, lasciava due figli in tenera et\u00e0.\nIl suo nome si aggiungeva ad una lunghissima lista di persone scomparse in quel periodo.\nDieci anni dopo, nel 1954 una lettera anonima riapr\u00ec il caso. Le forze dell'ordine, dopo accurate indagini segnalarono due persone all'autorit\u00e0 giudiziaria (una delle quali minorenne all'epoca dei fatti, ed entrambe residenti all'estero per lavoro).\nL'autorit\u00e0 giudiziaria per\u00f2 non ritenne sufficienti le prove addotte e archivio' definitivamente il caso, scagionando totalmente gli indiziati.\nPer onorarne la memoria il Club Sportivo Aquila 1902 ha dedicato il settore \"poltroncine numerate\" dello stadio Brilli Peri a Renato Pieraccioli, mentre l'A.C. Pestello (espressione calcistica di un quartiere di Montevarchi) gli ha intitolato il proprio impianto sportivo.\nTifoseria.\nI primi gruppi ultras del Montevarchi, nacquero all'inizio degli anni '70 col gruppo \"Club Asso di Fiori\", sorto durante il campionato di Serie D 1967-1968, seguito da \"MCL\" nel 1976, dalle \"Brigate Rossoblu 1984\" e dagli \"Ultr\u00e0 Giglio 1988\". \nNelle due decadi successive, gli ultras montevarchini si schierarono politicamente a sinistra, distinguendosi per iniziative legate all'antirazzismo, poi, nel 2007 i tre gruppi principali decisero di sciogliersi non seguendo pi\u00f9 la squadra fino al suo fallimento societario. \nAttualmente, il tifo rossoblu \u00e8 riunito sotto il gruppo ultras \"Curva Sud Montevarchi\".\nRivalit\u00e0.\nCon tutte le toscane ad eccezione di , ed in particolare con:\nOrganico.\nRosa 2021-2022.\n\"Aggiornata al 10 settembre 2021.\"\nSezioni.\nSociet\u00e0 ciclistica Aquila Montevarchi.\nLa societ\u00e0 nacque nel 1902 con il nome di \"Societ\u00e0 Ciclistica Aquila\", con colori sociali bianco e blu, principalmente orientata alla propaganda del ciclismo; il primo presidente fu Grevi. La societ\u00e0 ebbe subito un buon numero di iscritti, che si riunivano per gite, raduni e convegni nei paesi vicini. Gli atleti pi\u00f9 rappresentativi di questo periodo, per le gare in linea e di velocit\u00e0, furono: N. Parigi, G. Cosi e su tutti Gastone Brilli Peri.\nNegli anni venti l'atleta pi\u00f9 rappresentativo fu Gino Failli, che negli anni 40 sar\u00e0 anche presidente del \"Club Sportivo Aquila Calcio\".\nNel 1940 Franco Naldini vinse il campionato toscano Allievi e fu secondo al campionato italiano di ciclismo.\nDopo la guerra inizi\u00f2 il cosiddetto \"periodo d'oro\" del ciclismo montevarchino con alcuni atleti di indiscusso valore a livello nazionale: Valeriano Falsini, Amerigo Sarri, Marcello Ciolli e Bruno Tognaccini.\nL'attivit\u00e0 agonistica ciclistica prosegu\u00ec fino al 1970.\nSezione calcio femminile.\nNel 2016, \u00e8 stata fondata la sezione calcio femminile della societ\u00e0, che partecipa per la prima volta nel girone A del campionato di Serie D regionale con il nome e il logo \"Aquila 1902 Montevarchi\" e con i tradizionali colori rossoblu. La stagione 2017-2018 ha visto la squadra vincere il campionato di Serie D, con due giornate di anticipo grazie ad un girone di ritorno contraddistinto da sole vittorie, ed essere promosse nel campionato di nuova istituzione di Eccellenza (ex Serie C).\nCalcio a 5.\nNel 2021 viene costituita la sezione di calcio a 5, che parteciper\u00e0 per la prima volta al campionato di Serie C2.\nCuriosit\u00e0 e primati.\nLa prima partita ufficiale di campionato del Montevarchi affiliato alla FIGC, 3 divisione toscana, fu giocata a Santa Croce sull'Arno il 27 ottobre 1929 e terminata 1-1, l'autore del primo storico goal fu Giovanni Busoni, mitico centravanti dell'Aquila Montevarchi degli anni trenta.\nIl primo derby ufficiale del Valdarno contro la Sangiovannese fu giocato a Montevarchi l'8 dicembre 1929, nel campionato di 3 divisione toscana, e si concluse con la vittoria del Montevarchi per 3-0, con reti di Marchionni-Busoni-Busoni.\nIl primo derby giocato contro l'Arezzo fu disputato in terra aretina il 26 ottobre 1930 e vinto dal Montevarchi per 2-0 con reti di Busoni e Pieraccioli.\nIl pi\u00f9 grande capocannoniere del Montevarchi di tutti i tempi \u00e8 Giovanni Busoni (1929-1930, 1930-1931, 1931-1932, 1946), con 84 reti segnate in 64 partite disputate, record imbattuto dal 1932.\nLa prima volta che una squadra di Serie A \u00e8 venuta a giocare in Valdarno, e precisamente a Montevarchi, \u00e8 stato nel 1933 in occasione dell'amichevole tra Montevarchi e Torino, partita che rientrava nella trattativa per la cessione di Giovanni Busoni al .\nAssociazionismo.\nIl 18 gennaio 2019 presso la storica sede delle Stanze Ulivieri di Montevarchi, viene costituita l'associazione culturale \"Memoria Rossobl\u00f9\" che avr\u00e0 tra i suoi scopi principali quello di custodire, conservare, e tramandare la memoria storica dell'Aquila Montevarchi.\nPremio \"Memoria Rossoblu\".\nDal 2021, l'associazione \"Memoria Rossoblu, storia dell'Aquila Montevarchi\" ha istituito, con cadenza annuale, il premio \" Memoria Rossoblu.\" il premio sar\u00e0 suddiviso in tre sezioni separate e indipendenti,e dedicati a tre leggende del calcio montevarchino.\nLe tre sezioni verranno cos\u00ec suddivise. \nPremio \"Giovanni Busoni\" da consegnare al miglior marcatore del campionato. Il premio \"Costanzo Balleri\" da consegnare al miglior giocatore del campionato. E il premio \"Renato Pieraccioli\" da consegnare al tifoso, sportivo, giornalista in attivit\u00e0 e non, che si sia distinto nel corso degli anni per attaccamento, passione e vicinanza ai colori rossobl\u00f9.\nAlbo d'oro.\nSulayman Jallow ( serie D)\nSimone Biagi.(serie D)\nMassimo Anselmi."}
{"id": "41833", "revid": "125693800", "url": "https://it.wikipedia.org/wiki?curid=41833", "title": "Associazione Calcio Prato", "text": "L'Associazione Calcio Prato S.S.D., meglio nota come Prato, \u00e8 una societ\u00e0 calcistica italiana con sede nella citt\u00e0 di Prato. Milita in Serie D, la quarta divisione del campionato italiano.\nDalle riforme del 1926 che introdussero la classica tripartizione del calcio italiano professionistico, il Prato ha partecipato a oltre 60 campionati di Serie C, risultando il club pi\u00f9 presente in assoluto nella categoria e quello con il maggior numero di partecipazioni consecutive (dal 1977-1978 al 2017-2018).\nLa squadra detiene inoltre anche il maggior numero di vittorie nello stesso campionato, con ben 6 titoli all'attivo.\nStoria.\nDalle origini agli anni trenta.\nNato nel 1908 come \"Societ\u00e0 Sportiva Emilio Lunghi\", modific\u00f2 tre anni dopo il suo nome in \"Prato Sport Club\". Nel 1912-13 prese parte al campionato toscano di Promozione venendo promossa per l'anno successivo in Prima Categoria, la massima serie dell'epoca. All'epoca il campionato di Prima Categoria dell'Italia centro-meridionale era suddiviso in campionati regionali: i campioni regionali di Toscana, Lazio e Campania si sarebbero poi contesi nelle Finali il titolo di campione centro-meridionale, guadagnando il titolo di contendere in finalissima lo scudetto al Campione dell'Italia Settentrionale. Nelle due successive stagioni, tuttavia, il Prato non brill\u00f2, concludendole entrambe al settimo posto nella Prima Categoria della Toscana. Dal 1915 al 1919 il Campionato fu sospeso per le vicende belliche della Prima guerra mondiale.\nRicostituitasi dopo la guerra, mantenne il nome fino al 1937, allorch\u00e9 divenne \"Associazione Calcio Prato\" e, dal 1980, societ\u00e0 per azioni. Nei campionati 1919-20, 1920-21 e 1921-22 il Prato continu\u00f2 a militare in Prima Categoria, senza mai superare la fase regionale: al termine della stagione 1921-22, anzi, a causa del 5\u00ba posto nella Prima Categoria FIGC della Toscana, il club viene declassato d'ufficio nel campionato cadetto di Seconda Divisione a causa della promulgazione del Compromesso Colombo, piano di riforma dei campionati. Per due stagioni il Prato milit\u00f2 nel girone F della Seconda Divisione, retrocedendo nel campionato regionale di Terza Divisione al termine della stagione 1923-24 a causa della sconfitta nello spareggio salvezza contro l'US Milanese. La permanenza nei campionati regionali fu tuttavia di breve durata e vincendo la Terza Divisione Toscana 1924-25 torn\u00f2 immediatamente in Seconda Divisione. L'anno successivo, con un terzo posto nel Girone C di Seconda Divisione, ottenne la permanenza in cadetteria, ribattezzata dall'anno successivo \"Prima Divisione\". Due stagioni dopo, nel 1927-28, il Prato sfior\u00f2 addirittura la promozione in Divisione Nazionale, la massima serie dell'epoca, chiudendo seconda nel girone C della Prima Divisione. In estate arriv\u00f2 per\u00f2 la promozione d'ufficio proprio in Divisione Nazionale, per decreto federale:\nI due gironi da sedici squadre cos\u00ec costruiti avrebbero dunque avuto il duplice scopo sia di assegnare il titolo del 1929 - che per ovvi motivi di tempistica a quel punto non sarebbe stato disputato con un torneo conclusivo, bens\u00ec reintroducendo per un'ultima volta la finale (e per lo stesso motivo anche la Coppa CONI non fu disputata) , sia quello di suddividere le societ\u00e0 in un raggruppamento d'\u00e9lite e in uno cadetto per le stagioni a venire: in particolare, met\u00e0 delle societ\u00e0 avrebbero costituito la \"Divisione Nazionale Serie A\", quelle classificate tra la nona e la quattordicesima posizione la \"Divisione Nazionale Serie B\" insieme alle quattro vincenti della Prima Divisione, mentre le ultime due classificate di ogni girone sarebbero state addirittura retrocesse in Prima Divisione. Il Prato disput\u00f2 un campionato disastroso, terminando al 15\u00b0 e penultimo posto nel girone A della Divisione Nazionale e retrocedendo addirittura in Prima Divisione. Tuttavia, in estate la FIGC allarg\u00f2 i tornei di Serie A e B della Divisione Nazionale a 18 societ\u00e0 portando al ripescaggio delle 4 retrocesse in Prima Divisione, tra cui il Prato, che vennero riammesse in Serie B. Nella stagione 1929-30, tuttavia, il Prato si classific\u00f2 solo 17\u00b0 in Serie B, retrocedendo in Prima Divisione.\nGli anni quaranta e cinquanta.\nSeguirono diversi anni in Prima Divisione (il terzo livello della piramide calcistica, disputato a livello interregionale) in cui il Prato ottenne buoni piazzamenti come due terzi posti e un quarto posto nel proprio girone senza per\u00f2 centrare la qualificazione alle finali per la promozione in Serie B pur sfiorandola (soprattutto nella stagione 1932-1933 in cui si classific\u00f2 al terzo posto a pari merito con il Montevarchi e a un solo punto dal primo posto). Nel 1934 la FIGC decise di istituire la Serie C della Divisione Nazionale alla quale sarebbero state ammesse le classificate dal primo al sesto posto di ognuno dei gironi di Prima Divisione 1934-1935 (tolte le due promosse in Serie B), ma il Prato manc\u00f2 l'obiettivo perdendo il torneo di qualificazione con le \"ex aequo\" Sempre Avanti, Le Signe e Grosseto (con le quali era appaiato al sesto posto, l'ultimo valevole per la C). Il Prato avrebbe dovuto essere declassato nel campionato di zona (cio\u00e8 regionale) di Prima Divisione ma fu riammesso in Serie C 1935-1936 a pochi giorni dall'inizio del campionato in sostituzione della rinunciataria Juventus di Trapani. Seguirono diversi anni in Serie C, poi il ritorno in Serie B al termine della stagione 1940-41: la permanenza tra i cadetti dur\u00f2 ancora una volta una sola stagione, allorch\u00e9 il Prato precipit\u00f2 immediatamente in Serie C. Dal 1941 il Prato cominci\u00f2 a giocare le partite casalinghe al \"Lungobisenzio\", impianto che ancora oggi ospita le partite casalinghe della squadra.\nNella prima stagione del dopoguerra (1945-46) il Prato vinse il girone A della Lega Sud di Serie C, conquistando una promozione nella Serie B a tre gironi. Due stagioni dopo, tuttavia, il ritorno della Serie B al girone unico condann\u00f2 il Prato alla retrocessione in Serie C: il Prato concluse il torneo 1947-48 al 6\u00ba posto nel Girone B a pari merito con Cremonese e Parma, ma poich\u00e9 solo le prime sette si sarebbero salvate furono necessari degli spareggi tra le tre compagini: dopo aver perso gli spareggi contro Cremonese e , il Prato concluse il torneo all'8\u00ba posto, retrocedendo dunque in Serie C. Nella stagione 1948-49, tuttavia, il Prato vinse il girone C di Serie C dopo aver vinto lo spareggio contro la e ritornando dunque immediatamente in Serie B. Anche questa volta, per\u00f2, la permanenza tra i cadetti dur\u00f2 una sola stagione: il 21\u00ba posto in Serie B condann\u00f2 ancora una volta i toscani alla retrocessione in Serie C.\nTra i vari elementi che composero il Prato in Serie B fu senza dubbio la figura di Ferruccio Valcareggi come allenatore e di Romeo Anconetani segretario. Il Prato infatti quegli anni riesce stabilmente a restare in serie B per due stagioni.\nGli anni sessanta e settanta.\nNel 1961 ci fu l'incontro contro la Juve in un match valido per la coppa nazionale: i bianconeri passano 3-2 al Lungobisenzio. Il Prato conquista varie promozioni in B ma retrocedendo in C la stagione successiva.\nIl Prato ottenne la sua ultima promozione in Serie B nel 1963 battendo sul filo del rasoio il Livorno. Pareggiando 1-1 contro il Forl\u00ec il Prato fu matematicamente promosso in Serie B con Antonio Rossi capitano e Taccola trascinatore della squadra. Con Baldassini presidente, il Prato disput\u00f2 la seconda serie per l'ultima volta nella sua storia nella stagione 1963-64. Nel finale la squadra fu risucchiata nella lotta per non retrocedere: fatali furono le sconfitte con Cosenza e Palermo e soprattutto un'autorete nel finale contro la Triestina, alla penultima giornata, che costrinse il Prato all'1-1. Nell'ultima giornata ci fu la vittoria a Catanzaro 1-0 ma fu inutile per la salvezza.\nDopo la retrocessione in C del 1964, il Prato non \u00e8 pi\u00f9 riuscito a salire in serie B: addirittura retrocede in D nel 1974. Qui ci resta tre stagioni, sino al 1977, quando riconquista la Serie C. Con la ristrutturazione della Serie C, il Prato viene retrocesso in C2. La sua permanenza in C2 dura due stagioni: nel 1979-80 il Prato conquista la promozione in Serie C1. Nello stesso anno Andrea Toccafondi arriv\u00f2 alla guida del Prato. Il Prato poi si divide fra C1 e C2 a met\u00e0 degli anni ottanta.\nGli anni ottanta.\nDopo aver conquistato la Serie C1 nella stagione 1984-85 grazie alla vittoria nella partita di spareggio giocata contro l'Alessandria a Modena (3-2), il Prato, sotto la gestione Toccafondi, torn\u00f2 competitivo: dopo aver ottenuto il nono posto per due volte, il quinto posto ottenuto nella stagione 1987-88 lascia s\u00ec che il Prato lottasse per le zone alte ma fu fatale la sconfitta a Trento che costrinse il Prato a rinunciare alla lotta promozione. Nella stagione successiva la squadra arriva vicino alla promozione: dopo esser stato nelle prime posizioni per tutto il campionato, grazie anche alle reti di Rossi, Labadini e Ceccaroni, il Prato si ritrova in piena lotta per la promozione in Serie B contro lo Spezia, ma la sconfitta subita per 1-0 nello scontro diretto a La Spezia complica le cose. All'ultima giornata gioca al Mirabello in casa della Reggiana, anch'essa in lotta per la promozione, ma perde e arriva terzo, mentre la , vincendo lo scontro diretto, festeggia dunque invece l'accesso alla seconda serie. Il Prato questa stagione vanta comunque il fatto di aver giocato pure contro la Roma di Bruno Conti e Boniek al Lungobisenzio in Coppa Italia perdendo 3-1.\nGli anni novanta.\nIl Prato disputa altri due anni in C2, poi la svolta nella stagione 1992-1993: con Ceccaroni, Califano e Brunetti, con Remo Bicchierai in panchina, disputa un campionato di C2 da vertice dopo un testa a testa con il Castel di Sangro Calcio e assieme agli odiati cugini della (memorabile nell'aprile 1993 la vittoria a Pistoia per 1-0 con gol di Ceccaroni con un esodo dei tifosi pratesi giunti a Pistoia con mezzi propri). Decisivo fu lo scontro diretto col Castel di Sangro: battendo gli avversari per 2-1, il Prato viene promossa in C1 insieme alla Pistoiese.\nNegli anni successivi la squadra ottiene dei buoni risultati: arriva 13\u00ba nella stagione 1993-94, 7\u00b0 nella stagione 1994-95 e 8\u00b0 nella stagione 1995-96. Il Prato per la stagione 96-97 attrezza una squadra vincente, con Denis Godeas punta di peso e con Natal Schiavon come partner. Il Prato si dimostra la squadra da battere in quanto occupa addirittura per molto tempo la vetta della classifica e vincendo spesso 3-1. Ma nel girone di ritorno non dimostra lucidit\u00e0 e via via si fa superare dal Treviso e dal Carpi scivolando ai ridossi della zona playoff. Veneri fu esonerato, al suo posto arrivato Esposito che per\u00f2 non riesce ad ottenere quello che si sperava ed Il Prato esce dalla zona playoff. Inutile nel finale la rimonta, Il Prato vince 1-0 contro l'Alzano e aggancia il quinto posto a pari merito col Monza ma sono i brianzoli a giocare i playoff con un gol segnato in pi\u00f9 di differenza agli scontri diretti: il Prato, infatti, al Lungobisenzio aveva battuto 1-0 il Monza ma il Monza aveva battuto 2-0 il Prato in casa, mandando in fumo i sogni promozione. La stagione successiva invece il Prato perde tutti i pezzi, incluso Godeas, e la squadra si trova all'ultimo posto per molte giornate riuscendo per\u00f2 evitare la retrocessione diretta a scapito del Fiorenzuola. Ma il Prato retrocede in C2 comunque ai playout contro la .\nNegli anni successivi il Prato disputa i play-off per la C1. Nella stagione 1998-99 perde la finale play-off contro l'AlbinoLeffe, in quella successiva perde la finale play-off contro l'Alessandria.\nGli anni duemila.\nNella stagione 2000-2001, pur faticando in campionato, il Prato in Coppa Italia Serie C elimina , Pisa, Spezia e Brescello in semifinale, grazie ad un gol di De Sole. Nella finale incontra il con il quale vince 2-1 in casa il match di andata, e nella gara di ritorno un gol di Nicola Padoin permette ai toscani di aggiudicarsi anche la seconda gara, vincendo cos\u00ec il torneo.\nI lanieri termineranno la regular season al quinto posto, conquistando l'accesso ai play-off; tuttavia perderanno la semifinale con il .\nIn estate il Prato sconfigge per 3-2 la Pistoiese (militante in Serie B) al Marcello Melani in Coppa Italia, non riuscendo tuttavia a proseguire il suo cammino nella manifestazione. La stagione successiva \u00e8 caratterizzata da un lungo testa a testa con l'Alessandria. Alla terzultima giornata, grazie alla sconfitta dei rivali per 1-0 con il Novara, e grazie al contemporaneo successo dei lanieri per 1-0 sulla Valenzana, il Prato conquista la promozione in Serie C1 dopo quattro anni di militanza in quarta serie.\nAll'ottavo posto ottenuto nella stagione 2002-2003, seguir\u00e0 un campionato anonimo che porter\u00e0 alla retrocessione, a seguito della sconfitta ai play-out con la Pro Patria, nonostante alcune vittorie di prestigio come quelle con Spezia e Pistoiese. Tuttavia, a fine stagione, i biancoazzurri furono ripescati. La retrocessione diretta arriver\u00e0 comunque nella stagione successiva.\nIl campionato di Serie C2 2005-2006 fu difficoltoso. Decisivo tuttavia fu il ritorno, nel mercato di gennaio, di Alessandro Diamanti, che trascin\u00f2 i toscani alla salvezza siglando la rete decisiva nella sfida play-out con il . Nelle due stagioni successive i lanieri fallirono l'accesso ai play-off: nella prima nonostante un lungo stazionamento nei piani alti della classifica, e nella seconda a seguito di pesanti sconfitte, tra cui a Viareggio, nonostante la vittoria sul campo della capolista .\nAd inizio di stagione 2008-2009, alla sconfitta casalinga con la Giacomense, seguiranno le vittorie con Rovigo, e , grazie alle quali il Prato si ritrover\u00e0 capolista. Il primato tuttavia durer\u00e0 poco, e sfumer\u00e0 successivamente alle sconfitte con Figline e Cuoiopelli.\nLuned\u00ec 27 ottobre 2008, in occasione del posticipo serale con la Sangiovannese, i lanieri festeggiano i cento anni di storia della societ\u00e0 con una grande festa prima e dopo il match, vinto per tre reti a una, e giocato davanti a oltre quattromila spettatori. Il Prato terminer\u00e0 la sua corsa in quinta posizione, garantendosi la possibilit\u00e0 di giocarsi il salto di categoria ai play-off. In semifinale gli avversari sono i corregionali del Viareggio. All'andata i biancoazzurri si impongono per due reti a zero, non basta quindi la vittoria di misura dei viareggini nella gara di ritorno. In finale i toscani ritrovano il , ma una vittoria di misura a testa garantir\u00e0 ai giallorossi il salto di categoria in virt\u00f9 del miglior piazzamento in regular season.\nNella stagione stagione successiva, il Prato parte in sordina, a seguito del pareggio con il San Marino e la sconfitta a Celano. I primi tre punti arrivano alla terza di campionato grazie alla vittoria sulla Pro Vasto. A seguito di una striscia positiva di risultati i lanieri arriveranno a giocarsi la testa del campionato con la capolista Lucchese, e lo scontro diretto terminer\u00e0 in pareggio. Tuttavia, a seguito di un girone di ritorno meno brillante, i lanieri saranno costretti a giocarsi un posizionamento nella griglia dei play-off alle ultime due giornate, negli scontri diretti con Sangiovannese e Gubbio. Gli aretini verranno superati per due reti a una, ciononostante sar\u00e0 fatale la sconfitta contro gli umbri all'ultima giornata, a causa anche della contemporanea vittoria della Sangiovannese che aggancia quindi i play-off.\nAl termine del campionato intanto, far\u00e0 il suo ingresso in societ\u00e0 Nicola Radici, con alle spalle esperienze importanti nelle file di Atalanta e AlbinoLeffe, nella carica di vicepresidente esecutivo.\nGli anni duemiladieci.\nNella stagione 2010-2011 il Prato, dopo aver fallito la qualificazione ai play-off l'anno precedente, non riesce ad inserirsi nella lotta per la promozione diretta, riservata al duo Carpi-Carrarese, e anzi per molto tempo, dopo la sconfitta di Bellaria, \u00e8 ancorato nella lotta per evitare i play-out, soprattutto a causa di una serie negativa di risultati, intervallata soltanto dal successo casalingo con la Carrarese. Tuttavia, nella fase finale della regular season, i lanieri riescono a capovolgere l'andamento inanellando cinque vittorie consecutive, rispettivamente con , Giacomense, Celano, Villacidrese e Carpi. Proprio vincendo con gli emiliani, che comunque festeggiano la promozione in terza serie nonostante la sconfitta, il Prato completa la sua rimonta qualificandosi per i play-off e agganciando L'Aquila al terzo posto in graduatoria. Proprio gli abruzzesi saranno eliminati in semifinale in virt\u00f9 di una vittoria di misura per testa. Ci\u00f2 favorir\u00e0 i toscani grazie al miglior piazzamento in classifica durante la regular season. In finale, tuttavia, sar\u00e0 la Carrarese a vincere il doppio confronto. In estate, i biancoazzurri verranno ripescati, ritornando in terza serie dopo sei anni di assenza.\nOttenuto il ripescaggio in estate, il Prato ufficializza il ritorno in panchina di Vincenzo Esposito, artefice della vittoria in Coppa Italia Serie C del 2001 e della promozione in Serie C1 del 2002. Inoltre, all'ultimo giorno di mercato, arriva dal Bologna Andrea Pisanu, giocatore sicuramente di categoria superiore. I toscani partono comunque male perdendo le prime quattro gare di campionato e conquistando i loro primi punti con il Pergocrema, e intraprendendo un andamento negativo fuori casa. I lanieri dovranno aspettare il 18 dicembre per ritrovarsi per la prima volta dall'inizio del campionato fuori dalla zona calda, complice la vittoria esterna con la .\nIl 2012 parte negativamente con due sconfitte consecutive con e , seguite tuttavia da cinque risultati utili consecutivi, vincendo con Frosinone, Andria e , e pareggiando a Lanciano e a Crema. Questa serie di risultati utili verr\u00e0 interrotta dalla sconfitta interna con il Piacenza.\nNel frattempo per\u00f2 scoppia la polemica con il comune, circa l'utilizzo dello Stadio Lungobisenzio, impianto risalente agli anni della seconda guerra mondiale e ritenuto inagibile dal prefetto. A seguito di questo provvedimento, il Prato infatti \u00e8 costretto a giocare la successiva partita casalinga ad Agliana, venendo sconfitto di misura dal S\u00fcdtirol. Dopo una serie di risultati negativi, risulter\u00e0 decisiva la sfida dell'ultima giornata con la Triestina. I lanieri si imporranno con un perentorio cinque a zero condannando i friulani alla retrocessione e garantendosi la possibilit\u00e0 di giocarsi la salvezza ai play-out. L'avversario di turno \u00e8 il Piacenza, e una vittoria di misura a testa garantir\u00e0 ai toscani la salvezza in virt\u00f9 del miglior piazzamento in campionato.\nIl 13 luglio 2012 il Prato viene escluso dal campionato 2012-2013 per problemi infrastrutturali, tuttavia il 19 luglio verr\u00e0 accolto il ricorso presentato dalla societ\u00e0 toscana tre giorni prima. Nonostante partenze importanti nel mercato estivo, l'inizio di stagione \u00e8 positivo, contraddistinto da tre pareggi ottenuti con formazioni attrezzate quali e e nel derby con il Viareggio. La prima vittoria arriver\u00e0 invece con i campani del . Durante il girone d'andata, i lanieri otterranno vittorie importanti con Paganese, Benevento, Pisa, , e Perugia, che gli garantiranno un posto in zona play-off. Diverso il discorso inerente al girone di ritorno dove, complici sconfitte e condizione fisica precaria, i toscani arriveranno a giocarsi la permanenza nella categoria all'ultima giornata. La sconfitta interna con l'Andria e la concomitante vittoria del Viareggio con il Frosinone condanner\u00e0 i pratesi alla disputa dei play-out. L'avversario di turno \u00e8 il , sconfitto grazie ad un pareggio esterno e ad una vittoria casalinga.\nLa stagione successiva si presenter\u00e0 come atipica rispetto agli anni recenti. In seguito alla riforma del 2012 che ha interessato la Lega Pro, nel campionato corrente non ci saranno retrocessioni e verranno ammesse alla disputa dei play-off per la promozione in Serie B le societ\u00e0 classificate dal secondo al nono posto di ogni girone di Prima Divisione. Il Prato navigher\u00e0 per la prima parte di campionato nelle zone alte della classifica, spesso in piena zona play-off, tuttavia, complici tredici pareggi (secondo nel girone solo al ) e una vistosa crisi di risultati a cavallo dei due gironi, i lanieri mancheranno l'accesso per soli tre punti, al cospetto della Salernitana. Il Prato ottiene comunque l'ammissione alla rediviva terza serie per la stagione 2014-2015.\nDalla stagione 2015-2016 viene assunto Alessio De Petrillo come nuovo allenatore, esonerato poi, verso la met\u00e0 della stagione con la chiamata in panchina di Roberto Malotti, i fiordalisi devono giocarsi la permanenza di categoria contro la nei playout: all'andata i biancazzurri vengono sconfitti per 2-0 dai capitolini, al ritorno invece riescono a ribaltare il risultato vincendo 3-1 e condannando i laziali alla retrocessione in Serie D.\nLa stagione 2016-2017 iniziata con Leonardo Acori diventa fin da subito impegnativa: gi\u00e0 alla 6\u00aa giornata il tecnico umbro viene esonerato e viene richiamato (come nella stagione precedente) Roberto Malotti che per\u00f2 dura solamente cinque giornate per fare posto a Francesco Monaco che riesce nell'impresa di portare nuovamente i fiordalisi ai playout (trascinati dai gol di Francesco Tavano) contro il , nel derby toscano i biancazzurri prevalgono sui neroverdi con due pareggi (0-0;2-2) e, per il miglior piazzamento, si salvano.\nLa stagione 2017-2018 vede sedersi sulla panchina pratese Pasquale Catalano, tecnico emergente alla sua prima esperienza da allenatore di una squadra professionistica e incaricato di conseguire la salvezza. Il Prato (peraltro impossibilitato a giocare allo stadio Lungobisenzio a causa di una \"querelle\" tra propriet\u00e0 e amministrazione comunale sulla gestione dell'impianto) si trova fin da subito in lotta per non retrocedere e il presidente Paolo Toccafondi, contestato dalla tifoseria e oggetto di indagini in merito a supposte irregolarit\u00e0 nel tesseramento di un giocatore extracomunitario, annuncia (senza darvi seguito) le proprie dimissioni. Sul campo i fiordalisi si fanno superare dalle dirette concorrenti per la salvezza e il 5 maggio 2018, dopo ben 42 anni di permanenza continua tra Serie C, C1, e C2, la sconfitta casalinga contro la e la contemporanea vittoria dell' a Carrara sanciscono la retrocessione del Prato in Serie D.\nNegli anni seguenti il Prato disputa pertanto la massima serie dilettantistica, sistemandosi regolarmente tra le squadre di vertice, ma senza mai lottare apertamente per la promozione; inoltre i dissapori tra club e Comune non si ricompongono, facendo protrarre \"l'esilio\" dal Lungobisenzio, coi biancazzurri costretti a giocare le gare interne tra Montemurlo, Sesto Fiorentino e Campi Bisenzio. \nIl 29 aprile 2021 viene formalizzato il \"closing\" per la cessione societaria, che dopo 42 anni vede l'uscita di scena della famiglia Toccafondi e l'ingresso dell'imprenditore Stefano Commini, che assume la carica di presidente. Il nuovo corso societario riesce altres\u00ec a ricucire i rapporti con l'amministrazione comunale di Prato, che nel gennaio 2022 riapre ai biancazzurri i cancelli del Lungobisenzio.\nColori e simboli.\nColori.\nI colori sociali del Prato sono il bianco e l'azzurro, in varie tonalit\u00e0.\nSimboli ufficiali.\nStemma.\nLo stemma della societ\u00e0 ha da sempre come elemento qualificante il fiordaliso giallo inserito in uno scudetto partito bianco-blu e con la ragione sociale.\nTra il 2011 e il 2021 lo scudo \u00e8 stato sostituito da una losanga e la ragione sociale \u00e8 stata ridotta alla forma abbreviata \"ACP 1908\".\nStrutture.\nStadio.\nIl Prato ha disputato le sue partite interne al campo Vittorio Veneto dal 1923 al 1941, anno in cui fu inaugurato lo stadio Lungobisenzio, che ha successivamente accolto i biancazzurri fino alla stagione 2017-2018, allorch\u00e9 la necessit\u00e0 di praticarvi un intervento di ristrutturazione obblig\u00f2 al trasferimento presso lo stadio Ettore Mannucci di Pontedera.\nContestualmente sorsero dissidi tra l'amministrazione comunale e il club in merito alla gestione dell'impianto, che portarono alla revoca della concessione d'utilizzo. Dalla stagione 2018-2019 alla 2020-2021 il Prato scelse di stabilirsi al campo sportivo Ado Nelli di Montemurlo; alcune gare vennero altres\u00ec disputate allo stadio Emil Zatopek di Campi Bisenzio. \nIn vista dell'annata 2021-2022 il club, frattanto passato nelle mani di nuovi proprietari, san\u00f2 la contesa col comune di Prato e ottenne la \"restituzione\" del Lungobisenzio. Dopo una prima parte di stagione trascorsa allo stadio Piero Torrini di Sesto Fiorentino (essendo il Lungobisenzio ancora bisognoso di lavori per il riottenimento dell'agibilit\u00e0), dal 30 gennaio 2022 i biancazzurri hanno pertanto ricominciato a giocare nella propria citt\u00e0.\nSociet\u00e0.\nAl gennaio 2022 l'Associazione Calcio Prato \u00e8 una societ\u00e0 sportiva dilettantistica a responsabilit\u00e0 limitata.\nOrganigramma societario.\nDi seguito l'organigramma in carica al 29 gennaio 2022.\nSponsor.\nDi seguito l'elenco dei fornitori tecnici e degli sponsor ufficiali.\nAllenatori e presidenti.\nDi seguito l'elenco degli allenatori e dei presidenti del AC Prato.\nCalciatori.\nHall of Fame.\nNel 2012 \u00e8 stata presentata la \"Hall Of Fame Ac Prato\" che comprende i 50 principali elementi che hanno legato indissolubilmente il loro nome alla societ\u00e0. Secondo i criteri di scelta, sono inclusi i calciatori che hanno racimolato dalle 150 presenze in poi, che hanno messo a segno dalle 40 reti in poi e che hanno indossato la maglia del Prato per oltre 20 anni. Fanno inoltre parte della Hall of Fame i seguenti nomi che si sono distinti per altri meriti:\nContributo alle Nazionali.\nSono stati 8 i calciatori che hanno indossato la divisa di una rappresentativa italiana durante la militanza nel AC Prato. Il primo fu Carlo Cudicini, che debutt\u00f2 nel 1991 con la casacca della Nazionale Under-18. Sempre con l'Under-18 fu la volta, cinque anni pi\u00f9 tardi, nel 1996, di Francesco De Francesco. Nel 1998 l'attaccante Massimo Maccarone debutt\u00f2 con l'Nazionale Under-20. Per avere altre convocazioni bisogna attendere il 2003, quando fu la volta di Christian Scarlato, Yuri Breviario e Mirko Stefani, tutti e tre con l'Under-20. L'anno dopo, sempre con l'Under-20, debutt\u00f2 Gabriele Perico. L'ultimo calciatore laniero ad indossare la divisa di una rappresentativa italiana \u00e8 stato Mattia Del Favero (Under-15), nel 2015.\nStatistiche e record.\nPartecipazione alle coppe.\nIl Prato ha preso parte a 58 coppe nazionali a partire dall'esordio in Coppa Italia nel 1936-1937; il massimo risultato raggiunto nella principale competizione nazionale sono gli ottavi di finale raggiunti nell'edizione del 1941-1942.\nI lanieri hanno preso parte inoltre a 6 edizioni della Coppa Italia Semiprofessionisti, a partire dall'esordio nell'edizione 1972-1973, e detengono il record di aver preso parte a tutte le edizioni della Coppa Italia Serie C e Lega Pro fin qui disputate, a partire dall'esordio nel 1981-1982. Il miglior risultato nella suddetta competizione, \u00e8 la vittoria della Coppa Italia Serie C 2000-2001.\nStatistiche di squadra.\nIl Prato per oltre trent'anni \u00e8 ospite fisso in Serie C e disputa il campionato di Serie C1 (o Lega Pro Prima Divisione) e Serie C2 (o Lega Pro Seconda Divisione) dalla stagione 1977-1978. Il Prato manca dalla Serie B da 50 anni (stagione 1963-1964). Inoltre detiene il record assoluto di promozioni dalla Serie C2 alla Serie C1 (5).\nNella stagione 2013-2014 la squadra ha mantenuto la porta inviolata per 454 minuti, ovvero per 5 partite complete (2 vittorie e 3 pareggi) pi\u00f9 i primi 4 minuti della sesta partita, quando il calciatore del Perugia Vitofrancesco ha messo fine all'imbattibilit\u00e0 dei lanieri.\nStatistiche individuali.\nDi seguito i primatisti di presenze e reti.\nTifoseria.\nStoria.\nLo storico gruppo trainante della tifoseria organizzata pratese erano gli \"Ultras Prato 1974\". Nel febbraio 2009 nascono gli \"Ultras Prato 1908\", da un gruppo di ex militanti del precedente storico gruppo che nel corso degli anni era stato decimato dalle diffide e dalla dura contestazione alla dirigenza Toccafondi e successivamente sciolto per vari motivi. Stessa sorte che ha contraddistinto anche gli altri gruppi che nel corso degli anni si sono posti in una posizione di rilievo nel panorama ultras biancoazzurro. Tra i pi\u00f9 importanti si ricordano le \"Brigate\", i \"Rangers\", gli \"Indians\", e i \"Woollen Army\".\nGli \"Ultras Prato 1908\", nome abbreviato semplicemente \"1908\", occupano il settore Curva Ovest, comunemente chiamato Curva Ferrovia. nel febbraio 2014 hanno festeggiato i cinque anni dalla fondazione del gruppo. Accanto a loro, in Curva Ferrovia, si schierano i \"Bandits\" e i \"Wild Kaos 1985\".\nIl record assoluto di spettatori pare sia stato registrato nel 1977 in un Prato-Montecatini che fece registrare la presenza di oltre spettatori. Tuttavia, il record certo \u00e8 stato stabilito in un match contro il Bologna del febbraio 1984, con tifosi assiepati sugli spalti.\nGemellaggi e rivalit\u00e0.\nLa tifoseria pratese sostiene due gemellaggi attivi: quelli con le tifoserie lombarde di e . Importante amicizia invece, \u00e8 quella con i cesenati. Con le tifoserie di e , fino al 1988 c'erano dei gemellaggi, ormai sciolti.\nTra le rivalit\u00e0 pi\u00f9 calde spiccano quelle con i toscani pistoiesi e senesi, derivante soprattutto dal fatto che i lanieri sono acerrimi rivali dei pistoiesi, gemellati coi senesi, e con i liguri dello Spezia. Con gli spezzini, durante la stagione 2011-2012, ci sono state tensioni e scontri tra ultras all'esterno dello stadio, con un successivo bilancio di nove denunciati e qualche contuso. Le altre principali rivalit\u00e0 si hanno comunque con altre tifoserie toscane quali i carraresi, i viareggini, i lucchesi e i montevarchini.\nAltre rivalit\u00e0 degne di nota si hanno con le tifoserie emiliane di Piacenza, e SPAL, con la tifoseria romagnola del , con i piemontesi dell'Alessandria, con i lombardi della Cremonese e della Pro Patria, con i veneti del e del Treviso."}
{"id": "41834", "revid": "1825453", "url": "https://it.wikipedia.org/wiki?curid=41834", "title": "Sangiovannese 1927", "text": "LAssociazione Sportiva Dilettantistica Sangiovannese 1927, \u00e8 una societ\u00e0 calcistica italiana con sede nella citt\u00e0 di San Giovanni Valdarno. Milita in Serie D, il quarto livello del campionato italiano. I colori sociali sono il bianco e l'azzurro ed il campo di gioco \u00e8 lo Stadio Virgilio Fedini la cui capienza \u00e8 di circa posti.\nNella sua storia ha disputato 11 campionati di Serie C, 4 di Serie C1 e 11 di Serie C2.\nStoria.\nLa Sangiovannese nasce come Unione Sportiva nel 1927, fondata dall'avvocato Alfredo Merlini. Sul finire degli anni trenta, arrivano le prime partecipazioni alla Serie C nazionale.\nAl termine del campionato 1957-1958 la Sangiovannese \u00e8 promossa nel nuovo torneo di Serie D, dove staziona fino al 1971; in questo anno venne promossa in serie C. Con la presidenza di Ivo Giorgi, la Sangiovannese ottiene un quarto posto, al termine del campionato 1974-1975, posizione che rimane tuttora la migliore mai raggiunta nella sua storia. La retrocessione in Serie D avvenne al termine della stagione 1981-1982. Negli anni '80 e '90 la squadra milita nei campionati di Promozione, Eccellenza e Campionato Nazionale Dilettanti.\nCon il campionato 1999-2000, sotto la presidenza di Arduino Casprini e la guida tecnica di Leonardo Acori, avviene la risalita in Serie C2. Le successive stagioni regalano molte soddisfazioni ai tifosi sangiovannesi. \nNel primo campionato tra i professionisti la squadra chiude il girone di ritorno al sesto posto. L'anno successivo, stagione 2001-2002, riesce ad accedere ai play off qualificandosi quinta nel girone. Nelle semifinali play off affronta l'Alessandria passando il turno con un'importante vittoria allo Stadio Giuseppe Moccagatta; nelle finali play off invece non riesce a battere la Pro Patria. Per la successiva stagione 2002-2003 la squadra viene affidata alla guida tecnica di Giuseppe Sannino e vengono acquisiti giocatori importanti come Francesco Baiano e Davide Moscardelli, vero e proprio talento scoperto dalla societ\u00e0 valdarnese che disputer\u00e0 diverse stagioni in Serie A e Serie B con societ\u00e0 blasonate. Il campionato inizia con un prestigioso pareggio 1-1 contro la Florentia Viola sul campo neutro dello Stadio Citt\u00e0 di Arezzo con rete dell'ex di turno Baiano e si conclude con la squadra piazzata al sesto posto. Esonerato Sannino la panchina viene affidata a Maurizio Sarri, tecnico a quei tempi noto per aver allenato il Sansovino per tre stagioni, portando la societ\u00e0 chianina tra i professionisti. L'intuito della societ\u00e0 si \u00e8 rivelato vincente: sotto la guida di Sarri la Sangiovannese si qualifica al secondo posto alle spalle del e accede ai play off: questa volta si ritrova ad affrontare dapprima il Gubbio e successivamente il Gualdo; la Sangio, sostenuta da un numero di tifosi ragguardevole per le dimensioni del paese, batte entrambe le societ\u00e0 umbre e accede cos\u00ec alla Serie C1. Sempre sotto la guida di Sarri la squadra disputa un'ottima stagione nel girone A della C1 piazzandosi ottava. Il presidente Casprini muore il 26 dicembre 2004 in un tragico incidente stradale. La societ\u00e0 passa nelle mani dell'italo-argentino Ricardo Omar Ciancilla. Per la stagione 2005-2006 la panchina viene affidata a un allenatore molto esperto della categoria: Piero Braglia. La squadra valdarnese disputa un'ottima stagione nel girone B della Serie C1, affrontando squadre blasonate come il Napoli; proprio con quest'ultima ottiene un prestigioso pareggio 1-1 tra le mura amiche dello Stadio Virgilio Fedini, che per l'occasione ha fatto registrare il tutto esaurito e il record di presenze. A fine campionato la squadra si classifica al quinto posto e accede per la prima volta nella sua storia ai play off per la Serie B. Nelle semifinali play off pareggia 0-0 sia all'andata che al ritorno contro il Frosinone, squadra che successivamente vincer\u00e0 i play off, ponendo cos\u00ec fine alla cavalcata della societ\u00e0 di Marzocco.\nLa seguente stagione 2006-2007 vede la Sangiovannese nei bassifondi della classifica e un piazzamento finale al quindicesimo posto; costretta ai play out la squadra affronta il Pizzighettone e, battendolo, riesce a salvarsi. Non sar\u00e0 cos\u00ec invece nella successiva stagione 2007-2008; la societ\u00e0, da giugno 2007 sotto la guida di un gruppo facente riferimento a Learco Lazzerini, imprenditore locale del settore della termoidraulica, conclude il campionato al diciassettesimo posto e viene sconfitta ai play out dalla Pistoiese. Nella stagione successiva la Sangio si salva all'ultima giornata. Il 16 marzo 2008 muore il presidente Learco Lazzerini. Nella stagione 2009-2010 la squadra aggancia gli spareggi per approdare in Lega Pro Prima Divisione. Vinta l'andata delle semifinali 1-0 contro il San Marino, perder\u00e0 il ritorno in trasferta per 3-1. Nell'estate 2010 si iscrive alla Lega Pro Seconda Divisione. La squadra si ritrova a vivere una stagione di bassa classifica nel girone B e solo l'ancor pi\u00f9 difficile situazione di Fano e Villacidrese la tiene al riparo dalla retrocessione. Durante il campionato i giocatori inscenano alcune plateali manifestazioni di protesta in campo a causa della mancanza del pagamento di diverse mensilit\u00e0 da parte della societ\u00e0.\nNel 2011 la Sangiovannese ha rinunciato all'iscrizione in Lega Pro e, in virt\u00f9 dell'articolo 52 comma 10 delle NOIF della FIGC, \u00e8 stato possibile creare una nuova societ\u00e0 chiamata \"A.S.D. SanGiovanniValdarno\", iscritta direttamente in Eccellenza sotto la guida della famiglia Grazi. Seguono due campionati di Eccellenza toscana di alta classifica, con piazzamenti al quarto e terzo posto. Nella stagione 2013-2014 la squadra si classifica al secondo posto nel girone, vince i play off contro la Castelnuovese e successivamente i play off nazionali contro l'Avezzano e il Lentigione, conquistando cos\u00ec la promozione in serie D. Nel campionato successivo la societ\u00e0 valdarnese disputa un ottimo girone di ritorno sotto la guida tecnica di Roberto Malotti, regalando ai tifosi molte soddisfazioni, tra le quali spicca la vittoria in casa per 2-1 contro il Siena. Da luglio 2015 la societ\u00e0 prende la denominazione di \"Associazione Sportiva Dilettantistica Sangiovannese 1927\" e la guida tecnica viene affidata a Gennaro Ruotolo. Con quest'ultimo la squadra affronta un buon campionato piazzandosi al nono posto.\nA fine stagione la famiglia Grazi lascia la societ\u00e0 in mano a un gruppo d'imprenditori facenti riferimento a Giuseppe Perpignano, che in precedenza aveva ricoperto il ruolo di presidente del Barletta. Il nuovo organigramma \u00e8 cos\u00ec composto: Fabrizio Sorvillo presidente, Daniele Lami vice presidente e Giovanni Carabell\u00f2 direttore generale e sportivo. La panchina viene affidata a Ciro Ginestra.\nIn seguito alle dimissioni di Ciro Ginestra, a partire dal 7 dicembre 2016, la prima squadra di San Giovanni viene affidata al tecnico Andrea Bernini, gi\u00e0 allenatore della Juniores Nazionali. Nei giorni successivi arriveranno anche le dimissioni del Consiglio Direttivo ossia Giuseppe Perpignano, Fabrizio Sorvillo, Daniele Lami e Giovanni Carabell\u00f2.\nL'avventura di Bernini sulla panchina della prima squadra termina marted\u00ec 21 febbraio 2017, giorno in cui viene sollevato dall'incarico. La sconfitta della domenica precedente avvenuta per mano della APD Ribelle resta l'ultima gara ufficiale. Il giorno successivo viene presentato dal Consiglio Direttivo il nuovo allenatore Mario Palazzi, ex Foligno, di origini aretine, per anni collaboratore di Serse Cosmi.\nIl 21 maggio 2017 retrocede nel campionato di Eccellenza sul campo della Colligiana, perdendo lo spareggio play-out 2-1.\nNel mese di Giugno 2017 il Consiglio Direttivo decide di presentare la domanda di ripescaggio, Il 6 luglio 2017 una delegazione della Sangiovannese presenta la documentazione necessaria per la domanda di ripescaggio.\nLa Lega nazionale Dilettanti, al termine della seduta del 1\u00ba agosto, rende nota la riammissione della ASD Sangiovannese 1927 al campionato di serie D, girone D.\nColori e simboli.\nI colori della maglia dell'Associazione Calcio Sangiovannese sono l'azzurro ed il bianco. Il simbolo di questa squadra \u00e8 invece il \"Marzocco\", un leone simbolo popolare fiorentino che con una zampa sinistra tiene uno scudo su cui \u00e8 riprodotto un giglio dorato su sfondo bianco.\nStatistiche e record.\nPartecipazione ai campionati.\nCampionati nazionali.\nIn 78 stagioni sportive a partire dall'incardinamento nel sistema della FIGC nel 1921, 54 sono state disputate a livello nazionale a partire dall'esordio in Serie C 1939-1940.\nCampionati regionali.\nIn 78 stagioni sportive a partire dall'incardinamento nel sistema della FIGC nel 1921, 23 sono state disputate a livello regionale a partire dall'esordio in Terza Divisione 1928-1929.\nTifoseria.\nStoria.\nIl tifo organizzato a San Giovanni Valdarno nasce nel 1974 con i \"Rangers\" e i \"Commandos\", che accompagnarono la \"Sangio\" durante gli anni della Serie C.\nNegli anni novanta, con il ritorno nel C.N.D. dopo un decennio di militanza nei livelli regionali, nascono \"Irriducibili\" (1991), \"Alcool Bani 90\", \"Cappottati\" (1994), \"Ultras Marzocco\" (1999) e \"Legione Biancoazzurra\".\nNel 2000, in seguito alla promozione in Serie C2, nasce la \"Vecchia Guardia\". Con la susseguente promozione in Serie C1 (2004), nasce la \"Combriccola Autonoma\", prodotto della fusione fra i precedenti gruppi \"Combriccola\" e \"Gruppo Autonomo\".\nNel 2013 nasce il gruppo Istinto Ribelle.\nI gruppi attualmente attivi sono Istinto Ribelle e GMS (cio\u00e8 il resto della gradinata).\nGli ultras prendono posto nel settore gradinata, intitolato a Marco Sestini, storico tifoso azzurro deceduto prematuramente.\nGemellaggi e rivalit\u00e0.\nGli ultras azzurri sostengono dei gemellaggi con le tifoserie di , e .\nVi fu inoltre un gemellaggio con i tifosi dell', sciolto nel 2002.\nLa principale rivalit\u00e0 \u00e8 invece con i tifosi del ; fra le due squadre viene disputato il \"derby del Valdarno\". Il primo fu disputato a Montevarchi l'8 dicembre 1929 nel campionato di Terza Divisione e fu vinto dai padroni di casa per 3-0 (reti di Marchionni e doppietta di Busoni). Ad oggi, l'ultimo derby del Valdarno, in ordine cronologico, si \u00e8 tenuto nella stagione 2020/2021 dove il Montevarchi si \u00e8 imposto per 2-1.\nAltre rivalit\u00e0 degne di nota sono con i tifosi di , , , e ."}
{"id": "41836", "revid": "124847630", "url": "https://it.wikipedia.org/wiki?curid=41836", "title": "Associazione Calcio Dilettantistica Olimpic Sansovino", "text": "L'Associazione Calcio Dilettantistica Olimpic Sansovino, meglio nota come Sansovino, \u00e8 una societ\u00e0 calcistica italiana con sede a Monte San Savino, in provincia di Arezzo. Milita in Prima Categoria.\nFondata nel 1929 si \u00e8 fusa con l\"'Olimpic '96\" nel 2014, cambiando denominazione in \"Olimpic Sansovino\". Dal 2003 al 2008 ha disputato cinque stagioni di professionismo in Serie C2, ottenendo come miglior risultato un terzo posto. Nel palmar\u00e8s conta la vittoria di una Coppa Italia Serie D nella stagione 2002-2003.\nI colori sociali sono l'arancione e il blu. Disputa le partite di casa allo stadio Le Fonti.\nStoria.\nL'U.S. Sansovino nasce nel 1929, grazie ai favori dei maggiorenti paesani. Come colori sociali furono scelti l'arancione e il blu; il nome, invece, ricorda una delle personalit\u00e0 pi\u00f9 illustri native di Monte San Savino, Andrea Contucci detto, per l'appunto, il Sansovino che visse nella citt\u00e0 ove nacque tra la fine del Quattrocento e l'inizio del Cinquecento. Solo dal 1934, per\u00f2, la squadra si iscrive regolarmente ai campionati FIGC. Con un'interruzione durante il periodo della seconda guerra mondiale, gli aranciobl\u00f9 militano sempre nei campionati dilettantistici toscani.\nNella stagione 1980-1981, con Carlo Caroni alla guida tecnica, la Sansovino conosce, per la prima volta nella sua storia, la quarta serie del calcio italiano; la piccola realt\u00e0 savinese si misura con compagini blasonate e conosciute. Dopo due anni di Interregionale, retrocede e, di l\u00ec in poi, inizia un lento declino, che dura sino agli inizi degli anni novanta. Nel frattempo, si cambia denominazione (da U.S. ad A.C.) e terreno di gioco: nel 1984 viene inaugurato il nuovo Comunale Le Fonti. A met\u00e0 degli anni novanta, l'allenatore Loris Beoni riesce a portare la squadra dalla Prima Categoria sino all'Eccellenza (spareggio per la Serie D perso, nel 1996, contro l'Aglianese).\nL'ascesa fra i professionisti.\nDopo molti anni in questa categoria, nel 2000-2001, la Sansovino, con in panchina Maurizio Sarri, conquista il passaggio in Serie D, dopo 20 anni esatti da quel lontano 1981. Nella seconda stagione in Serie D (2002-2003) gli aranciobl\u00f9 vincono la Coppa Italia Serie D, in finale contro l'U.S.O. Calcio, mentre in campionato si classificano al secondo posto; sono promossi in Serie C2 grazie al ripescaggio. Primo campionato di C2 per il Sansovino quindi nel 2003-2004: con una squadra di poco pi\u00f9 di 15 giocatori riesce a salvarsi all'ultima giornata evitando anche i play-out guidata dall'esordiente Agostino Iacobelli. Nel 2004-2005 si salva ancora all'ultima giornata.\nNell'estate del 2005, torna sulla panchina savinese quel Loris Beoni, che, negli anni novanta, aveva risollevato le sorti del calcio a Monte San Savino: il campionato viene concluso al terzo posto finale con la promozione persa solo in finale play-off contro il Sassuolo. Molto peggio nella stagione 2006-2007 nella quale Beoni viene esonerato a quasi tre quarti della stagione, cedendo il posto al subentrante Fabrizio Fabris. Alla fine il penultimo posto in classifica costringe la squadra aretina a giocare i play-out contro il Boca San Lazzaro. Il Sansovino vince per 3-1 a Monte San Savino mentre nel ritorno viene sconfitta per 1-0, per cui si salva dalla retrocessione in Serie D grazie alla differenza reti. \nNell'estate del 2007, la societ\u00e0 passa dalle mani di Donella Maffei a quelle di Pietro Pecorini. Il cambio dirigenziale e il conseguente allontanamento di Nario Cardini, storico d.s. della societ\u00e0, inducono a un campionato assolutamente misero, che culmina con la retrocessione diretta in Serie D. Finisce cos\u00ec un ciclo per il Sansovino, che ha portato la piccola squadra della Valdichiana, in 12 anni, dalla Prima Categoria allo spareggio per la C1.\nDalla stagione 2008-2009, la societ\u00e0 ritorna nelle mani di Giorgio Veltroni, gi\u00e0 presidente proprio ai tempi dell'ultima Serie D, che si \u00e8 affidato per la guida tecnica a Francesco Baiano alla sua prima esperienza da allenatore. Tuttavia al termine della stagione la squadra retrocede in Eccellenza, dopo lo spareggio play-out con il Sangimignano.\nIl ritorno nei Campionati Regionali.\nDopo otto anni la squadra torna quindi in Eccellenza. La rosa viene rivoluzionata, il nuovo diesse Lorenzo Grazi chiama in panchina Filippo Giovagnoli, ex tecnico dell'Urbino. Viene allestita una squadra fatta di nomi importanti, ma i risultati non sono quelli sperati. Divergenze con la propriet\u00e0 inducono Grazi alle dimissioni, a dicembre gran parte dei \"senatori\" dello spogliatoio vengono allontanati. La squadra comincia a ingranare, alla fine arriva un lusinghiero quarto posto. Il Sansovino partecipa ai play-off, non riuscendo per\u00f2 a superare la Castelnuovese.\nDi nuovo in Serie D.\nAll'inizio della stagione 2010-2011 torna a ricoprire la carica di direttore sportivo Nario Cardini, che aveva contribuito a portare la squadra aranciobl\u00f9 a giocare cinque stagioni di Serie C2. Il nuovo allenatore \u00e8 Roberto Fani, proveniente dalla Sinalunghese. Il campionato termina con il secondo posto nel Girone B di Eccellenza Toscana e la vittoria dei playoff nazionali contro il Frascati che sanciscono il ritorno in Serie D dopo 3 anni.\nNella Serie D 2011-2012 gli aranciobl\u00f9 vengono inseriti nel girone E (con avversarie come e Sansepolcro). L'inizio di stagione \u00e8 promettente con la squadra che dopo 12 turni \u00e8 al quinto posto, anche se poi inizia un inesorabile declino che fa racimolare soli 6 punti in tutto il girone di ritorno. Il Sansovino chiude al 18\u00ba e ultimo posto e torna cos\u00ec in Eccellenza Toscana dopo una sola stagione. Nel successivo campionato di Eccellenza Toscana girone B chiude all'ultimo posto retrocedendo cos\u00ec in Promozione.\nLa nuova denominazione e gli anni recenti.\nA seguito di un'ulteriore retrocessione nel campionato di Prima Categoria, all'inizio della stagione sportiva 2014-2015 si fonde con l\"ACD Olimpic 96\" di Ciggiano (frazione di Civitella in Val di Chiana) dando vita all\"ACD Olimpic Sansovino\", che partecipa poi al campionato regionale di Promozione Toscana nella stagione 2015-2016.\nAl ritorno nel Campionato di Promozione, la squadra termina la stagione al terzo posto, poi batte nei play off Castelnuovese, Sinalunghese, Antella, per poi perdere l'ultimo atto ai rigori con il San Marco Avenza. Arriva comunque il ripescaggio in Eccellenza.\nL'avventura nella massima categoria regionale dura poco, perch\u00e9 nella stagione 2016-2017 gli aranciobl\u00f9 concludono malinconicamente all'ultimo posto e scendono in Promozione. Un'altra retrocessione l'anno successivo, in Prima Categoria.\nNell'estate del 2019 la societ\u00e0 si rinforza con l'ingresso dell'imprenditore locale Alessandro Iacomoni che chiama in panchina Alessandro Violetti per tentare la pronta ripartenza: il Campionato non va come sperato; la squadra dopo essere stata per lungo tempo in testa va in crisi e conclude al quarto posto, prima dell'interruzione delle competizioni per l'emergenza COVID-19.\nNella stagione 2020-2021 la squadra si ripresenta ai nastri di partenza in Prima Categoria e la panchina viene affidata a Marco Iacomoni."}
{"id": "41837", "revid": "182193", "url": "https://it.wikipedia.org/wiki?curid=41837", "title": "Fussball Club S\u00fcdtirol", "text": "Il Fussball Club S\u00fcdtirol anche noto come S\u00fcdtirol-Alto Adige, S\u00fcdtirol Bolzano-Bozen, o semplicemente S\u00fcdtirol, \u00e8 una societ\u00e0 calcistica italiana con sede legale nella citt\u00e0 di Bolzano e sede operativa nel comune di Appiano sulla Strada del Vino, in Alto Adige.\nFondata a Bressanone nel 1974 come sezione della polisportiva \"Sport Verein Milland\", si \u00e8 scissa dalla \"societ\u00e0 madre\" nel 1995, allorch\u00e9 \u00e8 stata ridenominata \"Football Club S\u00fcdtirol-Alto Adige\" e ha adottato i colori sociali bianco-rossi; la denominazione \u00e8 quindi divenuta \"F.C. S\u00fcdtirol\" nel 2000. La ragione sociale simboleggia l'intenzione del club di rappresentare non solo il capoluogo, ma l'intero territorio della provincia autonoma di Bolzano.\nNella stagione 2021-2022 milita in Serie C, risultando pertanto, insieme al , una delle due squadre di calcio professionistiche della regione Trentino-Alto Adige.\nStoria.\nDalle origini agli anni novanta.\nLa tradizione sportiva del club ebbe inizio il 26 aprile 1974, allorch\u00e9 nel quartiere brissinese di Millan venne fondata la societ\u00e0 polisportiva \"Sport Verein Milland\", presieduta da Ubald Comper e adottante i colori sociali giallo e nero, che oltre al calcio si dedic\u00f2 a tennistavolo, faustball, pallamano e canoa.\nDopo un paio d'anni di attivit\u00e0 a carattere estemporaneo e non ufficiale, nel 1977 il club si affili\u00f2 alla FIGC e prese parte a due campionati zonali di Terza Categoria. Rimasto poi inattivo nel biennio 1979-1980, il Milland riprese a competere nell'ultima divisione del calcio italiano dalla stagione seguente: la squadra crebbe di livello e rapidamente riusc\u00ec dapprima a salire in Seconda Categoria (nel 1983) quindi in Prima Categoria (nel 1986) e infine in Eccellenza (nel 1991). Nel 1994 la sede operativa (non quella legale) venne spostata a Varna, senza tuttavia cambiare denominazione sociale. Un anno dopo la striscia positiva si interruppe e la squadra giallonera retrocedette in Promozione.\nFrattanto nel 1995 un gruppo di imprenditori locali si era consorziato allo scopo di creare un club calcistico d'alto livello nel territorio dell'Alto Adige: fallite le trattative per comprare il essi scelsero di attuare il progetto appoggiandosi proprio alla sezione calcio del Milland, la cui matricola FIGC numero 68396 venne pertanto rilevata e ridenominata \"Football Club S\u00fcdtirol-Alto Adige\", associandola ai nuovi colori sociali bianco e rosso. La presidenza pass\u00f2 all'architetto Hanns Huber, mentre Joseph Insam divenne direttore sportivo. Il Milland prosegu\u00ec comunque la propria esistenza autonoma, anche nel calcio.\nNella sua prima stagione il S\u00fcdtirol-Alto Adige si aggiudic\u00f2 il campionato di Promozione senza perdere una partita (26 vittorie e 4 pareggi), con 82 punti accumulati. Analogo esito ebbe la stagione successiva, ove la squadra vinse l'Eccellenza perdendo solo una partita e accedendo cos\u00ec per la prima volta al Campionato Nazionale Dilettanti.\nNell'estate 1997 la presidenza pass\u00f2 brevemente a Luciano Giua e quindi a Leopold Goller, che si adoper\u00f2 per consolidare la societ\u00e0 anche sotto gli aspetti manageriali e di marketing; i suoi sforzi contribuirono a permettere alla squadra dapprima di stabilizzarsi nella massima serie dilettantistica (tra il 1997-1998 e il 1999-2000) e infine, all'alba del Terzo millennio, sotto la guida del tecnico Giuseppe Sannino e dell'attaccante Joachim De Gasperi, di vincere il proprio girone e accedere cos\u00ec al professionismo.\nIn quest'ultima stagione la squadra fu peraltro oggetto del primo trasferimento delle gare interne: essendo sorti dei problemi in merito alla gestione del campo sportivo di Bressanone (regolarmente utilizzato nel girone di andata, come nelle annate precedenti), nel girone di ritorno si opt\u00f2 per riallocarle presso la zona sportiva di Termeno sulla Strada del Vino, in Bassa Atesina.\nI primi anni duemila.\nIn vista della stagione di debutto in Serie C2 (2000-2001) quale campo interno venne designato lo stadio Druso di Bolzano, unico impianto dell'Alto Adige ad essere omologato per ospitare partite professionistiche.\nIl passaggio tra i \"pro\" rese necessario anche un cambiamento della forma statutaria: l'associazione sportiva venne dunque trasformata in societ\u00e0 a responsabilit\u00e0 limitata (s.r.l.) e ridenominata \"Fussball Club S\u00fcdtirol\". L'iscrizione al Registro delle Imprese della provincia di Bolzano venne richiesta gi\u00e0 il 7 febbraio e formalizzata (con atto ufficiale di fondazione della nuova societ\u00e0) il 21 giugno 2001: maggiore azionista divenne Leopold Goller, che ne mantenne la presidenza.\nSempre nel 2001 si provvide a trasferire la sede amministrativa del club da Varna a Bolzano (prima in via Avogadro, poi in via Cadorna); pi\u00f9 tempo - per ragioni burocratiche - richiese invece lo spostamento di quella legale, che formalmente rimase domiciliata a Bressanone.\nNella prima stagione in C2 i biancorossi ottennero una tranquilla salvezza; nelle tre annate seguenti sfiorarono ripetutamente la promozione in C1, senza tuttavia mai superare la fase play-off. Dopo la stagione 2004-2005, conclusasi con una nuova sconfitta ai play-off (in semifinale), il presidente Leopold Goller lasci\u00f2 il posto a Werner Seeber, che cumul\u00f2 la carica con quella di direttore generale. Protagonista di questi anni fu l'attaccante Thomas Bachlechner, che tra il 2001 e il 2006 fu pi\u00f9 volte capocannoniere di squadra e tra i primi realizzatori in assoluto a livello di girone.\nNella stagione 2006-2007 la squadra altoatesina si present\u00f2 per la settima volta consecutiva al via del girone A di Serie C2, affidata alla guida tecnica di Aldo Firicano: dopo aver concluso il girone d'andata al terzo posto in classifica, distaccato di soli due punti dalla capolista , un'involuzione di tendenza la condusse a terminare la stagione regolare in settima posizione, mancando l'accesso agli spareggi per la promozione. A nulla valse il ritorno, nel mercato invernale, dell'attaccante Thomas Bachlechner (che aveva trascorso mezza stagione in Serie C1 all'Ivrea, senza particolare fortuna). La squadra dovette altres\u00ec scontare una sconfitta a tavolino per 3-0 contro il Montichiari per l'utilizzo del giocatore Fabian Mayr, sul quale gravava una squalifica non scontata, rimediata durante la militanza di costui nel San Paolo Appiano, nel campionato 2005-2006 di Eccellenza Trentino-Alto Adige.\nNell'estate 2007 alla squadra venne contestata la non coincidenza tra sede legale (sulla carta rimasta a Bressanone) e campo interno (ormai da sette anni a Bolzano): nonostante le insistenze del S\u00fcdtirol (che lament\u00f2 l'inevitabilit\u00e0 di servirsi dello stadio Druso, stante l'insufficienza strutturale dei campi sportivi brissinesi), la Lega Professionisti Serie C impose ai biancorossi di giocare le proprie gare casalinghe nella stessa citt\u00e0 della sede legale.\nL'ingiunzione non venne raccolta dal sodalizio biancorosso, che seguit\u00f2 a presentare la propria squadra nello stadio bolzanino: le partite d'esordio stagionale (valide per la Coppa Italia di Serie C) ne vennero dunque condizionate, ch\u00e9 in entrambi i casi le squadre avversarie (rispettivamente Mezzocorona e Bassano Virtus) seguirono l'indicazione della Lega e si recarono a Bressanone, trovando il campo sportivo completamente deserto. Se nel primo caso venne disposto il rinvio della gara (poi vinta per 2-4 dal Mezzocorona), nel secondo caso (sebbene il Bassano avesse poi provveduto a spostarsi a Bolzano e a giocare l'incontro) il giudice sportivo irrog\u00f2 la sconfitta a tavolino dei biancorossi per 0-3.\nDinnanzi alla minaccia di ulteriori sanzioni, il S\u00fcdtirol infine acconsent\u00ec a ristabilirsi a Bressanone, giocandovi le prime partite del successivo campionato, finch\u00e9 la FIGC - accogliendone le istanze - concesse una deroga per la ri-adozione dello stadio Druso. Nel mentre, al fine di uscire dall'impasse, era stata finanche ipotizzata una fusione col , ottenendo per\u00f2 un diniego da parte della storica societ\u00e0 cittadina (che aveva sempre avversato la presenza del S\u00fcdtirol nel capoluogo).\nIl campionato vide il club altoatesino giocare sottotono: la zona play-off rimase ben lontana e anzi la salvezza venne conseguita solo all'ultima giornata di campionato, grazie alla vittoria interna per 2-1 contro la .\nUn anno dopo il S\u00fcdtirol (affidato al tecnico Maurizio D'Angelo) parve ripetere il copione del biennio precedente, collocandosi stabilmente nelle ultime posizioni di classifica. Un primo cambio di allenatore (con l'ingaggio di Marco Alessandrini) non sort\u00ec l'effetto sperato, sicch\u00e9 il 18 maggio 2009, dopo che un'ulteriore sconfitta patita contro l' ebbe cagionato le dimissioni anche del tecnico subentrante, la societ\u00e0 chiam\u00f2 in panchina Alfredo Sebastiani. La permanenza in categoria sar\u00e0 poi sancita solo ai play-out, ove gli altoatesini riuscirono ad aver ragione della .\nSempre nel corso della stagione 2008-2009 Werner Seeber cedette la presidenza della societ\u00e0 all'imprenditore e politico Walter Baumgartner, che annunci\u00f2 apertamente di puntare al salto in terza serie entro il 2013 e alla serie cadetta entro il 2015.\nLa stagione 2009-2010 si apr\u00ec con la conferma in panchina di Alfredo Sebastiani e un drastico rinnovamento della rosa. Le scelte della dirigenza si rivelarono vincenti, proponendo il S\u00fcdtirol fin dalle prime giornate come squadra di vertice del girone A di Seconda Divisione (nuovo nome della Serie C2), in un serrato testa-a-testa con , , , e .\nDecisive si rivelarono le ultime tre giornate della stagione regolare, due delle quali segnate da scontri diretti: al 32\u00ba turno i biancorossi pareggiarono per 0-0 con lo Spezia, indi al 33\u00b0 vinsero per 0-1 contro il e infine, il 9 maggio 2010, batterono per 1-0 la dinnanzi a uno stadio Druso tutto esaurito ( spettatori).\nIl S\u00fcdtirol fece cos\u00ec suo il campionato e si garant\u00ec la promozione in terza serie per la prima volta nella sua storia.\nDecenni successivi.\nLa stagione 2010-2011, la prima nella storia del club in terza serie, si rivela difficoltosa: la carenza di risultati positivi spinge la societ\u00e0 ad esonerare alla 27\u00aa giornata il tecnico Alfredo Sebastiani, sostituendolo con Maurizio Pellegrino. Ci\u00f2 non basta a invertire la rotta: a fine stagione il S\u00fcdtirol retrocede in Lega Pro Seconda Divisione, dopo aver perso i play-out contro il ; il verdetto viene poi annullato a seguito del caso \"Scommessopoli\", che provoca la penalizzazione di molte squadre di Lega Pro (tra le quali e Cremonese) e consente l'immediata riammissione dei biancorossi nella categoria perduta.\nFrattanto, a febbraio 2011, la FIGC aveva finalmente accolto le richieste del club, acconsentendo allo spostamento formale della sede legale a Bolzano.\nNella stagione 2011-2012 la squadra viene assegnata al girone B di Prima Divisione e l'allenatore Giovanni Stroppa la conduce al settimo posto finale in stagione regolare, mancando l'accesso ai play-off solo all'ultima giornata.\nIl 13 luglio 2012 la Lega Italiana Calcio Professionistico, giudicando ormai non pi\u00f9 omologabile lo stadio Druso, delibera l'esclusione dal S\u00fcdtirol dal campionato 2012-2013; sei giorni dopo la decisione viene invalidata, previa presentazione di un ricorso corredato da un progetto di massima per la ristrutturazione e l'ampliamento dello stadio bolzanino, cui viene pertanto concessa una deroga.\nNella stagione regolare 2012-2013 la squadra, inserita nel girone A e guidata in panchina da Stefano Vecchi, si piazza quarta e si qualifica ai play-off, dove viene eliminata in semifinale dal (che poi salir\u00e0 in serie B).\nLa successiva stagione 2013-2014 vede i biancorossi debuttare con fatica, attestandosi nella bassa classifica: il tecnico Lorenzo D'Anna, al debutto sulla panchina sudtirolese, ne paga le conseguenze e viene sostituito da Claudio Rastelli. L'avvicendamento rilancia il S\u00fcdtirol, che risale la china e centra la terza posizione nel proprio girone, accedendo ai play-off promozione in Serie B. Nei primi due turni gli altoatesini eliminano il in gara secca interna (0-0 nei tempi regolamentari, 4-3 ai calci di rigore) e la in doppio confronto (pareggio 1-1 a Cremona e vittoria 2-1 in casa). In finale si incontra la Pro Vercelli, che nella gara di andata si impone al Druso per 0-1 e pareggia 1-1 il ritorno al \"Silvio Piola\" di Vercelli, estromettendo nuovamente i biancorossi dalla rincorsa alla serie cadetta.\nL'anno successivo (segnato dai rientri in squadra di Manuel Fischnaller e Michael Cia) \u00e8 segnato da risultati altalenanti: sotto la guida del confermato Claudio Rastelli i biancorossi faticano ad ingranare, sicch\u00e9 nel giro di poche giornate la societ\u00e0 decide per l'avvicendamento con Adolfo Sormani. La scelta inizialmente rivitalizza il S\u00fcdtirol, capace di chiudere il girone d'andata tra le prime posizioni, ma una nuova involuzione di condizione patita nell'ultimo quarto di stagione regolare porta anche all'esonero di Sormani: gli subentra Giovanni Stroppa, che traghetta i sudtirolesi al 10\u00ba posto con 47 punti guadagnati.\nAncora Stroppa viene chiamato a guidare i biancorossi (che dopo la partenza di Hannes Kiem alla volta della affidano la fascia di capitano ad Hannes Fink) nella stagione 2015-2016, che si rivela per\u00f2 all'insegna della met\u00e0 classifica: il girone A viene concluso al decimo posto.\nPer la stagione 2016-2017 la squadra viene affidata a William Viali: la squadra palesa un rendimento altalenante, navigando attorno a met\u00e0 classifica. Una crisi di rendimento induce la societ\u00e0 a cambiare la guida tecnica: il subentrante Alberto Colombo riesce a conseguire la salvezza con due giornate d'anticipo sulla naturale conclusione del campionato (anche grazie a un filotto di quattro vittorie di fila).\nNell'estate 2017 l'ingresso del competente direttore sportivo Aladino Valoti prelude a una rifondazione della parte sportiva: la rosa viene riallestita con elementi d'esperienza (il portiere Daniel Offredi e il difensore K\u00e9vin Vinetot) e molti giovani, mantenendo per\u00f2 l'ossatura di base costituita da Hannes Fink, Cia e Fabian Tait. In panchina viene chiamato Paolo Zanetti, all'esordio da allenatore di prima squadra dopo tre anni trascorsi nelle giovanili della . Le scelte della societ\u00e0 si rivelano fruttuose e il S\u00fcdtirol si propone quale squadra di vertice del girone B di Serie C: trascinata dalle 13 reti del 27enne attaccante italo-svizzero Rocco Costantino (prelevato dalla dopo una lunga permanenza in squadre dilettantistiche) la compagine biancorossa si mantiene nelle zone alte della classifica e infine riesce a chiudere la stagione regolare al secondo posto alle spalle del solo . Il piazzamento consente la qualificazione diretta ai quarti di finale dei play-off, dove i sudtirolesi eliminano la (pareggio esterno per 2-2 all'andata e vittoria per 2-0 al ritorno in casa), ma si arrendono in semifinale al (vittoria per 1-0 in casa e sconfitta per 2-0 in Calabria).\nNell'annata 2018-2019 la squadra, sempre guidata dal tecnico Paolo Zanetti, viene parzialmente rifondata dal nuovo direttore sportivo Paolo Bravo: tra le finestre di calciomercato e la stagione si registrano le partenze di Offredi, Costantino, Cia e Procopio, cui fanno riscontro gli acquisti di Tommaso Morosini, Gianluca Turchetta, Caio De Cenco, Simone Mazzocchi e vari altri elementi di buona prospettiva. Il S\u00fcdtirol si piazza al 6\u00ba posto del girone B al termine della stagione regolare, ottenendo cos\u00ec la qualificazione alla successiva fase play-off: nel primo turno sconfigge la per 1-0, ma viene eliminata al secondo turno dal a seguito del pareggio per 3-3 in trasferta, che promuove i brianzoli in virt\u00f9 del miglior piazzamento in classifica. Nel mentre si segnala l'avvio dei lavori di ristrutturazione dello stadio Druso, promossi dalla societ\u00e0 in accordo con le istituzioni locali, al fine di ammodernare la struttura e portarla a collimare con gli standard strutturali della Serie B: grazie alla posa di alcune tribune posticce, lo stadio rimane tuttavia agibile anche in presenza del cantiere.\nL'opera di rifondazione prosegue anche nel 2019-2020, con una campagna di innesti che tra gli altri porta in biancorosso il portiere Tommaso Cucchietti, il difensore Mario Ierardi, il centrocampista Daniele Casiraghi e l'attaccante Matteo Rover. In panchina, a seguito della fine del rapporto con Paolo Zanetti (passato all'), viene richiamato Stefano Vecchi. La stagione regolare (chiusa anzitempo per il dilagare della pandemia di COVID-19 in Italia) vede il S\u00fcdtirol piazzarsi quarto e successivamente perdere il primo turno dei playoff nazionali (giocato a porte chiuse eccezionalmente presso la Raiffeisen Arena di Bressanone) contro la .\nVecchi viene confermato in panchina anche per il 2020-2021: la rosa a sua disposizione viene nuovamente riassortita, ch\u00e9 alle partenze (tra gli altri) di Tommaso Cucchietti, Tommaso Morosini, Mario Ierardi e Luca Berardocco, fanno riscontro gli innesti del portiere Giacomo Poluzzi, del centrocampista Leandro Greco e dell'attaccante Raphael Odogwu. Nuovamente i biancorossi si propongono ai vertici del girone B, battagliando lungo tutta la stagione con e per la promozione diretta, che sfuma solo alla penultima giornata: il terzo posto finale consente al S\u00fcdtirol di accedere al primo turno dei playoff nazionali, conclusi con l'eliminazione al secondo turno nazionale contro l'. Nel corso della stagione viene altres\u00ec completato il primo lotto di lavori allo stadio Druso, comportando per il Sudtirol il dover giocare le prime partite interne a Sal\u00f2.\nNell'estate 2021 il tecnico Vecchi si trasferisce alla Feralpisal\u00f2 e viene sostituito da Ivan Javor\u010di\u0107, reduce da un'esperienza pluriennale alla ; l'ossatura della squadra viene complessivamente riconfermata, con poche variazioni perlopi\u00f9 tra centrocampo e difesa, tra cui spicca l'addio al calcio giocato di Leandro Greco, che \u00e8 nominato viceallenatore. Sul versante societario, a ottobre Walter Baumgartner non si ripresenta per la carica di presidente ed esce dall'organigramma; l'assemblea dei soci FCS elegge al suo posto Gerhard Comper, gi\u00e0 membro del CDA e direttore amministrativo del gruppo Forst. Riassegnato dopo cinque stagioni al girone A, composto da sole squadre del Nord Italia, il S\u00fcdtirol si insedia fin da subito ai vertici della classifica e all'11^ giornata diventa capolista; il 12 dicembre, grazie al pareggio esterno per 0-0 con il , i biancorossi diventano campioni d'inverno. La squadra si connota in particolare per la solidit\u00e0 difensiva: in tutto il girone d'andata subisce appena 5 goal e tra il 4 settembre (2^ giornata di campionato, pareggio 1-1 contro l') e il 10 novembre 2021 (recupero della 5^ giornata, vittoria 1-2 contro il ) la porta difesa da Giacomo Poluzzi accumula 1019 minuti di inviolabilit\u00e0.\nColori e simboli.\nColori.\nI colori del S\u00fcdtirol sono il bianco e il rosso, mutuati dalla storica simbologia araldica della provincia e della citt\u00e0 di Bolzano (e prima ancora del Tirolo storico). Generalmente nella maglia casalinga predomina il bianco, mentre in quelle di cortesia (una o due, a seconda dei contratti di sponsorizzazione) risultano esser stati adottati i colori rosso, nero, blu e verde.\nDifferenti sono stati i template scelti nel corso degli anni per le maglie da gioco: nella stagione d'esordio venne adottata una casacca a fasce bianco-rosse, dopodich\u00e9 sono prevalse soluzioni con una tinta dominante sull'altra. La soluzione pi\u00f9 durevole (e dunque iconicamente associata al club) \u00e8 quella progettata nel 2013 dal designer Antonino Benincasa (gi\u00e0 autore del logo dei XX Giochi olimpici invernali) per conto dello sponsor tecnico Garman, poi votata online dai tifosi del club e successivamente rimasta in uso fino alla stagione 2016-2017:\nCol passaggio alle sponsorizzazioni Boxeur Des Rues e Mizuno il suddetto disegno \u00e8 stato dismesso, tornando a template meno estrosi e pi\u00f9 lineari.\nSimboli ufficiali.\nStemma.\nIl primo logotipo della squadra (adottato fino al 2003) consisteva nel semplice \"lettering\" della ragione sociale a caratteri stampatelli bianchi e rossi, con sovrapposto un pallone da calcio sulla parte destra (e le lettere sotto di esso sfalsate orizzontalmente).\nNel 2003 subentr\u00f2 un nuovo stemma costituito da un cerchio decorato con un motivo a scacchi romboidali bianchi e rossi, con al centro un pallone da calcio e circondato da una corona circolare a sua volta bianca e rossa, contenente il nome della squadra (\"FC S\u00fcdtirol-Alto Adige\"). La societ\u00e0 stessa ammise che, nelle sue forme, il simbolo intendeva evocare quello , squadra che storicamente gode di larga popolarit\u00e0 in provincia di Bolzano.\nDal maggio 2016 il club ha rivisitato il logo: ferma restando la forma circolare, ne \u00e8 stato modificato il contenuto. La scaccatura bianco-rossa interna \u00e8 sostituita da un reticolato bianco su fondo rosso (che comunque ricalca il previgente motivo), mentre il disegno del pallone da calcio viene reso tridimensionale. Viene inoltre modificata la dicitura apposta nella corona circolare esterna: nella met\u00e0 superiore (rossa) appare la ragione sociale \"FC S\u00fcdtirol\", mentre in quella inferiore (bianca) \u00e8 inscritto il nome \"Bolzano-Bozen\", al fine di meglio rimarcare il rapporto della squadra con la citt\u00e0 capoluogo dell'Alto Adige.\nInno.\nDal 2016 inno ufficiale della squadra \u00e8 il brano bilingue (con strofe alternate in italiano e tedesco) \"FCS\", anche conosciuto come \"Mitten in den Bergen gibt es einen Ort - Dalle vette al campo un'eco va\" dal testo dei primi versi.\nLa canzone porta la firma di Lukas Tait (fratello del calciatore Fabian Tait), che ne ha composto la musica insieme a Daniel Calovi e Patrick Calovi; il testo italiano (cantato da Francesco Bonet e Manuel Sicchirollo) \u00e8 opera di Martina Calovi, mentre il testo tedesco (affidato alla voce di Lukas Tait) \u00e8 di Aaron Kerschbaumer.\nStrutture.\nStadio.\nNelle prime stagioni di esistenza l'allora SV Milland adottava quale campo interno il \"Fussballplatz Milland\" di Bressanone, campo da calcio del proprio quartiere d'appartenenza, situato sul Lungo Isarco Sinistro e dotato di piccole tribune a terrapieno.\nCol cambio di denominazione in FC S\u00fcdtirol arriv\u00f2 un primo trasferimento al lido di Bressanone, praticamente dirimpetto a Millan (sulla sponda opposta dell'Isarco), il cui campo era dotato di strutture pi\u00f9 capienti.\nNel 2000 si verific\u00f2 un doppio trasferimento: dopo aver giocato alcune partite alla \"Sportzone\" di Termeno sulla Strada del Vino (campo dalle caratteristiche analoghe a quello di Bressanone), il passaggio tra i professionisti rese necessario reperire un terreno di maggiore capienza, che in Alto Adige era individuabile unicamente nello Stadio Druso di Bolzano.\nTale soluzione ebbe inizialmente risvolti problematici: da un lato il , club che storicamente usufruiva nello stadio e ne aveva la gestione, protest\u00f2 a pi\u00f9 riprese per la convivenza con il S\u00fcdtirol, che dal canto proprio valut\u00f2 anche la costruzione di un proprio impianto in un altro comune. Nondimeno il mantenimento della sede legale a Bressanone fece s\u00ec che nel 2007 la Federcalcio ingiunse al S\u00fcdtirol di fare ritorno in tale citt\u00e0, salvo poi concedere un'apposita deroga; la \"querelle\" rientr\u00f2 del tutto solo nel 2011, allorch\u00e9 il S\u00fcdtirol trasfer\u00ec anche il proprio domicilio formale nel capoluogo altoatesino.\nDal 2000 in poi, al netto delle suddette traversie e salvo rare occasioni (ad esempio i playoff del campionato 2019-2020, giocati a porte chiuse alla Raiffeisen Arena di Bressanone), il S\u00fcdtirol disputa stabilmente le proprie gare interne a Bolzano. A decorrere dall'aprile 2019 il \"Druso\" \u00e8 in via di ammodernamento e ampliamento: a seguito dei lavori la capienza verr\u00e0 portata a collimare coi requisiti minimi della Serie B (da 3500 a oltre 5000 posti), con ricostruzione, allargamento e allungamento fino a bordo campo delle gradinate (previa eliminazione della pista di atletica, cos\u00ec da adibire lo stadio alla sola pratica calcistica), che vengono inoltre dotate di maggiori comfort e servizi al pubblico. Al contempo viene preservata la fisionomia architettonica originaria degli esterni, in particolare la facciata neoclassica della tribuna centrale \"Cristiano Zanvettor\" e la copertura ad archetti della tribuna minore \"Albano Canazza\". L'intervento \u00e8 cofinanziato dall'amministrazione comunale (che dal 2016 ha preso direttamente su di s\u00e9 la gestione infrastrutturale) e provinciale. \nPer gran parte del cantiere, grazie all'aggiunta di tribune posticce in tubolari metallici, lo stadio \u00e8 rimasto agibile per la disputa delle partite: la fase apicale dei lavori, nel corso del 2020, ha tuttavia obbligato il S\u00fcdtirol a spostarsi transitoriamente dapprima alla Raiffeisen Arena di Bressanone e quindi allo stadio Lino Turina di Sal\u00f2 (BS); una volta conclusa questa fase, la tribuna \"Canazza\" \u00e8 stata ri-omologata per l'accesso al pubblico nella tarda estate 2020.\nCentro di allenamento.\nDal 2012 tutte le selezioni societarie svolgono le sedute di allenamento presso il centro sportivo di Maso Ronco (anche noto come \"FCS Center\"), ubicato nella localit\u00e0 Monticolo del comune di Appiano sulla Strada del Vino (BZ), il cui intervento di ristrutturazione ed ampliamento (attuato a lotti tra il 2003 e il 2018) \u00e8 stato patrocinato dal sodalizio stesso.\nInaugurato nella sua completezza il 7 aprile 2018, il centro (esteso su una superficie di ) dispone di quattro campi da calcio regolamentari (due in erba naturale, due in erba sintetica), di un campo da calcio a 5 (in erba sintetica) e di due campi da beach volley, tutti recintati e dotati di illuminazione. Gli edifici di pertinenza ospitano locali di servizio (spogliatoi, palestra, ambulatori medici, magazzini, lavanderia), aree aperte al pubblico (sale conferenze, esercizi di ristorazione e il negozio ufficiale della squadra) e uffici amministrativi del club altoatesino. La propriet\u00e0 sulla struttura in s\u00e9 \u00e8 ripartita tra il club e il municipio di Appiano.\nIl \"FCS Center\" \u00e8 altres\u00ec la sede delle partite interne delle selezioni giovanili del S\u00fcdtirol militanti nei campionati Berretti, Allievi e Giovanissimi.\nStrutturalmente connessi al centro sono anche i sette campi da tennis outdoor e indoor gestiti dal Tennisclub Rungg e i due bocciodromi indoor in capo al Club Amatori Boccia Eppan.\nIl centro di Maso Ronco viene altres\u00ec sfruttato da alcune societ\u00e0 calcistiche minori del territorio di Appiano, nonch\u00e9 dalla nazionale di calcio della Germania, che vi ha pi\u00f9 volte preparato le partecipazioni alla Coppa del Mondo FIFA.\nSociet\u00e0.\nIl S\u00fcdtirol ha un assetto amministrativo da \"public company\", atipico per gli standard del calcio italiano. Il pacchetto azionario della societ\u00e0 a responsabilit\u00e0 limitata non ha un vero investitore di riferimento: il 90% delle quote \u00e8 suddiviso tra una trentina di soci (sia soggetti fisici che giuridici) e la partecipazione pi\u00f9 elevata avocata a un singolo individuo si aggira sul 30% del totale. Il residuo 10% \u00e8 detenuto dall'AFC S\u00fcdtirol-FCD Alto Adige, associazione sportiva dilettantistica cui fanno capo le squadre giovanili del sodalizio biancorosso, aperta alle affiliazioni di comuni cittadini, che ne fanno un esempio di azionariato popolare. Al 2021 le adesioni a quest'ultima sono circa un migliaio.\nIl club impone inoltre un tetto massimo allo stipendio dei calciatori, che nel 2021 si attesta a 80.000 euro annui pro capite, e destina per statuto almeno il 30% del budget societario annuale (3,5 milioni di euro nel 2015) alla gestione del settore giovanile. La sede operativa e amministrativa \u00e8 presso il \"FCS Center\" di Appiano sulla Strada del Vino, mentre la sede legale (con un ufficio distaccato) si trova a Bolzano.\nOrganigramma societario.\n\"In carica al 28 ottobre 2021\"\nSponsor.\nStoricamente il club porta sulle proprie divise soli marchi societari legati a propri azionisti, con l'aggiunta della provincia autonoma di Bolzano, che coopera al finanziamento apponendo sulle maglie da gioco il cosiddetto \"marchio ombrello\" di promozione territoriale \"S\u00fcdtirol\".\nImpegno nel sociale.\nIl S\u00fcdtirol attua il proprio impegno nel sociale sostenendo vari progetti terzi: \"L'Alto Adige aiuta\", che raccoglie donazioni da destinare a situazioni critiche di varia natura verificatesi sul territorio altoatesino, l'associazione \"Cuore di bimbo\", che finanzia cure cardiache in et\u00e0 pediatrica, la sezione provinciale dell'Associazione Volontari Italiani del Sangue, l'associazione \"Debra Alto Adige\", che sostiene i bambini affetti da epidermolisi bollosa, l'associazione \"Aiutiamo i Bambini\", che interviene su situazioni di criticit\u00e0 infantile, e il Fondo di solidariet\u00e0 rurale, attivo in favore degli operatori agricoli in difficolt\u00e0.\nSettore giovanile.\nIl settore giovanile del S\u00fcdtirol \u00e8 basato al \"FCS Center\" di Maso Ronco.\nLa societ\u00e0 \"madre\" gestisce le squadre agonistiche militanti nei campionati Primavera 3, under-17, under-16, under-15, Giovanissimi under-14 (due squadre) e under-13 (due squadre).\nL'associazione sportiva dilettantistica AFC S\u00fcdtirol-FCD Alto Adige (che \u00e8 al contempo controllata e azionista della \"societ\u00e0 madre\") ha invece in gestione le selezioni Esordienti, Esordienti Junior, Pulcini e under-9; l'attivit\u00e0 di quest'ultima non avviene sotto l'egida della FIGC, ma bens\u00ec del \"Verband der Sportvereine S\u00fcdtirols\" (VSS, associazione delle societ\u00e0 sportive dilettantistiche altoatesine). L'FCD organizza altres\u00ec le attivit\u00e0 nei mesi estivi destinate a bambini di et\u00e0 compresa fra 8 e 16 anni.\nLa promozione di giocatori dalle giovanili alla prima squadra \u00e8 prassi regolare e consolidata: alcuni di essi (tra gli altri Hannes Kiem, Hannes Fink, Fabian Tait e Simone Davi) hanno trascorso tutta o quasi la propria carriera professionistica in biancorosso, mentre altri (ad esempio Joachim De Gasperi, Michael Cia e Manuel Fischnaller) hanno successivamente lasciato il club per militare in varie squadre professionistiche italiane. I trasferimenti di propri calciatori in altre squadre giocano un ruolo determinante nel permettere al club di realizzare plusvalenze, che al termine della stagione 2020-2021 ammontavano a circa 1 milione di euro.\nSettore femminile.\nIstituito nel 2018 in conformit\u00e0 con le direttive della Federazione Italiana Giuoco Calcio per i club professionistici maschili, il settore femminile del S\u00fcdtirol consiste in tre squadre giovanili di categoria under-17, under-15 e under-12, alle quali dalla stagione 2021-2022 si \u00e8 anche affiancata una prima squadra, che ha debuttato nel campionato di Eccellenza. La sezione femminile del F.C. S\u00fcdtirol non va confusa con il S\u00fcdtirol Damen, club esistito dal 2001 al 2021.\nStatistiche e record.\nStatistiche individuali.\nIn grassetto i giocatori ancora in attivit\u00e0 con la maglia del S\u00fcdtirol alla data dell'ultimo aggiornamento (6 dicembre 2020); si computano solo le gare ufficiali.\nTifoseria.\nStoria.\nL'origine storico-geografica del S\u00fcdtirol gioca un ruolo determinante nel configurarne il seguito di pubblico.\nIl club \u00e8 infatti nato a met\u00e0 anni 1970 in un territorio ove il seguito popolare nei confronti del calcio \u00e8 inferiore rispetto a quello di cui godono altre discipline, quali ad esempio hockey su ghiaccio e sport invernali in genere. Ci\u00f2 si lega strettamente all'assenza, in ambito regionale, di una significativa tradizione pedatoria: nessuna squadra del Trentino-Alto Adige \u00e8 mai riuscita a partecipare a un campionato nazionale di massima serie e solo due (il e il ) hanno sporadicamente raggiunto la seconda divisione tra il 1928 e il 1948, ma mai nell'epoca del girone unico. Il tifo calcistico locale tende inoltre a rivolgersi in massima parte verso le squadre di Serie A, oppure al Bayern Monaco (ci\u00f2 in riferimento alla comunit\u00e0 di madrelingua tedesca, che per via della particolare comunanza culturale con la Baviera trova pi\u00f9 naturale seguire la Bundesliga rispetto ai campionati italiani).\nIn aggiunta, la societ\u00e0 ha sub\u00ecto un radicale cambio d'identit\u00e0, sia per via della ridenominazione (da Milland a S\u00fcdtirol), che soprattutto per la decisione di trasferirne la sede nel capoluogo provinciale, ove gi\u00e0 esisteva una societ\u00e0 di pi\u00f9 antica tradizione (il , fondato nel 1931 e scioltosi al termine della stagione 2014-2015 per far spazio alla , che in parte ne ha rilevato l'identit\u00e0). Nondimeno l'intenzione di rappresentare l'intera provincia autonoma di Bolzano risulta di difficile attuazione per via delle caratteristiche geo-morfologiche del territorio, ove molte localit\u00e0 sono ubicate in posizioni impervie e distano anche diverse ore di macchina dal capoluogo: le comunit\u00e0 vallive trovano pertanto pi\u00f9 agevole interessarsi alle varie squadrette locali, militanti nei campionati dilettantistici dall'Eccellenza in gi\u00f9, con sporadiche apparizioni in Serie D. Dal canto suo la societ\u00e0 ha mostrato nel corso della propria storia un comportamento ambivalente: dopo aver trascorso circa un ventennio qualificandosi col solo toponimo provinciale, nell'annata 2015-2016 ha per la prima volta rivendicato apertamente la propria \"natura bolzanina\", includendo il nome della citt\u00e0 nello stemma sociale, al fine di avvicinarsi maggiormente alla popolazione del capoluogo (che per il 75% \u00e8 di madrelingua italiana).\nTali fattori storico-sociali hanno ostacolato la formazione di un solido seguito di tifosi: i supporters biancorossi, pur denotando una costante crescita nel corso degli anni, risultano numericamente contenuti. In ci\u00f2 ha giocato un ruolo anche la natura dei campi interni adottati nel primo scorcio della storia del club, i quali erano antiquati e/o incapaci di accogliere grandi volumi di pubblico. Dacch\u00e9 il S\u00fcdtirol gioca allo stadio Druso l'affluenza media sugli spalti gravita attorno alle 1000 unit\u00e0, con un picco di 1581 spettatori raggiunto nell'annata d'esordio assoluto in terza serie (2010-2011). Raramente una partita del S\u00fcdtirol ha portato l'arena bolzanina a far registrare il tutto esaurito: ci\u00f2 \u00e8 avvenuto esclusivamente in occasione di incontri particolarmente prestigiosi e laddove la squadra ha sfiorato la promozione in Serie B. Per contro i periodi segnati da rendimenti agonistici inferiori hanno diradato le presenze sulle gradinate del Druso, portandole anche al di sotto delle 1000 unit\u00e0.\nConcausa della difficolt\u00e0 del S\u00fcdtirol ad attrarre pubblico \u00e8 anche la peculiare situazione plurilinguistica della provincia di Bolzano: si ritiene che da un lato la popolazione di lingua e cultura tedesca (largamente maggioritaria nel territorio altoatesino) fatichi a riconoscersi in un club che non rivendica in via prioritaria la propria appartenenza a tale sostrato culturale e non privilegia in modo deciso la presenza in rosa di giocatori locali (adducendo ad esempio quanto praticato dall' nei Paesi Baschi); d'altro canto la popolazione italiana, che si stima sia maggioritaria nell'ambito del tifo biancorosso, avrebbe remore a riconoscersi appieno in una squadra percepita come di \"matrice\" preponderantemente tedesca (nel nome sociale e nella dirigenza) e troppo flebile nel richiamarsi alla citt\u00e0 di Bolzano. Quest'ultima posizione \u00e8 altres\u00ec rilanciata da determinati esponenti politici locali di destra, che altres\u00ec contestano il ruolo della provincia autonoma di Bolzano come finanziatrice (attuata tramite il \"marchio ombrello\" di promozione turistica \"S\u00fcdtirol\") e tacciano il club di contiguit\u00e0 con l'area egemone della politica altoatesina. Dal canto proprio, il S\u00fcdtirol si sempre dichiaratamente attestato su posizioni neutrali riguardo alle questioni etniche e politiche, ambendo anzi ad essere uno strumento di integrazione intercomunitaria e interculturale.\nIn virt\u00f9 di quanto sopra, l'esistenza di formazioni della tifoseria dichiaratesi d'ispirazione ultras ha costantemente avuto carattere effimero ed estemporaneo: a decorrere dalla prima stagione professionistica (2000-2001) si sono \"accavallati\" sulla tribuna Canazza dello stadio Druso svariati gruppuscoli d'ispirazione ultras, con sigle quali \"Ultras Boys\", \"Centurie Biancorosse\", \"Forever Alto\", \"Fedelissimi\", \"The Rulers\", \"Eagles Supporters\", i quali sono in buona misura \"filiazioni\" dei collettivi al seguito di altre realt\u00e0 sportive cittadine (in primis dall'Hockey Club Bolzano). La longevit\u00e0 maggiore si riscontra tra le \"Centurie Biancorosse\" e gli \"Eagles Supporters\"; loro tratto comune \u00e8 inoltre la matrice etnica spiccatamente italiana.\nAncor pi\u00f9 netta \u00e8 la situazione nelle gare in trasferta, ove il contingente biancorosso al seguito degli altoatesini fatica talvolta a raggiungere l'ordine delle decine di unit\u00e0; al centinaio si \u00e8 arrivati sporadicamente, solo in occasione di gare di cartello e/o in localit\u00e0 geograficamente vicine all'Alto Adige.\nGemellaggi e rivalit\u00e0.\nPur in tali limiti di consistenza, la tifoseria del S\u00fcdtirol pu\u00f2 annoverare alcuni rapporti di amicizia e inimicizia.\nUnico gemellaggio conosciuto \u00e8 quello che leg\u00f2 la \"curva\" biancorossa al gruppo \"Head Out\" del Sassuolo. Viene poi segnalato un rapporto di amicizia col gruppo di sostenitori viterbesi \"Antichi Valori\", instaurato a seguito delle partite valide per i play-off di Serie C 2017-2018, che hanno visto opporsi le due compagini.\nTra le rivalit\u00e0 spiccano per \"calore\" quelle contro le maggiori squadre corregionali, ovvero e ; estendendo lo sguardo a tutto il Triveneto, si sono registrati screzi nei confronti del .\nOrganico.\nRosa 2021-2022.\n\"Aggiornata al 31 gennaio 2022.\"\nStaff tecnico.\n\"Aggiornato al 18 luglio 2021.\""}
{"id": "41838", "revid": "1632387", "url": "https://it.wikipedia.org/wiki?curid=41838", "title": "Gualdo Casacastalda", "text": "LAssociazione Sportiva Dilettantistica Gualdo Casacastalda, meglio nota come Gualdo Casacastalda, \u00e8 una societ\u00e0 calcistica italiana con sede nella citt\u00e0 di Gualdo Tadino e nella frazione di Casacastalda di Valfabbrica, in provincia di Perugia. Milita in Eccellenza.\nLa squadra \u00e8 nata nel 2013 dalla fusione tra la precedente \"Associazione Sportiva Gualdo Calcio\", la cui storia partiva dal 1920, con l\"Associazione Sportiva Casacastalda\", sorta a sua volta nel 1984. Il \"Gualdo\", con oltre ottant'anni di storia alle spalle, era stato protagonista di un notevole \"exploit\" sportivo a cavallo degli anni 1990 e 2000, culminato nella partecipazione a quattordici campionati professionistici tra Serie C1 e C2; il \"Casacastalda\" era invece una realt\u00e0 con poco meno di trent'anni di attivit\u00e0, che all'inizio del XXI secolo aveva a sua volta compiuto una veloce scalata delle serie minori regionali, arrivando a raggiungere il massimo livello dilettantistico nazionale.\nNel suo palmar\u00e8s, da parte gualdese, vanta come massimo risultato la vittoria di un campionato di Serie C2 nella stagione 1993-1994, e il raggiungimento della finale play-off per la promozione in Serie B nel campionato 1994-1995. Sempre dal \"Gualdo\" ha ereditato il colore sociale principale, il rosso, affiancato dal giallo e, in misura minore, dal verde e dal bianco, oltrech\u00e9 l'impianto di gioco, lo stadio Carlo Angelo Luzi di Gualdo Tadino.\nStoria.\nGualdo.\nI primi settant'anni.\nNel 1920 nasce a Gualdo Tadino lo \"Sport Club Audax Tadino\", polisportiva attiva nel podismo, ciclismo, atletica, escursionismo, pallamano, motociclismo e anche nel calcio, con una propria sezione calcistica. La compagine di football prosegue la sua attivit\u00e0 sotto l'acronimo \"S.C.A.T.\" fino al secondo dopoguerra, eccetto durante il ventennio fascista quando assume l'autarchica denominazione di \"Fascio di Gualdo Tadino\".\nDopo quasi quarant'anni di tornei nella Promozione Umbra, nel 1986 avviene un'importante svolta a livello societario, destinata a segnare la storia del Gualdo nel successivo decennio: Angelo Barberini, amministratore delegato della locale azienda di ceramiche Tagina, decide di investire nella societ\u00e0 calcistica cittadina; assieme ai suoi soci entra quindi nella struttura dirigenziale del club, diventandone direttore sportivo.\nIn questa fase finale del decennio, viene inaugurato il nuovo stadio Carlo Angelo Luzi, e l'asticella delle ambizioni sportive inizia a essere spostata di volta in volta sempre pi\u00f9 in alto. Nel 1988, sotto la guida dell'allenatore Possanzini, arriva l'approdo nel Campionato Interregionale.\nLa ribalta nazionale degli anni 1990.\nNel 1990 Angelo Barberini assume la carica di presidente del Gualdo. Inizia da qui l\"escalation\" che negli anni 1990 porta la piccola squadra biancorossa \u2013 emanazione di una citt\u00e0 di quindicimila abitanti \u2013 agli onori della cronaca sportiva nazionale.\nViene allestita una squadra col preciso intento di arrivare nel calcio professionistico e nel 1992, grazie allo spareggio vinto con L'Aquila, i biancorossi sono promossi in Serie C2. Dopo un anno di assestamento tra i professionisti, nella stagione 1993-1994 Barberini chiama alla guida della squadra Walter Novellino, che porta il Gualdo a vincere il campionato e ad approdare in Serie C1 \u2013 massima categoria raggiunta dal club \u2013, riconfermando l'allenatore.\nAl primo di anno di C1 la compagine centra subito la finale play-off per la promozione in Serie B; il 24 giugno 1995 allo stadio Adriatico di Pescara, il Gualdo vede sfumare l'approdo in Serie B ai rigori contro l' di Zbigniew Boniek. Nei campionati che seguono i biancorossi di Barberini si ripetono, infatti, nel 1996 disputano ancora i play-off per la serie cadetta; questa volta i biancorossi guidati da Alberto Cavasin si scontrano con il Castel di Sangro, che vince al 4' di recupero e va in finale. Nel 1998 il Gualdo approda per la terza volta in quattro anni ai play-off per la promozione in Serie B, ma stavolta \u00e8 la a infrangere i sogni dei biancorossi, sempre al 94'.\nI campionati che seguono non hanno la stessa intensit\u00e0 dei precedenti: gli allenatori si susseguono, ma, proprio quando Barberini costruisce dichiaratamente una squadra per salire di categoria senza passare dai play-off, arriva inaspettata la retrocessione in C2, la prima nella storia del Gualdo; Enrico Nicolini, Ignazio Arcoleo e Massimo Cacciatori non riescono a evitare il ritorno in C2, che avviene nel 2000 dopo i play-out persi con la Fidelis Andria.\nIl nuovo secolo.\nIn C2, il Gualdo non riesce ad andare oltre il settimo posto del campionato 2000-2001, sotto la guida di Giovanni Pagliari.\nNel dicembre del 2002 muore l'artefice del \"miracolo Gualdo\", il \"presidentissimo\" Angelo Barberini. Al suo posto arriva il vice Moriconi che, alla sua prima partita da numero uno, vede il Gualdo vincere per 2-1 a Firenze contro la Florentia Viola dell'ex Cavasin, in quella che \u00e8 rimasta per lunghissimo tempo l'ultima sconfitta casalinga dei viola.\nNel 2003-2004 i biancorossi disputano un campionato brillante, condotto sempre nelle prime posizioni, grazie a un ritrovato Roberto Balducci, capocannoniere del girone con 19 reti. La squadra arriva ai play-off, dove il Gualdo cade in finale, stavolta con la Sangiovannese; dopo il pareggio casalingo nella partita di andata (1-1), la sconfitta in casa dei toscani (1-3) preclude ai gualdesi il ritorno in C1.\nDopo un campionato, quello 2004-2005, molto sofferto, in cui il Gualdo acciuffa la salvezza solo ai play-out (1-1 e 1-0 col ), la societ\u00e0 e lo sponsor storico Tagina lasciano la squadra.\nNella stagione 2005-2006 rileva la societ\u00e0 l'imprenditore ternano Marco Moroni, ma l'avventura dura soltanto un anno, il pi\u00f9 triste della storia di questo club. Con Alvaro Arcipreti direttore sportivo e Roberto Borrello in panchina, i biancorossi, dopo una partenza stentata che li aveva visti precipitare all'ultimo posto, riescono a risalire la china arrivando a sfiorare i play-off; l'argentino Juan Turchi si laurea capocannoniere del campionato con 17 gol, mentre il canadese Rocco Placentino \u00e8 la pi\u00f9 lieta sorpresa con 10 reti all'attivo.\nLa cancellazione e la rinascita.\nL'11 luglio 2006 la \"Societ\u00e0 Sportiva Gualdo\", in procinto di disputare la quindicesima stagione consecutiva tra i professionisti, viene esclusa dalla Serie C2 per decisione della Covisoc, dopo aver accumulato circa euro di passivo in una sola annata. Nonostante le dichiarazioni di volont\u00e0 di prosieguo dell'impegno, Moroni non iscrive il Gualdo ai campionati: dopo ottantasei anni di attivit\u00e0, la squadra \u00e8 cancellata dal panorama calcistico nazionale; a nulla vale il tentativo di salvataggio \"in extremis\" portato avanti dall'amministrazione comunale, che aveva messo in piedi in poco tempo una cordata di imprenditori locali pronta a rilevare il sodalizio biancorosso.\nLa nuova societ\u00e0, allestita da venti soci fondatori tutti di Gualdo Tadino, prende il nome di \"Associazione Sportiva Gualdo Calcio\" e riparte dal campionato umbro di Promozione; vince subito il torneo 2006-2007, venendo promossa in Eccellenza, campionato che il Gualdo conclude per due stagioni a met\u00e0 classifica, guidato dal tecnico Paolo Beruatto.\nNella stagione 2010-2011 la formazione gualdese conquista un posto nei play-off con una gara di anticipo rispetto alla fine del campionato, ripetendosi nel campionato 2011-2012; in entrambe le occasioni \u00e8 eliminata in semifinale. L'annata 2012-2013, l'ultima del Gualdo prima della fusione col Casacastalda, \u00e8 chiusa all'ottavo posto.\nCasacastalda.\nGli inizi.\nDalla passione di un gruppo di amici di Casacastalda, piccolo borgo di Valfabbrica animato da soli 700 abitanti, nel 1984 nasce l\"Associazione Sportiva Casacastalda\", che inizia la sua scalata calcistica dalla Terza Categoria Umbra. I primi vent'anni trascorrono nelle categorie minori regionali, stabilizzandosi negli anni 2000 in Promozione.\nL\"exploit\" degli anni 2010.\nA met\u00e0 degli anni 2000, l'arrivo in societ\u00e0 dell'imprenditore gualdese Matteo Minelli mette le basi per permettere al Casacastalda, all'inizio degli anni 2010, di compiere un piccolo \"exploit\" sportivo arrivando in breve a un passo dal professionismo: con due vittorie consecutive ai play-off, tra il 2011 e il 2012 la squadra gialloverde sale dapprima in Eccellenza e subito dopo in Serie D; qui, al suo primo anno nel massimo livello dilettantistico, nella stagione 2012-2013 il Casacastalda sfiora subito l'approdo in Seconda Divisione, concludendo il campionato al secondo posto dietro al Castel Rigone, ma fermandosi poi alla semifinale play-off per mano della Voluntas Spoleto. \u00c8 questo l'ultimo torneo della squadra prima della fusione col Gualdo.\nLa fusione: nasce il Gualdo Casacastalda.\nDurante la seconda parte della stagione 2012-2013, inizia a maturare l'ipotesi di una fusione tra il Gualdo, all'epoca militante in Eccellenza Umbra, e il Casacastalda, impegnato in Serie D; le due realt\u00e0 distano pochi chilometri, e fautore dell'idea \u00e8 Matteo Minelli, imprenditore di Gualdo Tadino e presidente onorario del Casacastalda. L'iniziativa, portata avanti dalle due societ\u00e0 con l'appoggio delle rispettive amministrazioni comunali, sfocia nella nascita della nuova \"Associazione Sportiva Gualdo Casacastalda\", presentata ufficialmente l'11 luglio 2013. La neonata societ\u00e0 sfrutta il vecchio titolo sportivo del Casacastalda, e si iscrive alla Serie D.\nGrazie al secondo posto ottenuto dal \"Casacastalda\" nel precedente campionato, il 4 agosto il Gualdo Casacastalda si presenta al primo turno della Coppa Italia, sfidando la Virtus Entella; gli umbri perdono 2-5, ma ci\u00f2 segna comunque un ritorno nella competizione dalla fine degli anni 1990, quando il \"Gualdo\" partecip\u00f2 pi\u00f9 volte alla coppa nazionale. Il cammino in campionato \u00e8 abbastanza altalenante e, dopo l'avvicendamento alla guida tecnica tra Gianni Francioni e Federico Giunti, la squadra umbra termina la stagione al nono posto.\nNel 2014-2015 il Gualdo Casacastalda staziona per buona parte della stagione nelle zone alte della classifica, ma un calo accusato nel girone di ritorno preclude ai tadini la lotta per il primo posto, chiudendo il campionato alla settima piazza. L'annata 2015-2016, in cui la squadra punta su vari elementi del settore giovanile, \u00e8 difficile tanto che, in novembre, il tecnico Omar Manuelli si dimette lasciando la panchina a Riccardo Bocchini; tuttavia neanche questo ultimo riesce a invertire la rotta, fino a rassegnare le dimissioni nel febbraio seguente. La squadra non riesce dunque a salvarsi e scende nelle categorie regionali per la prima volta dalla fusione. La crisi per\u00f2 non si interrompe e nella stagione successiva la squadra fatica anche nel campionato di Eccellenza, che conclude al terz'ultimo posto: la sconfitta nel play-out contro la Subasio decreta una nuova retrocessione.\nNella stagione 2017-2018 il Gualdo Casacastalda, scivolato in Promozione, stenta nel girone di andata per poi cambiare passo in quello di ritorno, terminando al secondo posto della classifica e strappando l'accesso ai play-off, che tuttavia perde contro l'Ellera. L'annata seguente la squadra torna in Eccellenza battendo nella finale play-off il Campitello.\nColori e simboli.\nColori.\nPrecedentemente alla fusione, il Gualdo aveva come colori sociali il bianco e il rosso, derivati dallo stemma comunale. Nel corso della sua storia la formazione gualdese mut\u00f2 varie volte lo stile della sua uniforme casalinga, tuttavia la pi\u00f9 iconica rimase una maglia bianca con una sbarra rossa sul petto, che presentava poi pantaloncini e calzettoni anch'essi bianchi; il completo da trasferta seguiva lo stesso schema, ma a colori invertiti. Dal 1986 al 2006 \u00e8 stata sfoggiata dal Gualdo anche una maglia fasciata, bianca a bordi rossi oppure rossa a bordi bianchi, sempre con fascia nera. Nel passato ci sono state anche casacche con palatura verticale biancorossa, mentre ai tempi della \"S.C.A.T.\" venne spesso adottata una divisa partita.\nDall'altra parte, il Casacastalda aveva come colori sociali il giallo e il verde, inseriti sulla maglia secondo una rigatura a strisce verticali. Il tutto era abbinato a pantaloncini verdi e calzettoni gialli.\nIl Gualdo Casacastalda nato nell'estate del 2013 ha deciso per una mescolanza dei precedenti colori sociali dei due club: il risultato \u00e8 stato la creazione di un primo completo rosso e di un secondo giallo. Per suggellare la nascita della nuova squadra \u00e8 stata inoltre realizzata una terza divisa, di colore nero e con inserti biancorossi e gialloverdi lungo il busto, celebrativa dell'avvenuta fusione.\nSimboli ufficiali.\nIl simbolo del Gualdo Calcio era San Michele Arcangelo, compatrono di Gualdo Tadino, mentre quello del Casacastalda era l'antico stemma comunale, ovvero una Torre sormontata da un Grifo rampante.\nSeguendo quanto gi\u00e0 fatto con le maglie da gioco, anche per il stemma della nuova squadra si \u00e8 optato per l'unione dei precedenti simboli identificativi di Gualdo e Casacastalda. Il nuovo stemma del Gualdo Casacastalda vede quindi uno scudo rossoverde diviso diagonalmente a met\u00e0, che mostra il San Michele Arcangelo nella parte destra, e la Torre col Grifo in quella sinistra; il tutto \u00e8 inserito all'interno di un bollo bianco, a sua volta cinto da un ovale nero che ingloba la denominazione societaria .\nStrutture.\nStadio.\nIl Gualdo Casacastalda disputa i suoi incontri interni allo stadio Carlo Angelo Luzi di Gualdo Tadino, ex impianto del Gualdo inaugurato nel 1986. Si tratta del quinto stadio umbro per grandezza, avendo una capacit\u00e0 di circa 4\u00a0000 posti a sedere. L'impianto consta di quattro settori: Tribuna centrale (in parte coperta), Gradinata Est (dal 1994), Curva e Gradinata Ovest, quest'ultima adibita a settore ospiti ma da tempo abbandonata.\nCentro di allenamento.\nGli allenamenti della prima squadra hanno luogo presso lo stadio Luzi di Gualdo Tadino, mentre per quanto riguarda il settore giovanile sono a disposizione sia l'antistadio \"Nello Saltutti\" sia l'impianto sportivo della frazione tadina di Cerqueto. Inoltre nel dicembre 2015 \u00e8 stato rimesso in sesto il vecchio Comunale, che ha ospitato le partite del Gualdo Calcio sino al 1986.\nSociet\u00e0.\nOrganigramma societario.\n\"Dal sito web ufficiale della societ\u00e0\".\nTifoseria.\nLa tifoseria del Gualdo Casacastalda ha ereditato dai gualdesi un gemellaggio con l'Avezzano e rapporti di amicizia con i sostenitori della , mentre la rivalit\u00e0 pi\u00f9 sentita \u00e8 quella coi supporter del Gubbio. "}
{"id": "41839", "revid": "198277", "url": "https://it.wikipedia.org/wiki?curid=41839", "title": "Associazione Sportiva Gubbio 1910", "text": "LAssociazione Sportiva Gubbio 1910, meglio nota come Gubbio, \u00e8 una societ\u00e0 calcistica italiana con sede nella citt\u00e0 di Gubbio. Milita in Serie C, la terza divisione del campionato italiano.\nLa \"Societ\u00e0 per Esercizi Sportivi di Gubbio\" venne fondata nel 1908 (il 1910 nella denominazione del club si riferisce alla data dell'inizio ufficioso dell'attivit\u00e0 calcistica) mentre il settore football, storicamente il pi\u00f9 importante della polisportiva, fu istituito ufficialmente il 25 marzo 1913 con gli attuali colori sociali rosso e blu.\nLa squadra dal 1977 disputa le partite interne allo stadio Pietro Barbetti, ed annovera due stagioni in Serie B nel 1947-1948 e nel 2011-2012, entrambe a seguito dei due campionati interregionali professionistici vinti nel 1946-1947 e nel 2010-2011. Inoltre nei campionati dilettantistici il Gubbio ha vinto due campionati interregionali, sei campionati regionali e una coppa regionale.\nStoria.\nIl calcio a Gubbio arriva per la prima volta nel 1910, portato dal sacerdote don Bosone Rossi fondatore nel 1908 dell'associazione giovanile SPES (Societ\u00e0 per Esercizi Sportivi di Gubbio), costola sportiva del Circolo Silvio Pellico. C'\u00e8 per\u00f2 bisogno di attendere qualche anno (pi\u00f9 precisamente il 25 marzo 1913) per assistere alla nascita ufficiale di una vera e propria sezione calcistica.\nPoi col passare degli anni gli appassionati aumentano considerevolmente, tanto che alla fine degli anni 1920 la squadra eugubina prende parte ai primi campionati regionali, dopo aver partecipato per diverso tempo ad incontri amichevoli con le formazioni umbre. E lo fa disputando le gare casalinghe al San Benedetto, quella che successivamente verr\u00e0 ribattezzata la Fossa dei Leoni e che rester\u00e0 per quasi cinquant'anni la casa del calcio eugubino. Nel 1928-1929 il Gubbio partecipa quindi al Campionato Umbro ULIC, superando la prima fase.\nL'anno seguente, nel 1930, prende parte al Campionato Regionale Umbro di Terza Divisione al quale partecipano anche: Juventus Foligno, Orvietana, , Tiberis, Tiferno e Virtus Spoleto. Il campionato viene vinto dal . Anche nel 1931 il Gubbio partecipa al campionato di Terza Divisione, che \u00e8 diviso in due gironi, e approda alle fasi finali, senza per\u00f2 ottenere il successo. Nell'anno successivo il Gubbio partecipa al Campionato regionale di Seconda Divisione.\nDopo un paio di anni in cui i campionati subiscono diverse modifiche, nel 1936 i rossobl\u00f9 partecipano regolarmente al campionato di Prima Divisione regionale, incontrando compagini quali , e Foligno ed assumendo subito un ruolo da protagonista, riuscendo anche a cogliere la vittoria sul campo, ma non la promozione a causa di un tesseramento irregolare che cost\u00f2 tre sconfitte a tavolino. Nel 1938, oltre al campionato di Prima Divisione, si disputa per la prima volta la Coppa dell'Italia Centrale, a cui partecipano squadre in rappresentanza di Umbria, Marche e Abruzzo. Il Gubbio termina secondo, ma nel 1939, dopo la ristrutturazione dei campionati di Serie C, finalmente viene ammesso e gioca per la prima volta fuori regione contro squadre del centro quali Cagliari ed .\nLo scoppio della seconda guerra mondiale impedisce al Gubbio di prendere parte al campionato nazionale, cos\u00ec prima dello stop dei tornei, nel 1941, affronta un'altra stagione nella Prima Divisione regionale. Terminato il conflitto, l'U.S. Gubbio, questa la denominazione, riparte con la voglia e l'entusiasmo di ricominciare a vivere dopo i dolorosi fatti bellici. Nel 1945, l'Umbria del calcio si divide in tre gironi, con le maggiori citt\u00e0 che partecipano, in attesa della ripresa dei regolari campionati. Nel 1946, ancora una volta si riparte dalla Serie C, girone B Lega Centro.\nL'anno successivo il Gubbio raggiunge il risultato pi\u00f9 prestigioso della sua storia: nel 1947, dopo aver conquistato il primo posto nel girone B di Lega Centro della Serie C, con spareggio di Pesaro contro il Baracca Lugo, vinto per 2-0, e dopo aver conquistato il primo posto in un girone di spareggio contro le prime degli altri raggruppamenti, il Gubbio \u00e8 promosso in Serie B. Nella stagione successiva, il Gubbio viene inserito nel girone C del campionato cadetto, che vedr\u00e0 la vittoria finale del Palermo davanti a Pisa, Lecce e Taranto.\nIl Gubbio conclude la stagione a ridosso di Rieti e , senza riuscire a evitare la retrocessione. La serie cadetta dura solo un anno, anche per via della riorganizzazione che prevedeva numerose retrocessioni. Lo sforzo economico profuso per la scalata in B si fa sentire e nella stagione 1948-1949 arriva un'altra retrocessione, con annessa bancarotta economica e conseguente discesa nei tornei regionali.\nI rossobl\u00f9 resteranno relegati nel calcio regionale sino alla stagione 1957-1958, alternando buone annate (nel 1956 perde lo spareggio per la promozione in IV Serie contro il Bastia) ad altre peggiori. Proprio la stagione 1957-1958, conclusa al primo posto, consegna al Gubbio il \"pass\" per tornare nelle categorie superiori. Ma la gioia durer\u00e0 poco, perch\u00e9 nella stagione 1960-1961 i rossobl\u00f9 torneranno a giocare nei confini regionali retrocedendo dalla neonata Serie D.\nLa squadra di allora attinge a piene mani dal vivaio locale, specie quello dell'Intrepida San Secondo (con il quale si fonder\u00e0 nel 1963) e del Rapid Gubbio. Dopo aver sfiorato la promozione nel 1963 e nel 1964, finalmente nella stagione 1964-1965 arriva l'annata dei record: la squadra eugubina, affidata a Mario Mancini, trionfa nel campionato di Promozione Regionale chiudendo la stagione imbattuta; artefice dell'impresa \u00e8 una squadra giovane ma di grande valore tecnico e morale, trascinata dai gol del bomber perugino Marcello Cagnazzo.\nL'anno seguente il Gubbio retrocede di nuovo, e nella stagione 1966-1967 perde alla monetina lo spareggio contro l'Orvietana per salire in Serie D. L'anno successivo (stagione 1967-1968) il Gubbio vince lo spareggio contro l'Angelana per 2-0, ma non pu\u00f2 gioire perch\u00e9 a fine campionato la squadra assisana beneficia di un punto in pi\u00f9 dopo aver presentato ricorso per una gara persa contro lo Spello. Il ritorno sul palcoscenico nazionale \u00e8 tuttavia rimandato solo di una stagione: nel 1968-1969 il Gubbio domina il campionato, nonostante debba scontare 12 turni di squalifica del campo (eredit\u00e0 di un'invasione dei tifosi ad Assisi avvenuta nella stagione precedente).\nIl nuovo decennio si apre con una stagione in Serie D (1969-1970), mentre nell'annata 1974-1975, nella stagione che segna l'addio allo stadio San Benedetto, il Gubbio retrocede nella Promozione Regionale.\nIl nuovo stadio \u00e8 il Beniamino Ubaldi: per due stagioni consecutive gli eugubini mancano il ritorno nella vecchia quarta serie, ma finalmente nel 1977-1978, anno in cui la squadra gioca per la prima volta al Polisportivo San Biagio, la squadra vince il campionato imponendosi ai danni dell'Ortana, ottenendo la promozione in D (1978) prima di retrocedere nuovamente in Promozione l'anno dopo. Il Gubbio torna cos\u00ec nei campionati regionali.\nNel 1981 il club \u00e8 promosso in Interregionale, quindi nel 1987 approda in Serie C2, prima di fare ritorno tra i dilettanti nel 1992. Al termine dell'annata 1995-1996, il Gubbio retrocede anche in Eccellenza e vive una crisi societaria: una cordata di imprenditori locali, guidata da Guerriero Tasso, grazie al supporto dei due gruppi industriali Colacem e Cementerie Barbetti si fa carico di risollevare le sorti della societ\u00e0 e di inaugurare un nuovo corso destinato a riportare la Gubbio del calcio nel mondo professionistico. Seguono due promozioni di fila e la vittoria della Coppa Umbra Eccellenza: la squadra resta in C2 per i successivi dodici anni, quando nell'annata 2009-2010, il Gubbio passa in Lega Pro Prima Divisione e nella stagione seguente vince il campionato grazie ai gol di Juanito Gomez, arrivato in prestito dal , e raggiunge la Serie B. Al primo anno in B, il Gubbio retrocede in Lega Pro Prima Divisione, quindi nel 2015 retrocede anche in Serie D, per poi tornare in Lega Pro nel 2016 dopo aver vinto il proprio girone di D.\nColori e simboli.\nColori.\nI colori della divisa da gioco ufficiale dell'A.S. Gubbio 1910 sono da sempre il rosso e il blu, mentre per le seconde divise ufficiali vengono tradizionalmente utilizzati il colore bianco o il giallo. Lo storico completino per le partite casalinghe \u00e8 costituito da magliette divise (rispetto a chi le indossa) di colore rosso a destra e blu a sinistra, con maniche di colore invertito, calzoncini blu e calzettoni blu.\nSimboli ufficiali.\nStemma.\nL'attuale logo \u00e8 uno scudo rossobl\u00f9 con la raffigurazione gialla dei cinque colli eugubini, che sono anche il simbolo della citt\u00e0, ed in sovrimpressione un pallone da calcio giallo. C'\u00e8 infine ritratta la Stella d'argento al merito sportivo conferita alla societ\u00e0.\nUn altro simbolo che tradizionalmente viene associato all'A.S. Gubbio 1910 \u00e8 il Lupo, animale storicamente legato alla citt\u00e0 per la famosa storia dell'incontro tra San Francesco d'Assisi e il lupo che avvenne proprio a Gubbio.\nInno.\nL'inno ufficiale della squadra si intitola \"Forza lupi\".\nStrutture.\nStadio.\nLa squadra dalla fondazione nel 1913 al 1921 ha disputato le gare casalinghe al Campo Boario, mentre dal 1921-1922 al 1976-1977 allo stadio San Benedetto, ribattezzato dai tifosi come Fossa dei Leoni, e che rester\u00e0 per quasi cinquant'anni la casa del calcio eugubino. Da ricordare per\u00f2 che agli inizi degli anni 1970 alcune partite forono giocate al Beniamino Ubaldi.\nDall'anno 1977-1978 venne infine inaugurato l'attuale stadio di Gubbio, inizialmente chiamato San Biagio, e dal 6 maggio 2006 denominato Pietro Barbetti in onore dello storico presidente.\nCentro di allenamento.\nIl Gubbio svolge i propri allenamenti allo stadio Pietro Barbetti.\nSociet\u00e0.\nLa societ\u00e0 del Gubbio \u00e8 stata affiliata, nel biennio 2013-2014, a quella del , giocandone il ruolo di societ\u00e0-satellite.\nOrganigramma societario.\n\"Dal sito web ufficiale della societ\u00e0\"\nSponsor.\nIl primo sponsor che \u00e8 comparso sulle maglie da gioco del Gubbio (stagione 1981-1982) \u00e8 stato Cementerie Colacem, presente anche negli anni della scalata al calcio professionistico (stagione 1986-1987). Nell'estate del 1992, dopo la retrocessione dalla C2 all'Interregionale, Colacem ha lasciato il posto a Nova Soft, mentre nella stagione 1993-1994 sulle maglie \u00e8 comparso il logo Caff\u00e8 River. La stagione successiva (1994-1995) \u00e8 ricomparso Nova Soft, quindi nel 1995-1996 la squadra \u00e8 partita senza sponsor, salvo poi stringere un accordo nel finale di stagione con Donati Gas. Dall'estate 1996, dopo la retrocessione in Eccellenza, la nuova societ\u00e0 ha stretto accordi con i due maggiori gruppi industriali del luogo (Barbetti e Colacem) che ogni anno versano un contributo di sponsorizzazione, alternandosi nel comparire sulla maglia da gara (negli anni dispari Barbetti, contraddistinti da una seconda divisa da gara di colore giallo, negli anni pari Colacem, contraddistinti da una seconda divisa bianca, entrambi con bordature rossobl\u00f9).\nSettore giovanile.\nLe giovanili del Gubbio comprendono tre squadre: Berretti, Allievi nazionali e Giovanissimi nazionali.\nDiffusione nella cultura di massa.\nIl 28 ottobre 1970, il Gubbio allenato da Aldo Agostinelli si trasfer\u00ec a Coverciano per un'amichevole del tutto speciale: i rossobl\u00f9 affrontarono infatti l'Italia di Ferruccio Valcareggi, che si stava preparando alla prima gara delle qualificazioni agli europei del 1972. Gli Azzurri erano reduci dal buon mondiale disputato pochi mesi prima in Messico, dov'erano arrivati secondi, perdendo la finale allo stadio Azteca contro il Brasile di Pel\u00e9. La partita fin\u00ec 8-1 per l'Italia, anche se tra i pali del Gubbio andarono, per un tempo a testa, i portieri degli Azzurri Zoff e Albertosi. Ma i rossobl\u00f9 si presero il lusso di andare in vantaggio per primi, con una rete di Falasconi. L'Italia, poi, dilag\u00f2 andando a segno con De Sisti, Juliano, Gori e con un autogol di Pierotti; Mazzola e Rivera furono autori di una doppietta personale ciascuno.\nNella primavera del 1990 lo stadio Pietro Barbetti (allora chiamato San Biagio) venne scelto dalla nazionale brasiliana, che si trovava in ritiro a Gubbio, per la propria preparazione in vista del prossimo campionato mondiale di calcio in Italia. Nell'occasione, il 24 maggio, venne quindi disputata una gara amichevole tra il Gubbio e il Brasile dei vari Taffarel, Dunga, Alem\u00e3o, Careca e Rom\u00e1rio. In un impianto gremito la partita fin\u00ec 14-1 per la Sele\u00e7ao del commissario tecnico Sebasti\u00e3o Lazaroni. Mattatore della sfida fu Bebeto che mise a segno una quaterna, con una tripletta di Rom\u00e1rio e da una doppietta a testa per Careca e M\u00fcller; le reti di Branco, Alem\u00e3o e Silas arrotondarono il punteggio. Il gol della bandiera per gli eugubini, allenati da Francesco Giorgini, venne siglato da Gori.\nNel 2010, in occasione del centenario della societ\u00e0, venne pubblicato dal \"Corriere dell'Umbria\" il libro \"100 anni Gubbio\" che ripercorre un lungo viaggio nella storia del club rossobl\u00f9, con l'ausilio di centinaia di foto e numerose interviste ai protagonisti: dalla storica Serie B della stagione 1947-1948 al trionfo di San Marino che ha portato la squadra in Prima Divisione, passando per la formazione imbattibile del campionato 1964-1965 e lo spareggio di Perugia contro il davanti a 20\u00a0000 spettatori che riport\u00f2 il Gubbio in Serie C dopo 30 anni.\nNel dicembre del 2011 il Gubbio, che si trovava in Serie B, balz\u00f2 alle cronache nazionali perch\u00e9 il tesserato Simone Farina denunci\u00f2 il tentativo di truccare la partita di Coppa Italia -Gubbio. Grazie a questo gesto pot\u00e9 partire la seconda tranche dell'inchiesta sullo Scandalo italiano del calcioscommesse.\nTra le personalit\u00e0 pi\u00f9 note che simpatizzano per il club eugubino c'\u00e8 l'attore Terence Hill, passione nata durante le riprese della serie \"Don Matteo\".\nAllenatori e presidenti.\nAllenatori.\nL'allenatore/portiere della stagione trionfale nel campionato di Serie C 1946-1947, che port\u00f2 alla prima promozione in Serie B, fu Guido Masetti, mentre l'allenatore/giocatore della storica Serie B 1947-1948 fu Giovanni Battistoni. Il tecnico del doppio salto consecutivo dalla Lega Pro Seconda Divisione 2009-2010 alla seconda promozione in Serie B fu invece Vincenzo Torrente.\nDi seguito l'elenco degli allenatori dall'anno di fondazione in poi.\nPresidenti.\nIl primo presidente della storia del club nel 1913 \u00e8 Igino Turchetti (\"SPES Gubbio\"), con Domenico Nicchi delegato alla sezione calcistica. Il presidente pi\u00f9 duraturo alla guida del Gubbio \u00e8 Giuseppe Vispi, a capo della societ\u00e0 per ben 16 anni; il secondo \u00e8 Pietro Barbetti, numero uno per 9 anni, al quale \u00e8 intitolato lo stadio. Il terzo posto \u00e8 per Marco Fioriti, che detiene invece il record di aver mantenuto la presidenza per pi\u00f9 anni consecutivi, in carica ininterrottamente per 8 stagioni dal 2006 al 2014.\nDi seguito l'elenco dei presidenti dall'anno di fondazione in poi.\nStatistiche e record.\nStatistiche individuali.\n\"Statistiche aggiornate al 19 maggio 2013\"\nIl giocatore che detiene il maggior numero di presenze nel Gubbio \u00e8 Alessandro Giacometti, che tra il 1994 e il 2007 ha collezionato 377 apparizioni. Il miglior marcatore dei rossobl\u00f9 \u00e8 invece Marcello Cagnazzo, capace di siglare 65 centri tra il 1963 e il 1965.\nTifoseria.\nStoria.\nLa tifoseria del Gubbio \u00e8 apolitica, ed \u00e8 costituita dai seguenti gruppi ultras e club: \"Gubbio Supporters\" (fondati nel 2004), \"San Martino Rossobl\u00f9\", \"Blocco S. Lucia\", \"Opposta Fazione Santa Croce\", \"Club Via Gioia\" e \"M.D.P. Gubbio 1910\", che si posizionano in curva; \"La Gradinata\", \"Gubbio Club Carbonesca\" e \"Quelli del Bar Clementi\", che stazionano invece in gradinata.\nGemellaggi e rivalit\u00e0.\nLa tifoseria eugubina \u00e8 gemellata in modo particolarmente saldo con la tifoseria di dal 4 maggio 2003, e con le sarde di Torres e Tempio dal 20 settembre 1998. Con la Torres il legame era nato inizialmente con il gruppo \"I.T.1982\", e in seguito al suo scioglimento con gli \"U.T.S.1998\". Anche le due tifoserie sarde sono gemellate tra loro, creando una sentita alleanza a tre.\nUn altro gemellaggio, durato per\u00f2 meno di 7 mesi, fu intrattenuto con la tifoseria del Perugia dal 17 maggio 1987 all'incontro di Coppa Italia di Serie C del 6 gennaio 1988 a Perugia. L'amicizia nacque in occasione dello spareggio Gubbio-Poggibonsi disputato a Perugia quando molti perugini scelsero di sostenere i rossobl\u00f9, e si consolid\u00f2 in gemellaggio l'11 ottobre 1987 nella partita di andata a Gubbio del campionato di Serie C2. Nel frattempo alcuni esponenti biancorossi vennero anche invitati nella curva eugubina in occasione della partita di campionato Gubbio-Ternana del 29 novembre 1987. Durante la partita di ritorno in Coppa a Perugia del 6 gennaio 1988 per\u00f2, quando il Gubbio si trovava in vantaggio per 0-1 (partita che poi venne sospesa a causa dell'infortunio dell'arbitro), dalla curva di casa si alzarono cori offensivi contro la tifoseria ospite e contro il patrono eugubino. Nei giorni precedenti alla partita di ritorno di campionato del 21 febbraio 1998 a Perugia, ci fu un tentativo di riappacificamento da parte biancorossa che venne per\u00f2 respinto, chiudendo cos\u00ec un gemellaggio brevissimo e incrinando i rapporti tra le due tifoserie fino ad arrivare ad una sentita rivalit\u00e0, soprattutto da parte rossobl\u00f9.\nIn passato c'\u00e8 stata infine un'amicizia con la tifoseria della , nata a fine anni 1990, ma persa a causa della scomparsa della societ\u00e0 romana.\nLe rivalit\u00e0 storiche ed indubbiamente pi\u00f9 sentite sono quelle con le tifoserie di Fano (rivalit\u00e0 peraltro ampiamente condivisa anche dai forlivesi), Foligno e Gualdo, con le quali le partite vengono definite derby in tutti i casi. Con il Fano e il Gualdo le rivalit\u00e0 sono pi\u00f9 di tipo campanilistico, mentre con il Foligno \u00e8 risalente soprattutto al 17 maggio 1987 in occasione dello spareggio Gubbio-Poggibonsi sul campo neutro di Perugia, davanti ad oltre persone di cui provenienti da Gubbio, quando alcuni tifosi folignati si presentarono a sostegno della loro tifoseria amica poggibonsese. \u00c8 proprio in quell'occasione che si cre\u00f2 una forte rivalit\u00e0 di tipo sportivo, tuttora molto sentita da entrambe le parti, anche con la tifoseria del . A rimarcare pi\u00f9 recentemente quest'ultima rivalit\u00e0, il 9 maggio 2010 si gioca per l'ultima partita di campionato Poggibonsi-Gubbio, in cui la vittoria dei rossubl\u00f9 per 0-2 sanc\u00ec l'ingresso del Gubbio nei play-off e la contemporanea condanna del Poggibonsi ai play-out. Da notare che i rapporti tra le tifoserie del Foligno e del Poggibonsi permangono tuttora, ed entrambe sono in buoni rapporti anche con la tifoseria Sangiovannese, altra rivalit\u00e0 sportiva della tifoseria eugubina che \u00e8 descritta successivamente.\nUn'altra rivalit\u00e0 sportiva \u00e8 nata nella stagione 2002-2003 con il a causa della lotta tra le due squadre per la promozione in C1, che trova culmine nella finale play-off dell'8 e 15 giugno 2003. A testimoniare la reciproca rivalit\u00e0, in occasione della storica finale play-off del 13 giugno 2010 San Marino-Gubbio con oltre eugubini al seguito, alcuni tifosi riminesi presenziarono alla partita con la loro tifoseria amica sammarinese. Da notare inoltre che la tifoseria del Rimini \u00e8 una rivale storica dei tifosi forlivesi ed \u00e8 in pessimi rapporti anche con i tifosi della Torres, e che anche la tifoseria del San Marino \u00e8 in attrito con quella forlivese.\nSono sentite inoltre le partite con la maggior parte delle squadre marchigiane, in particolare con la (rivalit\u00e0 sportiva risalente soprattutto al 17 maggio 1986 nello spareggio per la promozione in C2 nel Campionato Interregionale 1985-1986) e con la Jesina (rivalit\u00e0 causata soprattutto dal fatto che la tifoseria \u00e8 storicamente gemellata con quella del Fano), oltre naturalmente alla gi\u00e0 citata Fano, e con le maggiori squadre umbre, tra le quali va segnalata anche la oltre a Foligno, Gualdo e Perugia gi\u00e0 descritte in precedenza. Con questa si vennero a creare cattivi rapporti a causa del fatto che nell'incontro tra le due squadre a Gubbio del 29 novembre 1987 alcuni tifosi perugini (rivali storici dei ternani) vennero accolti nella curva di casa eugubina. La tifoseria ternana ha inoltre rapporti d'amicizia con le tifoserie di Fano e Gualdo.\nAnche con molte squadre toscane non ci sono mai stati buoni rapporti: tra queste, oltre naturalmente alla gi\u00e0 citata Poggibonsi, da segnalare anche le tifoserie della Sangiovannese (rivalit\u00e0 sportiva nata il 23 maggio 2004 in occasione dei play-off e, come gi\u00e0 detto in precedenza, fomentata anche dal fatto di essere in buoni rapporti con i folignati e con i poggibonsesi), del (ostilit\u00e0 nata nei campionati del 2002-2003 e 2003-2004; particolarmente in attrito anche con i tifosi della Torres), dell' (rapporti tesi negli incontri dei Campionati Nazionali Dilettanti tra il 1993 e il 1996, e pi\u00f9 recentemente in Coppa Italia di Serie C il 9 settembre 1998 a Gubbio, anche a causa del fatto che anche la tifoseria aretina nutre un certo astio verso tutte le squadre umbre) e in misura minore del (antipatia a causa delle continue lotte negli stessi campionati per i medesimi obiettivi a partire dalla C2 2005-2006).\nAlcune antipatie da citare, ma non vere e proprie rivalit\u00e0, ci sono con la tifoseria del Ravenna che \u00e8 la principale rivalit\u00e0 dei forlivesi, oltre ad avere rapporti d'amicizia con la curva del Fano, con la tifoseria della Viterbese con cui c'\u00e8 ostilit\u00e0 da quando, nella partita di campionato giocata a Gubbio il 7 novembre 2004, due tifosi viterbesi aggredirono all'esterno dello stadio un quindicenne eugubino provocandogli serie ferite, e pi\u00f9 recentemente con il Padova per gli scontri avvenuti in gradinata il 10 dicembre 2011.\nOrganico.\nStaff tecnico.\n\"Fonte\""}
{"id": "41840", "revid": "716642", "url": "https://it.wikipedia.org/wiki?curid=41840", "title": "Associazione Calcio Belluno 1905", "text": "LAssociazione Calcio Belluno 1905 S.S.D. (nota semplicemente come Belluno) \u00e8 stata una societ\u00e0 calcistica italiana con sede nella citt\u00e0 di Belluno. \nFondato nel 1930 seppur richiamandosi a un ideale arrivo del calcio in citt\u00e0 nel 1905, ha ottenuto come risultato pi\u00f9 prestigioso la partecipazione a nove stagioni della Serie C, terzo livello calcistico italiano.\nAl termine della stagione 2020-2021 il club si \u00e8 fuso con le altre due societ\u00e0 bellunesi di Serie D (Union Feltre e Union San Giorgio Sedico) dando vita alla Dolomiti Bellunesi.\nStoria.\nDalla nascita agli anni sessanta.\nL\"Associazione Calcio Belluno\" ricordava come nel 1905 venne creato in citt\u00e0 il club \"Olimpia\", non partecipante ad alcun campionato ufficiale, mentre nel 1922 si affili\u00f2 al Comitato Regionale Veneto della FIGC la \"S.S. Bellunese Excelsior\".\nDa qui fino agli anni quaranta, la societ\u00e0 giallobl\u00f9 ha vissuto un periodo caratterizzato da una forte discontinuit\u00e0 nella sua attivit\u00e0 professionistica contrassegnata dal cambio di cinque denominazioni e mancando l'iscrizione al campionato per dieci stagioni in nemmeno vent'anni.\nNel 1939, il sodalizio rinacque per l'ennesima volta come \"Associazione Sportiva Belluno\", durando per mezzo secolo fino al 1997, quando il club giallobl\u00f9 fece l'ultimo cambio societario della sua storia.\nL'A.S. Belluno scal\u00f2 rapidamente la piramide del calcio regionale vincendo dapprima la Prima Divisione e conquistando la prima partecipazione della sua storia alla Serie C gi\u00e0 nel 1940, poi, dopo il conflitto della Seconda Guerra Mondiale il Belluno disput\u00f2 altri tre campionati in Serie C prima di retrocedere e vivere nel periodo tra gli anni cinquanta e gli anni sessanta, mai sopra la IV Serie, dove si confront\u00f2 per tre stagioni con la , poi vincitrice del campionato 1954-1955 e promossa in Serie C. Nel periodo fra gli anni cinquanta e sessanta la guida tecnica della squadra giallobl\u00f9 fu retta, fra gli altri, da Umberto Menti, Felice Arienti, Amedeo Biavati, Bruno Quaresima, Edmondo Bonansea e Gino Costenaro.\nDagli anni sessanta agli anni duemila.\nNel 1961, il Belluno retrocesse in Prima Categoria, passando oltre un lustro tra i confini regionali da cui usc\u00ec al termine della stagione 1966-1967, con la presidenza del cavalier De Bona e Marcello Vecchiet allenatore, dopo aver battuto il Caorle nello spareggio per la prima e unica posizione valida per la promozione in Serie D. La drammatica sfida fu giocata il 4 giugno 1967, a Conegliano, e decisa per sorteggio (lancio della \"monetina\") dopo che la partita era terminata a reti inviolate e la successiva serie di cinque rigori sul 3 a 3.\nDal 1967 al 1971, i giallobl\u00f9 sotto la presidenza di Franco Buzzatti seguita poi da Bortolo Caneve, Manilo Losso, Francesco Sommavilla e dalla commissione straordinaria del sindaco della citt\u00e0, Giuseppe Viel e la guida tecnica di Eros Beraldo e successivamente di Sergio Realini affrontarono nuovamente il per tre stagioni. Al termine del campionato 1970-1971 le frecce nere conquistarono il primo posto in campionato ottenendo la promozione in Serie C e l'inedita sfida con il ove la prima visita del Belluno allo Stadio Pier Luigi Penzo risal\u00ec al dicembre del 1971 i bellunesi uscirono sconfitti dal Penzo per 3-0 e da allora sono state otto le visite dei giallobl\u00f9 a Sant'Elena con nessuna vittoria all'attivo.\nNelle stagioni successive il Belluno incontra il per altri cinque campionati di Serie C e un ultimo di Serie D, nel 1978, quando poi la societ\u00e0 cadde nell'anonimato dei tornei regionali dilettantistici.\nDal 1978 e fino al 1990, i giallobl\u00f9 disputarono tornei alterni tra Promozione e Prima Categoria, salvo una breve parentesi nel Campionato Interregionale nella stagione 1981-1982 sotto la guida tecnica di Francesco Canella, ex calciatore giallobl\u00f9 nelle stagioni dal 1969 al 1973, e la presidenza di Settimo Merotto.\nSolo nel 1990, il Belluno, guidato dal presidente Paolo Strag\u00e0 e dall'esordiente tecnico Antonio Tormen, torn\u00f2 nel massimo torneo interregionale ma l'esperienza dur\u00f2 appena due anni per poi retrocedere nuovamente nel 1992, malgrado l'eccellente girone di ritorno condotto dagli uomini dell'allenatore Pasquale Fanesi. Successivamente, fino agli anni 2000 i giallobl\u00f9 disputarono tornei altalenanti viaggiando tra Eccellenza, Promozione e Prima Categoria Veneta.\nDagli anni duemila ai giorni nostri.\nDal 2000 al 2003 i bellunesi disputarono per tre stagioni consecutive la Serie D ove nella stagione 2002-2003 vincendo il girone C della Serie D venne promosso in Serie C2 dove la permanenza dur\u00f2 appena due stagioni per poi retrocedere di nuovo tra i dilettanti sotto la presidenza di Carlo Zanella e Pierluigi Tomasella e allenatori come Antonio Tormen, Maurizio Seno e Gianni Bortoletto.\nIl Belluno disputa il campionato di Serie D con discreti risultati militandoci dalla stagione 2005-2006, allenato da Antonio Andreucci, Daniele Pasa, Roberto Raschi e Roberto Vecchiato.\nA partire dalla stagione di Serie D 2014-2015, la societ\u00e0 assume denominazione \"S.S.D. Ital-Lenti Associazione Calcio Belluno 1905\" grazie a un accordo di sponsorizzazione con l'omonima azienda, produttrice di lenti da vista per occhiali. Il 12 giugno 2015 viene nominato presidente Gianpiero Perissinotto, il quale subentra a Livio Gallio.\nIl 27 febbraio 2018, il C.d.A. delibera il cambio della denominazione sociale in \"Associazione Calcio Belluno 1905 Societ\u00e0 Sportiva Dilettantistica\". Nonostante ci\u00f2, prosegue il sodalizio con Ital-Lenti fino al 2018, quando la societ\u00e0 decise di tornare ufficialmente al vecchio nome.\nAl termine della stagione 2020-2021, terminata con un nono posto, la societ\u00e0 si fonde con altre due realt\u00e0 calcistiche della provincia di Belluno - l' e l' - dando vita alla .\nStrutture.\nStadio.\nIl Belluno gioca le sue partite casalinghe allo Stadio Polisportivo comunale di Piazzale della Resistenza, che presenta le seguenti caratteristiche:\nL'impianto venne inaugurato il 9 dicembre 1956 con un'amichevole fra i gialloblu e l' la quale si impose con il risultato di 4-0.\nStatistiche e record.\nPartecipazioni ai campionati.\nIl Belluno, nel corso della sua storia ha subito moltissime variazioni societarie, che hanno portato, spesso anche nel giro di pochissimi anni, a diversi sostanziali \"ribaltoni\" e fallimenti che hanno conseguentemente portato a variazioni anche nella denominazione sociale. I colori sociali giallo-blu sono stati adottati dal 1929 quando \u00e8 stato costituito il sodalizio.\nA partire dalla prima \"Olimpia\" del 1908, il Belluno ha conosciuto molte delle principali denominazioni comuni tra le principali societ\u00e0 calcistiche: da \"Societ\u00e0 Sportiva\", passando per \"Unione Sportiva\", arrivando fino ad \"Associazione Calcio\" usato oggi.\nTifoseria.\nStoria.\nIl principale gruppo ultras della squadra giallobl\u00f9 \u00e8 l\"Ultras Vecchia Guardia 2005\" che hanno lo slogan \"Ultras perch\u00e9 amo la mia citt\u00e0\"; questo gruppo \u00e8 nato dalla fusione avvenuta nell'estate del 2010 tra \"Ultras Belluno 2005\" e la \"Vecchia Guardia\"; si posiziona nel settore sud della Gradinata Est.\nIl primo gruppo organizzato di tifosi del Belluno, il \"Belluno Club\", venne fondato nel corso della stagione di Serie D 1970-1971. Alla vigilia del campionato di Serie C 1971-1972 il club assunse la denominazione \"Belluno Club Grifoni\", e arriv\u00f2 a vantare numerose sezioni sparse in tutto il territorio provinciale. Successivamente, per divergenze sorte fra i responsabili del club, nacque un nuovo gruppo di tifosi, il \"Belluno Club Mammouth\" che oper\u00f2 parallelamente insieme con il gruppo dei Grifoni fino a met\u00e0 degli anni '70, quando i primi cessarono di esistere a seguito della retrocessione della squadra in Serie D. Con alterne fortune, legandosi anche ad altre realt\u00e0 sportive bellunesi, i Mammouth furono attivi fino ai primi anni '90."}
{"id": "41842", "revid": "2044650", "url": "https://it.wikipedia.org/wiki?curid=41842", "title": "Associazione Sportiva Cittadella", "text": "LAssociazione Sportiva Cittadella S.r.l.u., meglio nota come Cittadella, \u00e8 una societ\u00e0 calcistica italiana con sede a Cittadella, in provincia di Padova. \nFondata nel 1973 mediante fusione di due club preesistenti, dal 2000 al 2004 rec\u00f2 la denominazione \"Cittadella Padova\". Il suo maggior successo \u00e8 costituito da 15 partecipazioni al campionato di Serie B, dove ha esordito nella stagione sportiva 2000-2001 e in cui milita anche nella stagione 2021-2022. Il miglior piazzamento in serie cadetta \u00e8 il quinto posto, raggiunto nella stagione 2019-2020. Nelle stagioni 2018-2019 e 2020-2021 la squadra \u00e8 giunta a disputare la finale play-off per la promozione in Serie A.\nLa storia del club \u00e8 strettamente legata a quella della famiglia Gabrielli, gruppo imprenditoriale veneto attivo nel settore siderurgico, che ne detiene la propriet\u00e0 fin dalla fondazione e ne ha finanziato il progressivo sviluppo, conducendola in poco tempo dal dilettantismo al professionismo.\nStoria.\nDalle origini agli anni novanta.\nL\"Associazione Sportiva Cittadella\" nacque nel 1973 dalla fusione di due squadre cittadine, l\"Unione Sportiva Cittadellese\" e l\"Olympia Cittadella\". La Cittadellese, con colori sociali bianco e azzurro, fu fondata nel 1920, mentre l'Olympia, con colori bianco e verde, nel 1948. La fusione fu voluta dall'allora presidente dell'Olympia Angelo Gabrielli, per sopperire ai debiti che entrambe le compagini avevano accumulato nell'ultimo periodo e che mettevano a rischio la loro sopravvivenza. Al momento della fusione la Cittadellese militava in Prima Categoria e l'Olympia in Promozione.\nL'accordo fu siglato il 21 giugno 1973 e inizialmente la convivenza unificata fra i due ambienti non fu facile, a causa della diversa identit\u00e0 dei due sodalizi: la Cittadellese infatti raccoglieva la maggior parte dei suoi sostenitori tra le file di militanti e simpatizzanti comunisti, mentre l'Olympia era invece d'ispirazione cattolica; fra le due compagini e i loro rappresentanti esisteva pertanto una sentita rivalit\u00e0.\nDurante la stagione sportiva 1973-1974, la prima della nuova societ\u00e0, la rosa comprendeva un paio di giocatori che si sarebbero successivamente affermati ad alti livelli, ossia Giancarlo Pasinato e Giovanni Sgarbossa.\nPer qualche anno il Cittadella milit\u00f2 stabilmente in Promozione, eccezion fatta per un'annata in Prima Categoria. Nel 1980 la societ\u00e0 ottenne il primo successo di rilievo, vincendo la Coppa Italia Dilettanti in finale contro i Mobilieri Ponsacco, guidata dall'allenatore Roberto De Bortoli; da questo momento inizia una parabola ascendente che porta i granata a conquistare la promozione nel Campionato Interregionale nel 1981. Durante la stagione seguente viene inaugurato il Tombolato, e il Cittadella vi si trasferisce dopo un decennio di partite casalinghe giocate al D'Alvise. Il Cittadella sfiora l'approdo fra i professionisti nel 1983-1984, allorquando giunge seconda in classifica nel proprio girone alle spalle del Pievigina. La Serie C2 verr\u00e0 raggiunta qualche anno dopo, nel 1988-1989, sotto le direttive di mister Paolo Bottacin.\nTra il 1989 e il 1998 la squadra ha militato sempre in Serie C2, salvo una parentesi di due campionati, a cavallo fra il 1991 e il 1993, nella quale scal\u00f2 nel campionato di quinta serie. Agli albori della stagione 1997-1998 arriv\u00f2 sulla panchina granata l'allenatore veneto Ezio Glerean, reduce da una fortunata stagione a capo del San Don\u00e0: egli port\u00f2 il suo modello di calcio a Cittadella e i risultati arrivarono fin da subito: in quel campionato il \"Citta\" raggiunse i play-off, venendo eliminato in semifinale dal Lecco. La stagione seguente conquister\u00e0 nuovamente il diritto di partecipare ai play-off promozione, questa volta vincendoli, grazie al pareggio (0-0) ottenuto nella finale di Ferrara contro la Triestina: ci\u00f2 vale ai granata la prima promozione in Serie C1 grazie al vantaggio della classifica avulsa.\nAlla prima esperienza in Serie C1 il Cittadella manca la qualificazione ai play-off all'ultima giornata. Nel campionato successivo, grazie al terzo posto in classifica, si ripresenta l'occasione propizia. In semifinale i granata eliminano il , che gli era arrivato davanti due anni prima. L'avversario designato per la finale decisiva \u00e8 il Brescello, giunta quinta in campionato. L'11 giugno 2000, davanti a migliaia di sostenitori al seguito giunti allo stadio Bentegodi di Verona, il Cittadella conquista la sua prima storica promozione in Serie B, pareggiando il vantaggio iniziale degli emiliani grazie a un gol allo scadere dei tempi regolamentari di Mazzoleni. La squadra che conquist\u00f2 la serie cadetta fu caratterizzata da uno schema tattico molto offensivo, un 3-3-4 improntato dal suo allenatore che si ispirava nel gioco all'Ajax di Cruijff e Van Gaal.\nGli anni duemila.\nNel 2000 il sodalizio cambia denominazione in \"Cittadella Padova\" e trasferisce la sede dei propri incontri casalinghi allo stadio Euganeo di Padova, facendo leva sul difficile momento della squadra locale, retrocessa in Serie C2. Nonostante ci\u00f2 la permanenza nella serie cadetta dura per due campionati, fino al 2001-2002. Al termine del campionato la squadra torner\u00e0 a giocare allo stadio Tombolato. Seguiranno cinque anonime stagioni in Serie C1, intervallate, nel 2004, dal ritorno alla tradizionale ragione sociale.\nNella stagione 2007-2008 con Claudio Foscarini alla guida della squadra, grazie al terzo posto in graduatoria, il Cittadella ottiene il diritto di partecipare ai play-off per il salto di categoria. La prima avversaria designata \u00e8 il , allenato da Pierpaolo Bisoli; la partita di andata, giocata in Umbria, \u00e8 appannaggio dei padroni di casa che vincono di misura. Nella gara di ritorno i veneti riusciranno a ribaltare il risultato vincendo 2-0, con le reti di De Gasperi e Manucci, raggiungendo in finale la . I lombardi si impongono al Tombolato grazie ad un gol di Temelin, ma anche in quest'occasione il Cittadella riesce a ribaltare il risultato nella gara di ritorno, giocata allo stadio Zini di Cremona, vincendo per 1-3 (reti di Meggiorini, Coralli e De Gasperi) e guadagnando cos\u00ec la seconda promozione in Serie B della storia del club.\nIl desiderio dei tifosi di assistere al campionato di Serie B al Tombolato, unito a quello della societ\u00e0 e delle istituzioni locali, avr\u00e0 questa volta risvolti positivi. Il Cittadella gioca, infatti, le prime partite casalinghe allo stadio Omobono Tenni di Treviso, in attesa del completamento dei lavori di ampliamento del proprio stadio per portarne la capienza a . Il 15 novembre 2008 \u00e8 disputato l'ultimo match sul terreno del Tenni (0-0 contro l'). Il 29 novembre successivo avviene il debutto nel rinnovato Tombolato, nella gara contro l', pareggiata 0-0. L'andamento stagionale \u00e8 discreto e segnato dalle prestazioni di Riccardo Meggiorini, che a fine campionato raggiunger\u00e0 quota 18 reti, senza l'ausilio di calci di rigore. Le prime difficolt\u00e0 emergono nelle ultime partite del girone di ritorno: due punti in quattro partite fanno scivolare il Cittadella in zona play-out a una giornata dal termine. Nell'ultima partita di campionato, grazie alla vittoria per 2-0 nello scontro diretto con il , i veneti guadagnano la permanenza in Serie B ai danni proprio dei romagnoli, condannati alla disputa dei play-out.\nNel campionato 2009-2010 il Cittadella ottiene un ottimo piazzamento in classifica, grazie anche alle 22 reti di Matteo Ardemagni: sesto posto dietro a , , , e , valevole per la disputa dei play-off per la promozione in Serie A. L'avversaria designata \u00e8 il . Il 2 giugno 2010 si gioca la semifinale di andata, allo stadio Tombolato; i lombardi vincono 0-1 grazie alla rete, a due minuti dal termine, di V\u00edctor Mareco. Quattro giorni dopo, allo stadio Mario Rigamonti di Brescia, il Cittadella si impone con lo stesso risultato, grazie al gol di Davis Curiale, ma non basta, in virt\u00f9 del miglior piazzamento in classifica delle \"rondinelle\", che dunque approdano alla finale contro il .\nGli anni duemiladieci.\nNella stagione 2010-2011 la squadra granata raggiunge il 14\u00ba posto in Serie B, conseguendo la salvezza e potendo cos\u00ec disputare il suo sesto campionato di Serie B, il terzo consecutivo. Inoltre l'attaccante Federico Piovaccari si laurea capocannoniere della cadetteria con 23 reti.\nNella stagione successiva la squadra ottiene il 16\u00ba posto in Serie B, risultato che le permette di salvarsi e di giocare cos\u00ec il suo settimo campionato di Serie B, il quarto consecutivo. Inoltre si aggiudica la seconda Coppa Disciplina per il fair-play mostrato.\nNella stagione 2012-2013 raggiunge il 15\u00ba posto in classifica, ottenendo ancora una volta la salvezza. Inoltre si aggiudica la terza Coppa Disciplina, la seconda consecutiva.\nIl campionato 2013-2014 si chiude per i veneti con il 17\u00ba posto in classifica, piazzamento che consente alla squadra di essere momentaneamente, fino al ripescaggio del avvenuto il 29 agosto 2014, l'unica squadra a rappresentare il Veneto nel campionato di Serie B 2014-2015.\nIl 22 maggio 2015 la sconfitta per 2-0 contro il Perugia sancisce l'aritmetica retrocessione del Cittadella in Lega Pro dopo sette stagioni consecutive nel campionato cadetto.\nIl 2 agosto 2015, al primo turno della Coppa Italia, il Cittadella stabilisce il nuovo record di marcature nella competizione, battendo con il punteggio di 15-0 il Potenza. Nell'edizione 2015-2016 della Coppa Italia Lega Pro la squadra approda per la prima volta nella propria storia in finale, risultando cos\u00ec la quarta squadra veneta dopo Padova, e Bassano Virtus, a centrare tale obiettivo. Il 18 aprile 2016, dopo aver sconfitto il Pordenone per 3-1, il club ottiene la certezza aritmetica della promozione in Serie B con tre giornate d'anticipo. Il 24 marzo precedente, inoltre, era stato stabilito il record di 11 vittorie consecutive in Lega Pro.\nLa stagione 2016-2017 in cadetteria parte con l'obiettivo della salvezza, ma grazie ai buoni risultati ottenuti durante l'arco del campionato, il Cittadella si piazza al sesto posto, eguagliando quindi il suo miglior piazzamento di sempre e ottenendo la qualificazione ai play-off per la seconda volta nella sua storia. L'avversario prestabilito nel turno preliminare \u00e8 il Carpi, che vince per 1-2 la partita del Tombolato, eliminando cos\u00ec i veneti.\nNella stagione 2017-2018 il club granata ottiene ottimi risultati, che permettono di raggiungere il settimo posto e guadagnare per il secondo anno consecutivo l'accesso ai play-off, oltre a eguagliare il record di punti (66) risalente al 2009-2010. Nel frattempo il Cittadella ottiene un buon risultato anche in Coppa Italia, dove, dopo essere approdata agli ottavi di finale eliminando la (2-0), fatale \u00e8 la sfida con la , che si impone per 4-1. Al turno preliminare dei play-off per la promozione in massima serie, il Cittadella deve affrontare il , che, a causa di mancati pagamenti, subisce una penalizzazione di 2 punti. Questo permette ai granata di scavalcare i pugliesi in classifica, portandosi al sesto posto e quindi acquisendo il diritto di disputare l'incontro al Tombolato, con il conseguente vantaggio di potersi qualificare anche in caso di pareggio. Il Cittadella ne approfitta e la spunta sui pugliesi pareggiando per 2-2 dopo i tempi supplementari. Nelle semifinali dei play-off affronta il Frosinone e pareggia entrambe le partite per 1-1, ma \u00e8 eliminato per via della miglior posizione in classifica dei ciociari.\nLa stagione 2018-2019 si rivela la migliore in assoluto del Cittadella. I granata concludono la Coppa Italia al quarto turno perdendo in casa del , ma \u00e8 in Serie B che raggiungono un traguardo senza precedenti. Dopo il settimo posto in campionato che d\u00e0 accesso ai play-off promozione per il terzo anno consecutivo, il Cittadella affronta lo nel primo turno preliminare, con partita secca fuori casa, che si conclude con un 2-1 in favore dei veneti. Nel turno di semifinale i granata affrontano il con match di andata e ritorno. Il primo, al Tombolato, vede la sconfitta del Cittadella in casa per 1-2, ma quattro giorni dopo sono i granata ad espugnare il Vigorito con un netto 0-3. Questo porta per la prima volta nella storia il Cittadella a giocarsi la finale play-off per la promozione in Serie A, nel derby veneto contro il Verona; il 30 maggio 2019 il Cittadella vince il match di andata per 2-0, ma nel match di ritorno finisce per sciupare il vantaggio perdendo per 3-0, vedendo sfumare una storica promozione.\nNella stagione 2019-2020 la squadra granata, ampiamente rimaneggiata dalla sessione estiva di calciomercato, decide di puntare su alcuni giovani provenienti dalle categorie inferiori per continuare a stupire. La delusione di Verona non scalfisce l'entusiasmo dei tifosi, che fanno segnare il record di 3043 abbonamenti. L'inizio non \u00e8 dei migliori: dopo un pre-campionato incerto, il Cittadella raccoglie tre punti in quattro giornate, incappando nelle sconfitte contro Spezia (0-3 in casa all'esordio), Benevento (4-1 in trasferta), Empoli (1-0) mostrandosi ben lontana dalla formazione ammirata qualche mese prima. Il riscatto non tarda ad arrivare: gli uomini di Roberto Venturato infilano tre vittorie consecutive contro Pescara, Juve Stabia e Cremonese, che si aggiungono ai tre punti casalinghi contro il Trapani della terza giornata. Nelle giornate successive i granata, come da tradizione, mostrano sprazzi di ottimo calcio, giocato ad alta intensit\u00e0 cercando di imporre il proprio credo su ogni campo: le dieci vittorie in trasferta ne sono la prova. Non sempre i risultati sono lo specchio delle prestazioni offerte: questo non impedisce ai granata di rimanere costantemente in zona play-off. Tra le partite da ricordare, il 4-3 rifilato alla Salernitana del 7 dicembre, con il tecnico amaranto Gian Piero Ventura che abbandona il terreno del Tombolato prima della fine della partita, e il blitz in casa del Venezia nel giorno di Santo Stefano per 2-1. Il 22 febbraio 2020 si gioca l'ultima partita davanti ai propri tifosi, vinto 3-0 contro la Juve Stabia, nel segno di Manuel Iori, capitano granata autore di una doppietta. Seguiranno due match a porte chiuse e una vittoria, 2-1 a Cosenza. La pandemia e il lockdown conseguente impongono anche alla Serie B di fermare il campionato. Alla ripresa, il 20 giugno, il Cittadella infila tre vittorie consecutive contro Livorno, Frosinone, Perugia tutte per 2-0 portandosi al 3\u00ba posto. Nelle cinque giornate successive per\u00f2 i granata rimarranno a secco di punti, scivolando agli ultimi posti della griglia play-off. Nella partita contro il Venezia del 28 luglio, ci pensa un colpo di testa di Federico Proia al 94\u00ba a strappare il pass per gli spareggi promozione. La successiva vittoria sul campo della Virtus Entella per 2-3 che chiude la regular season permette ai granata di chiudere la stagione al 5\u00ba posto, miglior risultato di sempre nella storia della societ\u00e0, accedendo ai play-off per la quarta volta consecutiva. Il 5 agosto, per\u00f2, al Tombolato il risultato \u00e8 amaro: il Frosinone passa 2-3, rimontando l'iniziale doppietta di Davide Diaw, con un gol di Camillo Ciano nel recupero del secondo tempo supplementare. Il Cittadella, dopo aver colpito anche due legni, porta a casa un'altra delusione che non cancella una stagione comunque da record.\nLa stagione 2020-2021, conseguenza della precedente, vede le cessioni di Davide Diaw al Pordenone e Alberto Paleari al Genoa, protagonisti della stagione precedente e in grado di generare plusvalenze da record per le casse granata. Mantenendo inalterata la propria politica, il DG Marchetti allestisce una squadra promettente, consegnata a Roberto Venturato per l'avvio del campionato il 27 settembre. Nelle prime quattro giornate il Cittadella sorprende ancora, inanellando tre vittorie contro Cremonese (0-2 in trasferta), Brescia (3-0 al Tombolato) e Pordenone (2-0), intervallate dal pareggio 1-1 sul campo di Cosenza. Nelle giornate successive gli stop contro Monza, Pescara e Salernitana sembrano aver interrotto la striscia positiva dei granata, che sono per\u00f2 abili a riprendere la marcia battendo per 2-0 la S.P.A.L. e per 3-0 il L.R. Vicenza nel giro di quattro giorni, sfruttando il doppio turno casalingo. I risultati del campo fanno per\u00f2 da sfondo alle numerose positivit\u00e0 al Covid-19 emerse nei consueti tamponi settimanali. Nel giro di pochi giorni vengono messi fuori causa il DG Marchetti, l'allenatore Roberto Venturato, il preparatore atletico e otto giocatori. La partita di Reggio Calabria del 19 dicembre prevista alle 14 viene posticipata alle 21.30 per il sospetto di altre positivit\u00e0. Nel giro di tamponi emergono altri tre calciatori positivi, riducendo a 17 il numero di giocatori disponibili. In un match da favola, il Cittadella espugna il Granillo 3-1 in rimonta. Tre giorni dopo nel match interno contro il Frosinone l'impresa viene bissata, vincendo per 1-0 con lo stesso gruppo di giocatori. Il 2020 si chiude al terzo posto, con due partite rinviate come da richiesta delle stesse societ\u00e0 per i troppi positivi in rosa. Alla fine della stagione, il Cittadella chiude con un buon sesto posto, e pur avendo il valore della rosa pi\u00f9 basso di tutta la Serie B, raggiunge la finale dei play-off per la seconda volta in tre anni dopo aver sconfitto il Brescia al turno preliminare e la sorpresa Monza nelle semifinali. Nella finale contro il Venezia, tuttavia, la squadra padovana perde l'andata per 0-1, e nonostante i lagunari fossero rimasti in nove dopo due espulsioni, non va oltre il pareggio per 1-1, e la partecipazione in massima serie \u00e8 di nuovo soltanto sfiorata.\nColori e simboli.\nColori.\nDal 1973 la tenuta da gioco casalinga del Cittadella \u00e8 composta da un completo interamente granata (colore mutuato dal rosso del gonfalone comunale), arricchito in genere con personalizzazioni e inserti bianchi.\nLa divise da trasferta e \"third\" (laddove previste dai contratti di sponsorizzazione) sono invece tipicamente gialle (altro colore proprio dell'araldica cittadina) oppure bianche, azzurre o verdi (in riferimento alle societ\u00e0 esistite prima del 1973) col granata relegato a inserti e finiture..\nSimboli ufficiali.\nEmblema principale della squadra \u00e8 il cosiddetto \"Carro dei Carraresi\", mututato dalla simbologia dell'omonima famiglia dell'aristocrazia padovana, egemone nel relativo territorio tra il XIV e il XV secolo. A tale famiglia si debbe altres\u00ec la totale ristrutturazione della cinta muraria che abbraccia il centro di Cittadella, la quale \u00e8 a sua volta entrata a far parte dell'iconografia societaria.\nStemma.\nI predetti elementi sono dominanti nei simboli che la societ\u00e0 si \u00e8 data.\nIn origine sulle maglie era ricamata la sola ragione sociale, in lettere bianche; il club adottava per\u00f2 in ambito istituzionale un complesso disegno stilizzato (bianco su fondo granata) evocante le mura cittadine.\nSuccessivamente \u00e8 stato introdotto uno scudo circolare azzurro, recante un disegno pi\u00f9 accurato delle mura (di color granata o sfumate in marrone-rosa, merlate alla guelfa) e in posizione centrale il \"Carro dei Carraresi\" (di color oro), nel quale le quattro ruote sono per\u00f2 sostituite da altrettanti palloni di \"tipo moderno\" (con struttura a pentagoni ed esagoni bianchi e neri). La denominazione sociale, inizialmente collocata entro l'insieme, nella parte bassa, \u00e8 stata poi spostata a mo' di cornice esterna, talora racchiusa entro una corona circolare bianca, talaltra libera da altre finiture; inferiormente prevale invece l'apposizione dell'anno di fondazione del club.\nMascotte.\nLa mascotte del Cittadella \u00e8 dal 2005 \"Torrion Torrione\", una torre antropomorfa di colore granata.\nStrutture.\nStadio.\nDal 1973 (anno della nascita del club granata) alla stagione 1981-1982, il Cittadella disput\u00f2 le proprie gare interne allo stadio comunale Nico D'Alvise di via Riva del Grappa, a ridosso delle mura cittadine.\nNel 1982, nella zona centro-meridionale dei quartieri extra-murari, venne inaugurato il pi\u00f9 moderno e capiente stadio Piercesare Tombolato, intitolato alla memoria del portiere dell'Olympia Cittadella morto il 25 marzo 1957 in seguito ad uno scontro avvenuto giorni prima con un avversario durante un'amichevole con la formazione Primavera del Padova; il Cittadella vi trasfer\u00ec il proprio campo interno, lasciando il vecchio D'Alvise al settore giovanile.\nIl \"Tombolato\" \u00e8 un impianto polisportivo: attorno al campo in erba naturale corre una pista di atletica leggera; la struttura originaria prevedeva per il pubblico due sole tribune coperte sui lati lunghi, per circa 6000 posti a sedere.\nLo stadio fu adeguato e ampliato in seguito alla prima storica promozione del Cittadella in Serie B, tra il 2000 e il 2002; per consentire l'effettuazione dei lavori necessari, i granata si trasferirono temporaneamente allo stadio Euganeo di Padova, suscitando peraltro proteste da parte dei propri tifosi, sia per la scomodit\u00e0 dell'impianto patavino, sia per la rivalit\u00e0 intrattenuta col club del capoluogo provinciale.\nIn vista del campionato di Serie B 2008-2009 lo stadio Tombolato fu nuovamente bisognoso di lavori di potenziamento strutturale: nell'occasione vennero dunque poste in opera due tribunette posticce ai lati della gradinata ovest e una \"curva\" da 1144 posti sul lato nord del campo (quest'ultima riservata alle tifoserie ospiti), portando la capienza totale a 7632 posti. il cantiere obblig\u00f2 peraltro il Cittadella a un nuovo trasferimento (fino al 29 novembre 2008) allo stadio Omobono Tenni di Treviso.\nUlteriori interventi di ammodernamento sono stati poi eseguiti negli anni successivi, senza per\u00f2 compromettere ulteriormente l'operativit\u00e0 dello stadio: nell'estate del 2015 \u00e8 stata migliorata la copertura della tribuna est, mentre tra il 2017 e il 2018 si \u00e8 proceduto alla sostituzione integrale dei seggiolini e all'abbassamento delle barriere tra campo e spalti.\nCentro di allenamento.\nLe selezioni societarie del Cittadella svolgono le proprie sedute di allenamento allo stadio Piercesare Tombolato e nei due campi regolamentari (dei quali uno in erba sintetica) posti ai lati dello stesso.\nSociet\u00e0.\nOrganigramma societario.\nDi seguito l'organigramma tratto dal sito Internet ufficiale della societ\u00e0.\nSponsor.\nDi seguito la cronologia dei fornitori tecnici e degli sponsor ufficiali.\nSettore giovanile.\nIl settore giovanile del Cittadella \u00e8 formato da squadre che giocano nei campionati Primavera, Allievi Nazionali e Regionali, Giovanissimi Nazionali, Regionali, Esordienti e Pulcini che si sono allenate dal 2011 al 2020 presso il terreno sintetico dell'Antistadio Tombolato oppure in campi limitrofi. Dalla stagione sportiva 2020-21, la maggior parte delle formazioni granata si \u00e8 trasferita presso il Centro Sportivo di Tombolo (PD). Nella stessa sede si allenano anche le squadre Scuola Calcio, che accolgono i bambini dai cinque agli otto anni.\nIl settore giovanile granata ha contribuito alla crescita di alcuni atleti approdati alla prima squadra del Cittadella o di altre societ\u00e0: tra questi si segnalano Marco Varnier, Massimiliano Busellato, Mattia Minesso, Andrea Campagnolo, Andrea Pierobon, Matteo Rubin, Stefano Okaka, Nicol\u00f2 Cherubin e Giancarlo Pasinato.\nSezione femminile.\nLa societ\u00e0 a partire dal campionato di Serie B 2020-2021 ha costituito la propria sezione femminile, dopo aver rilevato il titolo sportivo dall\"Associazione Sportiva Dilettantistica Lady Granata Cittadella\".\nCalciatori.\nContributo alle Nazionali.\nSono stati 8 i calciatori che durante la loro militanza nelle file del Cittadella hanno ricevuto almeno una convocazione con una rappresentativa italiana. Il primo fu l'attaccante Joachim De Gasperi, che debutt\u00f2 con la Nazionale Under-20 il 27 febbraio 2001 in una gara amichevole; in totale ha racimolato 9 convocazioni, 5 presenze e messo a segno un gol. Nel 2003 fu la volta di un altro attaccante, Francesco Ruopolo (9 presenze totali). Il primo calciatore ad esordire con l'Under-21 fu invece il centrocampista Ivan Castiglia, nel 2009 (1 presenza). Nel 2010 l'attaccante Manolo Gabbiadini fu convocato nella Nazionale Under-20; con 5 gol in 9 presenze \u00e8 anche il calciatore granata ad aver messo a segno pi\u00f9 reti in maglia azzurra.\nIl 29 febbraio 2012 esord\u00ec con la casacca dell'Under-19 il centrocampista Massimiliano Busellato, che durante la sua esperienza con la maglia del Cittadella gioc\u00f2 in azzurro (tra Under-19 e Under-21) 10 partite, andando a segno 2 volte. Nel novembre dello stesso anno fu la volta di Daniele Baselli in Under-21 (1 presenza). Il 6 febbraio 2013 giocarono, curiosamente nella stessa partita, (Italia-Germania di Under-20) Raffaele Di Gennaro (2 presenze) e Cristiano Biraghi (6 presenze).\nUn calciatore straniero ha vestito la casacca della propria nazionale durante la militanza nel Cittadella, Lamin Jallow, nel 2016 con il Gambia.\nStatistiche e record.\nStatistiche individuali.\nDi seguito i primatisti di presenze e reti, comprese anche le partite di coppa.\n\"Aggiornamento al 20 febbraio 2022.\"\nTifoseria.\nStoria.\nIl primo tentativo di formare un gruppo organizzato al seguito dei granata avvenne nel corso del campionato 1979-1980, con la nascita del club di tifosi \"moderati\" \"Fedelissimi Granata\". Conseguentemente la tifoseria cominci\u00f2 a mobilitarsi, seguendo il Cittadella in trasferta a bordo di auto e pullman. Nel 1996 ci fu la nascita del movimento ultras nella cittadina padovana: un gruppo di ragazzi, sebbene non identificati dietro un nome di gruppo, cominci\u00f2 a sostenere la squadra dalle tribune dello stadio Tombolato. Nel 2000 il gruppo si identifica dietro lo striscione \"Bandinero Granata\". Sempre nel 1996 fanno il loro esordio gli \"Ultr\u00e0 Granata\", che si mobilitano per la prima volta in una trasferta a Lecco valida per i play-off del corrente torneo di Serie C2. Nel corso del campionato seguente tali gruppi furono affiancati da altri due numerosi assembramenti: \"Area Granata\" e \"Brigata Veleno\", quest'ultima formata da ragazzi provenienti dalla citt\u00e0 di Padova e dal suo comprensorio. Nel 1998 l'Area Granata cambi\u00f2 nome in \"Commando Ultr\u00e0 Cittadella\", ampliando i propri orizzonti ed affermando cos\u00ec la propria spiccata mentalit\u00e0 ultras. L'8 dicembre dello stesso anno nacque la sezione di Busto Arsizio del Commando Ultr\u00e0, tuttavia composto da un numero molto esiguo di militanti. Il Commando visse una scissione poco tempo dopo, quando un gruppo di membri in disaccordo col cambio di denominazione decisero di rifondare l'Area Granata identificandosi dietro il vecchio striscione rappresentativo.\nNel 1999 nasce lo \"Zizi Group\", i cui membri sono caratterizzati da una partecipazione e un interesse discontinuo nei confronti del \"Citta\". Al termine del campionato seguente i granata conquistano la loro prima storica promozione in Serie B, e la sede delle partite casalinghe viene spostata allo Stadio Euganeo di Padova, a causa della non idoneit\u00e0 del Tombolato ad ospitare match di serie cadetta. I membri dello Zizi Group e dell'Area Granata sono in disaccordo e decidono di non seguire il Cittadella nel campionato di Serie B.\nNel 2000 nasce la \"Giovent\u00f9 Granata\", composta da ragazzi molto giovani. In quel periodo sorgeranno altri gruppetti che avranno vita breve, fra i quali \"Da Vasco Ultr\u00e0 Granata\", \"Onara Granata\" e \"Facca c'\u00e8\". La sezione bustocca del Commando Ultras continuer\u00e0 a seguire le sorti del Citta, affiancata da altri tifosi e simpatizzanti provenienti da Lombardia e Piemonte. Negli anni duemila nascono anche gli \"Ultras Cittadella\", che prenderanno posto nella gradinata del Tombolato fino al 2009 anno della loro scomparsa. In questo periodo verr\u00e0 fondato il \"Gruppo 1220\", caratterizzato da un forte senso di appartenenza ai colori che furono della storica US Cittadellese (bianco e azzurro). Tale fazione si scioglier\u00e0 due anni dopo, nel 2011, in crisi con l'avvento della Tessera del tifoso. Da quel momento in poi il tifo organizzato sar\u00e0 guidato dalla \"Vecchia Guardia 1994\".\nGemellaggi e rivalit\u00e0.\nGli ultras granata coltivano un gemellaggio con i \"Lost Boys\", gruppo originariamente al seguito dell'AlzanoCene (club poi confluito nella Virtus Bergamo), nato nel 2001.\nRapporti di amicizia o rispettosi sono invece segnalati con i gruppi \"Crew\" e \"Indians\" di , con le disciolte \"Brigate Rossoblu\" di e con le \"curve\" di e .\nLa principale rivalit\u00e0, di natura precipuamente campanilistica, \u00e8 quella contro gli ultras del Padova; sebbene inizialmente i patavini non ricambiassero appieno l'acrimonia nei confronti del Cittadella (squadra di tradizione sostanzialmente minore), la contrapposizione si \u00e8 accentuata tra gli anni duemila e duemiladieci, allorch\u00e9 il relativo derby si \u00e8 disputato con regolarit\u00e0 tra terza e seconda serie ed \u00e8 stata corroborata dai falliti tentativi di fusione tra le due squadre, sempre avversati dalle rispettive piazze.\nSempre di tipo campanilistico sono la rivalit\u00e0 nutrite nei confronti del San Don\u00e0 e dell'Opitergina, mentre i collettivi al seguito di SPAL, , Varese e tendono a considerare il Cittadella quale squadra non amica in virt\u00f9 di una complessiva antipatia per il Veneto.\nUn discorso diverso riguarda la rivalit\u00e0 nei confronti del , originatasi allorch\u00e9 le due squadre si affrontarono nei play-off del campionato di Serie C2 1996-1997.\nOrganico.\nRosa 2021-2022.\n\"Rosa e numerazione, tratte dal sito ufficiale del Cittadella,\" \"sono aggiornate al 30 agosto 2021\".\nStaff tecnico.\n\"Dal sito web ufficiale della societ\u00e0\"."}
{"id": "41844", "revid": "93556", "url": "https://it.wikipedia.org/wiki?curid=41844", "title": "Portogruaro Calcio Associazione Sportiva Dilettantistica", "text": "Il Portogruaro Calcio Associazione Sportiva Dilettantistica, meglio noto come Portogruaro, \u00e8 una societ\u00e0 calcistica italiana con sede a Portogruaro, nella citt\u00e0 metropolitana di Venezia. Milita in Eccellenza, la quinta divisione del campionato italiano.\nFondato nel 1919, nel 1990 si fuse con il \"Summaga Calcio\" cambiando denominazione in \"Calcio Portogruaro-Summaga\". Vincendo il girone B di Prima Divisione 2009-2010, il 9 maggio 2010, conquist\u00f2 il diritto a partecipare per la prima volta nella sua storia al campionato di Serie B, seconda serie del campionato italiano. Nella stagione 2010-2011 fu dunque la 115\u00aa squadra a partecipare al torneo cadetto a girone unico.\nNella stagione 2013-2014 venne rifondato e si iscrisse al campionato di Promozione Veneto con l'attuale denominazione, in seguito al fallimento del Calcio Portogruaro-Summaga S.r.l. avvenuto durante l'estate 2013.\nIl colore ufficiale del club \u00e8 il granata. Disputa le partite di casa allo stadio Pier Giovanni Mecchia.\nStoria.\nOrigini (1919-1990).\nL\"'Unione Sportiva Portogruarese\" nacque nel 1919, spinta dall'idea di calcio che in quegli anni proveniva dalla Gran Bretagna, patria del calcio moderno. La prima divisa adottata prevedeva una maglia granata e dei pantaloncini bianchi. Nel 1922 assunse la denominazione di \"Associazione Sportiva La Romatina\" dal dott. cav. Carlo Foligno, il quale, dopo un lungo periodo fatto di tante amichevoli che la vedeva di volta in volta affrontare squadre venete e anche friulane, si iscrisse nel 1929-1930 all'ULIC del Basso Piave partecipando ai campionati ove fino al 1946 partecip\u00f2 a divisioni di vario genere. Il maggiore livello calcistico in cui la squadra milit\u00f2 furono i due campionati di Serie C disputati nel secondo dopoguerra, per poi disputare campionati dilettantistici.\nGli anni novanta e la fusione con il Summaga (1990-1999).\nNel 1990 il sodalizio portogruarese, decidendo di fondersi con la \"Associazione Calcio Summaga\" diede corpo alla societ\u00e0 denominata \"Calcio Portogruaro-Summaga\" (dai pi\u00f9 informalmente chiamata semplicemente Portogruaro o Portosummaga); entrambi i club partecipavano al Campionato di Promozione 1989-1990 (massimo torneo regionale del tempo), che vide la prima classificarsi all'8\u00ba posto e la seconda al 16\u00ba (e ultimo) e per questo retrocessa per un solo punto. Si scelse di proseguire la tradizione calcistica del Portogruaro, continuando ad adottare il colore sociale granata anche nel nuovo sodalizio portogruarese.\nArtefice della fusione fu il Presidente dell'allora Portogruaro Dino Mio. A questo proposito va fatto notare che la famiglia Mio (proprietaria del sodalizio) si \u00e8 sempre premurata di conservare anche il nome della frazione di Summaga nel club. Anche l'ultimo stemma societario del 2008, oltre a rappresentare i simboli del capoluogo (la Loggia Comunale e il campanile pendente del duomo di Sant'Andrea) evidenzia anche il simbolo di Summaga (l'omonima abbazia dell'XI secolo).\nAl termine della stagione 1997-1998 la nuova squadra raggiunse il Campionato Nazionale Dilettanti, successivamente rinominato Serie D.\nDalla Serie D alla Serie B (2000-2010).\nLa squadra vinse il girone C del campionato di Serie D 2003-2004 centrando cos\u00ec l'ingresso nel professionismo, in Serie C2. Dopo alcuni campionati di Serie C2 (caratterizzati anche da una retrocessione dopo i playout alla quale \u00e8 seguito un ripescaggio e una salvezza sempre dopo i playout) la stagione 2007-2008 si chiuse con una promozione in Lega Pro Prima Divisione (dopo i play-off), nota in precedenza come Serie C1.\nNel campionato di Lega Pro Prima Divisione 2008-2009 la squadra raggiunse il 12\u00ba posto e ottenne la salvezza.\nNella stagione 2009-2010, la squadra ottenne, per la prima volta nella sua storia, una clamorosa promozione in Serie B vincendo il campionato del proprio girone. Decisiva fu la vittoria allo stadio Bentegodi contro l'Hellas Verona (di fronte a 30.000 spettatori) nell'ultima giornata di campionato con gol all'ottantanovesimo minuto di Bocalon che costrinse l'Hellas e il , le due squadre inizialmente favorite per la promozione, a disputare i play-off, successivamente vinti dalla formazione abruzzese.\nIl campionato in Serie B (2010-2011).\nDopo l'esonero di Alessandro Calori, l'allenatore della promozione, passato al pi\u00f9 blasonato Padova, la squadra veneta va alla ricerca di un nuovo tecnico. Nonostante la totale mancanza di esperienza, inizialmente viene ingaggiato Eugenio Corini che, dopo appena cinque giorni dall'assunzione dell'incarico, d\u00e0 le dimissioni per divergenze sorte con il presidente. La guida tecnica viene cos\u00ec affidata a Viviani, proveniente dalla Sambonifacese. La campagna di rafforzamento della squadra porta sulle rive del Lemene giocatori di esperienza quali Emiliano Tarana, Marco Esposito e Filippo Cristante, il cui approdo in maglia granata \u00e8 quasi un ritorno a casa essendo originario di San Giovanni di Casarsa. Dal Napoli giungono a rafforzare la rosa anche due eterne promesse sudamericane come Amodio e Pi\u00e1.\nA causa degli interventi di ristrutturazione e omologazione agli standard della Serie B del Mecchia, il Portogruaro disputa le prime giornate di campionato allo stadio Friuli di Udine.\nProprio a Udine il 22 agosto 2010, e cio\u00e8 al suo esordio assoluto, la formazione granata ha colto la sua prima vittoria nella nuova categoria imponendosi per 2-0 nel derby veneto contro il , grazie a un'autorete del difensore cittadellese Nocentini e al raddoppio dell'attaccante granata Giacobbe. Dopo una partenza bruciante, la squadra inizia per\u00f2 a zoppicare e ad arrancare in classifica finch\u00e9 il 29 novembre, dopo una lunga serie di sconfitte che hanno portato la squadra all'ultimo posto in classifica, Viviani viene esonerato e sostituito da Agostinelli. Nonostante il cambio in panchina l'inversione di tendenza non riesce e la squadra chiude mestamente il campionato al penultimo posto, tornando dopo solo un anno in Prima Divisione insieme a Frosinone, e .\nIl ritorno in Lega Pro (2011-2013).\nPer guidare la squadra alla nuova avventura in Prima Divisione, la scelta della societ\u00e0 cade inizialmente su Pergolizzi, che lascia l'incarico dopo solo due settimane a causa di sopraggiunti problemi familiari. La panchina viene quindi affidata a Rastelli, che la stagione precedente aveva guidato il Brindisi in Seconda Divisione. La squadra, fortemente rinnovata e ringiovanita, disputa un tranquillo campionato a met\u00e0 classifica, concludendolo al decimo posto.\nIl 13 luglio 2012 Armando Madonna \u00e8 nominato allenatore in sostituzione di Rastelli, passato all'.\nLa squadra e la dirigenza attraversano un campionato molto travagliato, il club infatti inizia il campionato con un punto di penalizzazione causato dal coinvolgimento di alcuni giocatori nello scandalo del Calcioscommesse e la societ\u00e0 (successivamente assolta) \u00e8 chiamata a giudizio per un illecito. La squadra ottiene 37 punti ma all'ultima giornata non riesce ad evitare i play-out, concludendo il campionato 2012-2013 in tredicesima posizione.\nNei play-out il Portogruaro trova la Tritium, la partita d'andata giocata allo stadio Brianteo di Monza termina con un pareggio per 1-1 con reti di Cunico per il Portogruaro e pareggio di Francesco Grandolfo su calcio di rigore.\nNella gara di ritorno la Tritium va subito in doppio vantaggio dopo pochi minuti; nel secondo tempo il Portogruaro attacca a testa bassa e accorcia le distanze con Orlando, ma e il portiere avversario nega pi\u00f9 volte il gol del pareggio che sancirebbe la salvezza (in virt\u00f9 della miglior posizione in classifica). Il Portogruaro \u00e8 condannato alla retrocessione in Seconda Divisione da una squadra che aveva ottenuto diciassette punti in meno durante la stagione.\nFallimento e rinascita (2013-).\nA seguito della retrocessione in Seconda Divisione la famiglia Mio, dopo pi\u00f9 di vent'anni, lascia il Portogruaro. A prendere le redini della societ\u00e0 \u00e8 Gianmario Specchia, che lascia poco dopo il suo ruolo a causa di scontri con il sindaco Antonio Bertoncello riguardanti la concessione dello stadio Pier Giovanni Mecchia.\nIn mancanza di imprenditori pronti a rilevare la squadra i tifosi tentarono di salvarla tramite l'azionariato popolare.\nIl 31 maggio 2013 Francesco Chesi ed Antonio Tarl\u00e0 presentarono l'Associazione \"IO Portogruaro\" che si pose l'obiettivo di raccogliere i 400.000 euro necessari per iscrivere la squadra in Seconda Divisione, senza per\u00f2 riuscirvi. Il 19 luglio 2013, in seguito al mancato ricorso contro le rilevazioni di irregolarit\u00e0 economico-finanziarie stilate dalla Lega Pro, la FIGC escluse il club dai campionati, e la squadra venne conseguentemente sciolta.\nL'8 agosto, in sostituzione del club scomparso, nacque il \"Portogruaro Calcio Associazione Sportiva Dilettantistica\" che ripart\u00ec dalla Promozione Veneto. Dopo sei stagioni trascorse nel secondo livello regionale del calcio italiano i granata nell'anno del centenario conquistano la promozione in Eccellenza dopo aver vinto il proprio girone senza aver subito alcuna sconfitta.\nColori e simboli.\nColori.\nIl colore del Portogruaro \u00e8 fin dalla sua fondazione il granata, di cui si compone la divisa di casa.\nSimboli ufficiali.\nStemma.\nLo stemma del Portogruaro, adottato nel 2013 \u00e8 uno scudo di colore granta con all'interno disegnato lo stemma del comune al centro, in alto \u00e8 presente la denominazione societaria e in basso l'anno di fondazione.\nSul precedente stemma, usato dal Portogruaro-Summaga negli anni 2000 figuravano la Loggia Comunale, il campanile del Duomo di Portogruaro e l'abbazia di Santa Maria Maggiore di Summaga.\nInno.\nL'inno del Portogruaro si intitola \"Portogruaro Ol\u00e8\", che ha sostituito il precedente inno chiamato \"Un sogno da sempre Mio\", di Nicola Stival.\nStrutture.\nStadio.\nLa squadra disputa le proprie partite casalinghe allo stadio Pier Giovanni Mecchia di Portogruaro. Inaugurato il 27 settembre 1947, \u00e8 intitolato al possidente Pier Giovanni Mecchia che, appassionato di ciclismo, con un suo lascito, garant\u00ec la costruzione del velodromo con annesso campo sportivo.\nL'impianto pu\u00f2 contenere 4.021 spettatori. Il campo di gioco misura 110\u00a0m x 65\u00a0m ed \u00e8 in erba naturale.\nNel 2010, in seguito alla promozione in serie cadetta, l'impianto \u00e8 stato sottoposto a lavori di ampliamento e di ammodernamento necessari all'adeguamento della struttura alle normative federali.\nIn seguito al protrarsi dei lavori il Portogruaro ha disputato le prime cinque gare interne della stagione allo stadio Friuli di Udine.\nCentro di allenamento.\nIl Portogruaro si allena nel centro sportivo di Gruaro.\nSociet\u00e0.\nSettore giovanile.\nIl settore giovanile del Portogruaro comprende gli juniores regionali, gli allievi provinciali, i giovanissimi provinciali, gli esordienti, i pulcini, i primi calci e i piccoli amici.\nSezione femminile.\nLa societ\u00e0, ha costituito in tempi recenti anche una sezione femminile che milita nel Campionato di Serie C Femminile.\nStatistiche e record.\nStatistiche individuali.\nIl giocatore con pi\u00f9 presenze nel Portogruaro \u00e8 Marco Cunico, che ha totalizzato 335 apparizioni dal 2001 al 2004 e dal 2005 al 2013.\nTifoseria.\nStoria.\nIl Portogruaro conta un tifo generalmente ridotto e geolocalizzato sul comune d'appartenenza. Ci\u00f2 \u00e8 dovuto alla vicinanza di molte citt\u00e0 le cui squadre hanno disputato per gran parte della loro storia campionati d'alto livello. Un altro motivo \u00e8 la permanenza dei portogruaresi per molti anni nei campionati dilettantistici, ad eccezione di una decina di annate tra i professionisti.\nIl tifo organizzato nasce a Portogruaro negli anni '80 con i \"Wild Boys\" che successivamente si scioglieranno. Il 1997 \u00e8 l'anno della nascita delle \"Furie Granata\", tuttora attivo.\nGemellaggi e rivalit\u00e0.\nIl Portogruaro aveva un gemellaggio con gli ultras del . Mentre non esistevano delle vere e proprie rivalit\u00e0 con altre squadre."}
{"id": "41848", "revid": "2014155", "url": "https://it.wikipedia.org/wiki?curid=41848", "title": "Daniele di Russia", "text": "Biografia.\nDaniele era il figlio di Aleksandr Nevskij, e della sua prima moglie, Aleksandra Bryachislavna. Venne battezzato con il nome di Daniele in onore di San Daniele lo Stilita, il cui ricordo viene celebrato l'11 dicembre (cio\u00e8 potrebbe essere nato a novembre-dicembre). Questo santo rimase per tutta la vita il santo patrono del principe: lo raffigur\u00f2 sui sigilli e fece erigere un monastero in suo onore. Il padre mor\u00ec quando lui aveva solo due anni. \nRegno.\nMentre Daniele era ancora bambino, il Principato di Mosca era governato da \"tjuni\" (rappresentanti), nominati dal Gran Principe di Vladimir e Tver', Jaroslav Jaroslavi\u010d, suo zio.\nDurante il regno del principe Daniele, la Russia era sotto il giogo tartaro. Dopo la morte di suo zio nel 1272, il giovane Daniele eredit\u00f2 il principato di Mosca, piccolo e povero rispetto ad altre tenute, dove regnarono i suoi fratelli maggiori. Il ricercatore di storia del Cremlino Aleksandr Voronov menziona la leggenda che nel primo anno del suo regno abbia costruito la Cattedrale di Cristo Salvatore nel Cremlino di Mosca.\nNel 1277 ottenne, dal Khan dell'Orda d'Oro, lo \"jarlyk\" (concessione) per salire al trono di Mosca. Da quel momento rimase sempre fedele al khan, recandosi anche presso l'Orda, per cui svolse alcuni incarichi.\nPrese parte, insieme ai suoi fratelli, Dimitri Pereslavskij e Andrej Gorodetskij, alla lotta per il controllo di Vladimir e di Novgorod. Nel 1282, insieme al Principe di Tver', Svjatoslav Jaroslavi\u010d, si schier\u00f2 contro Dmitrij. Dopo il 1283 si schier\u00f2 nuovamente con il fratello, che riusc\u00ec infine a divenire Principe di Vladimir.\nRitornato a Mosca, il principe Daniele istitu\u00ec un monastero in onore del suo patrono che, in seguito, venne ufficialmente chiamato Monastero di Danilov.\nDopo la morte di Dmitrij, nel 1294, Daniele divenne il leader dell'alleanza tra Mosca, Perejaslavl e Tver' contro l'altro fratello Andrej Gorodeckij. La partecipazione di Daniele alla lotta per il controllo di Novgorod, nel 1296 indic\u00f2 che Mosca stava aumentando la sua influenza.\nNel 1300 Daniele combatt\u00e9 contro il principato di Rjazan' e conquist\u00f2 Kolomna. Dopo la morte di Ivan Dmitrevi\u010d (Principe di Perejaslavl), nel 1302, inglob\u00f2 queste terre al Principato di Mosca.\nDurante il regno di Daniele, dopo il 1290, vennero eretti i monasteri di Bogojavlenskij e Danilov.\nMatrimonio.\nIl nome della moglie di Daniel \u00e8 menzionato nel Synodikon della cattedrale di Rostov pubblicato nel 1996, dove si chiama Agrippina, figlia di Leone I di Galizia e di Costanza d'Ungheria, figlia del re ungherese Bela IV. P\u00ebtr Vladimirovi\u010d Dolgorukov la chiama Evdokia Aleksandrovna. Ebbero dieci figli:\nMorte.\nAll'et\u00e0 di 42 anni il 5 marzo 1303 Daniele mor\u00ec. Prima della sua morte divenne monaco e, secondo la sua volont\u00e0, fu sepolto nel cimitero del Monastero di San Daniele. Questo era un cimitero comune e venendo sepolto l\u00ec dimostrava umilt\u00e0. Fu canonizzato dalla Chiesa ortodossa russa nel 1791 ma solo per venerazione locale.\nNell'anno 1330, il monastero fu trasferito al Cremlino e il monastero fu trasformato in una parrocchia comune. Il cimitero \u00e8 stato aperto al pubblico e la sua tomba \u00e8 andata perduta. Il 30 agosto 1652, molte reliquie di Daniele di Mosca furono trovate e furono collocate in una tomba nel monastero di Danilov in suo onore. "}
{"id": "41849", "revid": "125289914", "url": "https://it.wikipedia.org/wiki?curid=41849", "title": "Steve Reich", "text": "Biografia.\nDi origine ebraica, ha studiato filosofia alla Cornell University e composizione alla Juilliard School di New York e al Mills College in California con Luciano Berio e Darius Milhaud. Rimane poi, fino al 1966, a San Francisco. Nello stesso anno si sposta a New York dove fonda il gruppo Steve Reich and Musicians. Reich fa parte, insieme a Philip Glass, La Monte Young e Terry Riley, della corrente minimalista, ma i suoi lavori prendono spunto dalla musica circolare africana. Infatti nel 1970 studia tecniche percussive con un maestro della trib\u00f9 degli Ewe in Ghana.\n\u00c8 considerato uno dei padri del minimalismo. Nel 2009 ha vinto il premio Pulitzer per la musica con il brano Double Sextet.\nNel 2014 gli \u00e8 stato assegnato dalla Biennale Musica di Venezia il Leone d'oro alla carriera, al proposito del quale ha detto: \"Questo premio \u00e8 il segno del cambiamento delle cose; doveva arrivare prima, ma meglio tardi che mai\" (in relazione al fatto che fosse il primo compositore \"minimalista\" ad ottenere il riconoscimento)."}
{"id": "41851", "revid": "1543377", "url": "https://it.wikipedia.org/wiki?curid=41851", "title": "Iolanda Bala\u0219", "text": "In carriera vinse due titoli olimpici e stabil\u00ec quattordici record mondiali.\nBiografia.\nAlta , allenata dall'ex saltatore Ion Soter, che divenne poi suo marito, \u00e8 passata alla storia per il netto predominio che impose nel salto in alto femminile per un decennio. Tra il 1957 e il 1967 la Bala\u015f vinse 150 gare consecutive, migliorando al contempo il primato mondiale per ben 14 volte portandolo da .\nIolanda Bala\u015f fece il suo primo record del mondo il 14 luglio 1956 a Bucarest, migliorando di un centimetro il primato stabilito dalla britannica Thelma Hopkins circa due mesi prima. La sua misura rimase imbattuta fino alla finale olimpica di Melbourne 1956, vinta dalla statunitense Mildred McDaniel a quota , nuovo record olimpico e mondiale; in quella gara la Bala\u015f si ferm\u00f2 a concludendo al quinto posto. La saltatrice romena eguagli\u00f2 il primato mondiale l'anno seguente, ma dopo due mesi la cinese Feng-Jung Cheng lo miglior\u00f2 ulteriormente salendo a . Il 7 giugno 1958 Iolanda Bala\u015f torn\u00f2 primatista mondiale con la misura di , dando inizio a una progressione senza pari: nell'arco di tre anni sal\u00ec altri 13 centimetri, migliorando il record del mondo per 11 volte fino a del 16 luglio 1961.\nIl divario tra Iolanda Bala\u015f e le sue avversarie era abissale: quando raggiunse quota , nessun'altra saltatrice al mondo era mai andata oltre . Il suo record avrebbe resistito per altri dieci anni, quando l'introduzione dello stile Fosbury permise alle altre atlete di migliorarla (anche se alcune fino a tutti gli anni 70 useranno ancora la tecnica del valicamento ventrale). Fu battuto dall'austriaca Ilona Gusenbauer che salt\u00f2 il 4 settembre 1971 a Vienna.\nUn esempio della supremazia di Iolanda Bala\u015f fu la finale olimpica ai Giochi di Roma 1960. Delle 15 concorrenti iniziali, in quattro arrivarono a superare la misura di . La Bala\u015f valic\u00f2 i successivi al primo salto, mentre le sue avversarie esaurirono tutti i tentativi a loro disposizione senza riuscire a passare tale quota. Nonostante avesse gi\u00e0 vinto, la romena prosegu\u00ec la gara da sola: pass\u00f2 , salt\u00f2 al primo tentativo, al secondo, al terzo. Prov\u00f2 infine la misura di , che sarebbe stato il nuovo record del mondo, ma dopo due tentativi falliti rinunci\u00f2. Vinse la medaglia d'oro con un distacco di 14 centimetri sulla polacca Jaros\u0142awa J\u00f3\u017awiakowska e sulla britannica Dorothy Ada Shirley.\nQuattro anni dopo ai Giochi di Tokyo si riconferm\u00f2 campionessa olimpica. Il livello generale dei salti nel frattempo si era alzato, ma il divario rimaneva notevole: Iolanda Bala\u015f chiuse la gara a , dopo aver sbagliato i tre tentativi di nuovo record del mondo a , mentre l'australiana Michele Brown, argento, si era fermata a , dieci centimetri pi\u00f9 sotto.\nOltre ai record del mondo e ai due titoli olimpici, nel suo palmar\u00e8s vanta anche due ori ai campionati europei di atletica leggera nel 1958 a Stoccolma e nel 1962 a Belgrado, oltre a una medaglia d'argento agli europei di Berna nel 1954.\nDopo il ritiro dalle competizioni rimase attiva nell'atletica leggera come giudice di gara e dirigente. Dal 1988 al 2005 fu presidente della federazione rumena di atletica leggera (\"Federatia Romana de Atletism\", FRA)."}
{"id": "41853", "revid": "298229", "url": "https://it.wikipedia.org/wiki?curid=41853", "title": "Paul Elvstr\u00f8m", "text": "Cresciuto a Copenaghen, dove inizi\u00f2 ad andare in barca a vela fin dalla giovane et\u00e0, Elvstr\u00f8m \u00e8 passato alla storia soprattutto per due \"record olimpici\". Uno di questi, poi superato, sul numero di Olimpiadi disputate e l'altro, ancora imbattuto (seppure detenuto ex aequo), per il maggior numero di medaglie d'oro consecutive nella stessa specialit\u00e0.\nCarriera.\nOltre ai successi olimpici Elvstr\u00f8m ha conseguito vittorie in un numero impressionante di competizioni, tra le quali spiccano 15 campionati mondiali di vela (in otto classi diverse tra cui: Soling, Star, Flying Dutchman, 505, Snipe e Finn) e 8 campionati europei.\nOltre ai risultati sportivi, Elvstr\u00f8m ha portato un contributo alla vela sia in termini di innovazione del regolamento di regata, che di innovazione tecnologica nell'equipaggiamento delle barche (estrattori Elvstr\u00f8m) e nell'abbigliamento dei velisti. \u00c8 il progettista dell'imbarcazione Trapez.\nUna curiosit\u00e0, nelle sue ultime due apparizioni olimpiche gareggi\u00f2 nella classe Tornado assieme alla figlia Trinne. Anche questo \u00e8 un piccolo record, in quanto si tratta dell'unica coppia padre/figlia ad aver preso parte ai Giochi olimpici. Nel 1996 \u00e8 stato nominato \"Sportivo danese del secolo\".\nI record olimpici.\nFino al 1996 Elvstr\u00f8m con Durward Knowles, Hubert Raudaschl, Piero e Raimondo D'Inzeo e (i primi due velisti e i D'Inzeo cavalieri), con otto partecipazioni erano gli sportivi con il maggior numero di partecipazioni olimpiche. Elvstr\u00f8m in particolare gareggi\u00f2 a , , , , , , e . Se non avesse saltato per vari motivi le edizioni del 1964, 1976 e 1980, avrebbe potuto raggiungere l'incredibile quota di 11 partecipazioni in 40 anni di carriera olimpica. Nel 1996 Hubert Raudaschl, anche'egli velista, di nazionalit\u00e0 austriaca, super\u00f2 questo record partecipando (ad Atlanta) ai Giochi per la nona volta.\nL'altro record, che detiene assieme a Carl Lewis e Al Oerter, consiste nell'essere riuscito a vincere un oro olimpico individuale in quattro edizioni consecutive (dal 1948 al 1960), la prima nella classe Firefly e le altre nella classe Finn. Tuttavia il particolare del cambio di classe velica (la classe finn fu introdotta nel 1950) rende gli statunitensi Oerter (lancio del disco) e Lewis (salto in lungo) gli unici ad aver conquistato 4 ori olimpici consecutivi nella stessa specialit\u00e0."}
{"id": "41854", "revid": "287204", "url": "https://it.wikipedia.org/wiki?curid=41854", "title": "Paul Elvstrom", "text": ""}
{"id": "41856", "revid": "287204", "url": "https://it.wikipedia.org/wiki?curid=41856", "title": "Sub Pop Records", "text": "La Sub Pop \u00e8 un'etichetta discografica di Seattle, nello stato di Washington, che raggiunse la notoriet\u00e0 negli anni Novanta per avere per prima scritturato band come Nirvana, Soundgarden, Mudhoney e molte altre della scena del grunge. L'etichetta \u00e8 largamente riconosciuta come una delle prime a far conoscere il grunge. Attualmente \u00e8 partecipata al 49% dal Warner Music Group, una delle principali case discografiche al mondo. La Sub Pop possiede inoltre una partecipazione del 5% nella Alternative Distribution Alliance, della quale il Warner Music Group possiede il restante 95%.\nStoria.\nLa Sub Pop fu fondata da Bruce Pavitt a Olympia, nello stato di Washington, nel 1979 ed originariamente era una fanzine denominata \"Subterranean Pop\" (nome che fu abbreviato in \"Sub Pop\" a partire dal secondo numero). Ispirandosi alla fanzine \"Fast Forward\", anche la \"Sub Pop\" cominci\u00f2 alternando l'uscita dei numeri della fanzine con delle compilation di band americane (e non solo) su musicassetta. La fanzine ebbe vita breve, ci furono nove numeri in tutto: sei riviste e tre cassette (i numeri 5, 7 e 9). Dopo il numero 9, la \"Sub Pop\" cominci\u00f2 a pubblicare solo musicassette (le cui copertine erano curate dai cartoonist Charles Burns e Peter Bagge), ma il progetto fu in seguito abbandonato per via dell'enorme mole di lavoro che richiedeva. Prosegu\u00ec dunque in forma di articolo nel quotidiano di Seattle \"The Rocket\" per parecchi anni a seguire.\nNel 1986 Pavitt si trasfer\u00ec a Seattle, dove pubblic\u00f2 il primo LP targato Sub Pop, la compilation \"Sub Pop 100\". Nel 1987 la Sub Pop pubblic\u00f2 l'EP \"Dry as a Bone\" dei Green River, e nello stesso anno Pavitt conobbe Jonathan Poneman. Kim Thayil dei Soundgarden present\u00f2 Pavitt a Jonathan Poneman, ed i due decisero di creare un'etichetta musicale nel 1986. Con numerose band della scena locale sotto contratto con la loro etichetta, Pavitt e Poneman si impegnarono a pubblicizzarne la musica, per promuovere la propria etichetta.\nIl primo passo fu la creazione del Sub Pop Singles Club, un servizio a pagamento in base al quale i sottoscrittori ricevevano singoli delle band locali ogni mese, via posta. Il successo di quest'idea rese la Sub Pop un'etichetta potente nella scena locale, rendendo il nome Sub Pop sinonimo della musica dell'area di Seattle, in maniera simile a quello che la Motown Records era per Detroit. La prima release del servizio Singles Club fu Love Buzz/Big Cheese dei Nirvana, nel novembre 1988. Il Singles Club fu interrotto cinque anni pi\u00f9 tardi, nel 1993, salvo essere rilanciato nel 1998. Nel 2002, il Singles Club fu nuovamente interrotto.\nAl fine di aumentare ulteriormente la popolarit\u00e0 del grunge, Pavitt e Poneman convinsero un giornalista della rivista inglese \"Melody Maker\" a venire Seattle per scrivere un articolo sulla scena musicale locale. Nonostante l'importanza della Sub Pop nel rendere popolare il grunge, taluni fan di questa musica hanno mosso critiche all'operato di Pavitt e Poneman. Questi fan li accusarono infatti di aver fatto conoscere il grunge per motivazioni affaristiche pi\u00f9 che per un reale amore per la musica. In seguito alla migrazione di molte band di successo della scena grunge, che dalla Sub Pop approdavano alle major, l'etichetta ha formato una joint venture con la Warner Music.\nNel 1996, Bruce Pavitt ha abbandonato l'etichetta per passare pi\u00f9 tempo con la propria famiglia. La Sub Pop \u00e8 inoltre nota per il rappresentante delle vendite Megan Jasper, colui che invent\u00f2 la bufala del gergo grunge. La Sub Pop ha all'attivo un disco di platino, \"Bleach\" dei Nirvana e tre dischi d'oro, \"Give Up\" dei The Postal Service e i due album dei The Shins \"Oh, Inverted World\" e \"Wincing the Night Away\". Anche il singolo \"Such Great Heights\" dei The Postal Service ha ottenuto il disco d'oro.\nNel 2006, la Sub Pop Records \u00e8 divenuta la prima etichetta discografica ad ottenere il certificato Green-e. Collaborando con il programma Green-e e con la Bonneville Environmental Foundation, la Sub Pop \"ha reso verde\" la propria etichetta discografica acquistando una quantit\u00e0 di energia rinnovabile tale da coprire tutto il fabbisogno dei propri uffici. \u00c8 stata la prima etichetta discografica in questo, per dimostrare l'impegno a diffondere la concezione che l'energia rinnovabile \u00e8 una via concreta che i consumatori possono intraprendere per fare qualcosa per il riscaldamento globale.\nLe Compilation dell'etichetta.\nLe seguenti sono varie compilation pubblicate dalla Sub Pop per promuovere le proprie band. "}
{"id": "41857", "revid": "1543377", "url": "https://it.wikipedia.org/wiki?curid=41857", "title": "America's Cup", "text": "L'America's Cup (Coppa America in italiano) \u00e8 il pi\u00f9 famoso trofeo nello sport della vela, nonch\u00e9 il pi\u00f9 antico trofeo sportivo del mondo per cui si compete nel ventunesimo secolo.\nSi tratta di una serie di regate di match race, ovvero tra soli due yacht che gareggiano uno contro l'altro. Le due imbarcazioni appartengono a due Yacht Club differenti, una rappresentante il detentore del trofeo (\"defender\") e l'altra uno yacht club sfidante (\"challenger\"); quest'ultimo \u00e8 a sua volta designato attraverso una serie di regate tra vari contendenti.\nNelle edizioni 1995, 2000, 2003 e 2007, la coppa, una brocca d'argento anche nota come \"Auld mug\" (vecchia brocca) \u00e8 stata assegnata al vincitore di un incontro al meglio di nove regate. L'edizione 2010 della competizione \u00e8 stata vinta dallo sfidante statunitense BMW Oracle Racing che ha avuto la meglio sul defender svizzero Alinghi con un risultato di 2-0. Oracle ha difeso la Coppa anche durante l'edizione 2013, battendo lo sfidante Emirates Team New Zealand 9-8, ma i \"kiwi\" si sono riscattati nell'edizione numero 35, svoltasi nel 2017 nelle Isole Bermuda, dove hanno battuto Oracle Team USA per 7-1 e hanno riportato la Coppa nella baia di Auckland, dove nel 2021 Emirates Team New Zealand ha difeso il titolo battendo Luna Rossa Prada Pirelli per 7-3 e conquistando l'edizione numero 36.\nStoria.\nLe origini.\nNel 1851, in occasione della prima esposizione universale di Londra, il Royal Yacht Squadron britannico mise in palio la \"coppa delle 100 ghinee\" (in riferimento al costo, circa 105 sterline) una brocca in argento, da consegnare al vincitore della annuale regata da loro organizzata, su un percorso di 53 miglia nautiche attorno all'isola di Wight. La regata ebbe luogo il 22 agosto, alla presenza della regina Vittoria. Il circolo ospitante schier\u00f2 14 imbarcazioni. Tra gli sfidanti vi era America, una scuna di 101 piedi del New York Yacht Club. John Cox Stevens aveva fatto costruire la barca insieme ad altri soci del club per gareggiare in Inghilterra e portare denaro nelle casse del loro circolo, fondato pochi anni prima e con poche esperienze in regata. America si aggiudic\u00f2 la regata con oltre 20' di vantaggio sulla seconda barca, la britannica Aurora. Gran parte del merito di questo fu dell\u2019esperto navigatore a bordo, che indic\u00f2 al suo equipaggio di percorrere serenamente una rotta interna alle boe che delimitavano le acque basse, cos\u00ec da ottenere un guadagno di oltre un miglio rispetto alle rotte degli altri: per gli inglesi era invece implicito che l'isola andasse circumnavigata passando esterni a quelle boe, ma in realt\u00e0 il regolamento non specificava tale obbligo e quindi le iniziali proteste furono ritirate e fu assegnata la vittoria di America. A questa regata \u00e8 fatto risalire, con un aneddoto di dubbia realt\u00e0, il motto della competizione \"There is no second\" (non c'\u00e8 secondo). La regina Vittoria, saputo della vittoria di \"America\", avrebbe chiesto quale barca fosse giunta seconda, ricevendo la celebre risposta:\nI membri del consorzio che aveva costruito America donarono la coppa, che dal nome della barca vincitrice fu ribattezzata \"America's Cup\", al New York Yacht Club. Il documento che sancisce la donazione, il Deed of Gift, siglato l'8 luglio del 1857, riporta alcune condizioni sulla messa in palio della coppa ed \u00e8 ancora oggi impiegato come base regolamentare per ogni sfida.\nLe prime sfide.\nNel 1868 la scuna \"Cambria\", di propriet\u00e0 dell'impresario ferroviario James Lloyd Ashbury, si aggiudic\u00f2 una regata cui partecip\u00f2 anche l'imbarcazione americana \"Sappho\". L'entusiasmo generato da questo successo spinse il Royal Thames Yacht Club (di cui Ashbury era membro) a lanciare, nel 1870, la prima sfida al NYYC. L'8 agosto Ashbury affront\u00f2 una flotta di 17 barche americane, tra cui America, che giunger\u00e0 quarta. \"Cambria\" arriver\u00e0 solamente all'ottavo posto, mentre la vittoria fu appannaggio di \"\", imbarcazione di Franklin Osgood. Ashbury tent\u00f2 l'anno successivo in una sfida di match race al meglio delle sette regate. Il NYYC accett\u00f2 la sfida, riservandosi il diritto di scegliere di giorno in giorno quale barca schierare. Lo yacht di Ashbury, il \"Livonia\", perse le prime due regate contro il \"Columbia\" di Osgood, che ruppe l'albero durante la terza regata. Fu \"Sappho\" a vincere le successive due regate, garantendo cos\u00ec il successo al NYYC. Ashbury, lamentando scorrettezze da parte degli avversari, fece rientro in patria reclamando la vittoria e accusando la poca sportivit\u00e0 degli americani, che per tutta risposta fecero recapitare ad Ashbury alcuni trofei che aveva donato loro.\nLa sfida successiva, nel 1876, fu la prima a vedere contrapposte due sole barche. \"Madeleine\", che aveva gi\u00e0 preso parte alla regata del 1870, ebbe facilmente la meglio della barca canadese \"Countess of Dufferin\", che gareggiava per il Royal Canadian Yacht Club. Alexander Cuthbert, che aveva disegnato la Countess of Dufferin, si occup\u00f2 personalmente della sfida successiva, finanziando, progettando e guidando in acqua \"Atalanta,\" sloop di 65 piedi con cui sfidare gli americani nel 1881 in rappresentanza del Bay of Quinte Yacht Club. La sfida del 1881 fu un completo fallimento: la carenza di fondi port\u00f2 a una costruzione incompleta, cui si aggiunse la difficolt\u00e0 della barca sfidante nel giungere nel porto di New York dal Lago Ontario (sede del club sfidante) attraverso il canale Erie. Al contrario, il NYYC organizz\u00f2 tutto nei minimi dettagli, scengliendo lo sloop \"Mischief\" dopo delle regate preparatorie, ottenendo anche questa volta una vittoria.\nDopo il clamoroso insuccesso canadese il NYYC stil\u00f2 un nuovo Deed of Gift (), dove si specificava che il circolo sfidante dovesse trovarsi in riva al mare (o nelle immediate adiacenze) e giungere sul luogo della sfida con la barca stessa, non trasportandola. Fu inoltre introdotta una regola per le dimensioni delle barche: il sistema di \"rating\" includeva la superficie velica e la lunghezza alla linea di galleggiamento, con il limite fissato in . Con queste regole l'irlandese John Beavor-Webb disegn\u00f2 due imbarcazioni, \"Genesta\" e \"Galatea\", che presero parte alla sfida rispettivamente nel 1185 e 1886, perdendo contro \"Puritan\" e \"Mayflower\", disegnate da Edward Burgess, capaci di vincere le selezioni interne al NYYC per la barca del \"defender.\" Burgess si ripeter\u00e0 nel 1887, disegnando \"Volunteer\", vittoriosa sulla barca scozzese \"Thistle\". Quest'ultima, disegnata da George Lennox Watson e completamente priva di arredi sottocoperta per risparmiare sul peso (cos\u00ec come la Volunteer), fu costruita in gran segreto e nascosta agli occhi degli avversari persino quando era ormeggiata nel porto di New York, dove la chiglia fu coperta.\nDopo la sfida del 1887 il NYYC scelse di adottare il rating del \"Seawanhaka Corinthian Yacht Club\". La sfida successiva si ebbe solo nel 1893: nel 1889 la sfida sarebbe stata con barche di 70 piedi, ma quando fu raggiunto un accordo tra il NYYC e il Royal Yacht Squadron su un nuovo emendamento al Deed of Gift, la barca Valkyrie del conte di Dunraven, gi\u00e0 partita alla volta di New York, fu costretta a tornare. Il conte di Dunraven lancer\u00e0 la sfida del 1893, per cui chiese di tornare alla misura di 85 piedi. George Lennox Watson costruir\u00e0 per il conte la \"Valkyrie II\". A New York Charles Oliver Iselin diede carta bianca all'architetto Nathanael Herreshoff e nacque \"Vigilant\", che con lo stesso Herreshoff al timone si aggiudic\u00f2 le selezioni per la barca del defender vincendo poi la sfida con \"Valkyrie II\".\nIl conte riprover\u00e0 nel 1895, stavolta con una barca di 90 piedi: la \"Valkyrie III,\" sempre disegnata da Watson, la prima dotata di un albero d'acciaio. Oltreoceano, lontana da occhi indiscreti (assemblata al chiuso di un hangar e fu varata di notte), nacque \"Defender\" , progettata anche questa volta da Herreshoff, con uno scafo in alluminio e bronzo. Questa scelta permise di costruire una barca pi\u00f9 leggera, ma che and\u00f2 rapidamente incontro ad elettrolisi. Dopo aver vinto la seconda regata e portato in parit\u00e0 la sfida, \"Valkyrie III\" fu squalificata per una collisione con la barca avversaria prima della partenza. Amareggiato per la decisione, il conte si ritir\u00f2 dalla competizione, lanciando pesanti accuse di frode al comitato di gara. In risposta alle accuse, il New York Yacht Club revoc\u00f2 al conte il titolo di socio onorario. Dell'equipaggio di \"Defender\" faceva parte Henry Coleman Haff, che all'et\u00e0 di 58 anni divenne il pi\u00f9 anziano vincitore della coppa.\nLe sfide di Sir Thomas Lipton.\nIl clima tra britannici e americani era ormai teso; in questo contesto arriv\u00f2 la sfida del 1899 del magnate del t\u00e8 britannico Thomas Lipton per il Royal Ulster Yacht Club. Al progettista scozzese William Fife spett\u00f2 il compito di disegnare la barca, cui fu dato il nome di \"Shamrock\". A New York Herreshoff, finanziato da un consorzio che faceva capo al banchiere John Pierpont Morgan, costru\u00ec la \"Columbia\", dotata di un albero telescopico in acciaio, che fu affidata al timoniere scozzese-americano Charlie Barr, che Barr aveva gi\u00e0 regatato con barche disegnate da Fife. Columbia vinse facilmente, ma Sir Lipton fu molto sportivo nell'accettare il risultato: la correttezza dell'imprenditore, oltre a rasserenare gli animi dopo gli eventi del 1895, diede una notevole spinta pubblicitaria alla sua compagnia.\nNonostante la sconfitta Lipton riprov\u00f2 nel 1901, affidandosi a Watson, che costru\u00ec \"Shamrock II\". Dopo il fallimentare progetto di \"Independence\" (troppo difficile da manovrare per le sue dimensioni) di Thomas W. Lawson, il NYYC si affid\u00f2 ancora una volta a Herresshoff che fece costruire \"Constitution\", non riuscendo per\u00f2 a coinvolgere Barr, che partecip\u00f2 alle selezioni con \"Columbia\", con cui difese la Coppa per la seconda volta.\nLa determinazione di Lipton lo porter\u00e0 a lanciare una terza sfida nel 1903. In questa occasione il NYYC decise di puntare tutto su un unico progetto. Prendendo spunto dal design dell\"'Independence\" e sfruttando al massimo un punto poco chiaro del regolamento nacque \"Reliance\": una barca enorme per i suoi tempi, con una lunghezza fuori tutto di , un albero di 199 piedi di altezza (l'equivalente di un palazzo di 20 piani) e una superficie velica di 1501 m2 (uguale a circa otto 12 metri). Lo scafo era progettato per \"sollevarsi\" durante le manovre: in questo modo la lunghezza sulla linea di galleggiamento aumentava, procurando un aumento notevole della velocit\u00e0, pur rendendola difficile da manovrare. Anche se pi\u00f9 bilanciata rispetto alla barca che ne ispir\u00f2 la costruzione, un progetto cos\u00ec estremo (il cui unico fine era la difesa della coppa) richiedeva la presenza uno skipper esperto al timone: la scelta non pot\u00e9 che cadere su Barr, che contro \"Shamrock III\" (disegnata da Fife) si aggiudic\u00f2 la coppa per la terza volta consecutiva e senza concedere nemmeno una regata ai suoi sfidanti.\nLa \"universal rule\" e la classe J.\nLe barche che si sfidarono nel 1903 erano fin troppo estreme e del tutto inutilizzabili per scopi diversi. Questo port\u00f2 Herreshoff a proporre la \"Universal Rule\", che aggiungeva nel rating delle barche la lunghezza fuori tutto e il dislocamento, al fine di costruire barche pi\u00f9 pesanti, pi\u00f9 lente ma semplici da manovrare, dividendole in classi. Lipton chiese di gareggiare con barche pi\u00f9 piccole e il NYYC concesse la sfida con barche di 75 piedi nel 1914. Charles Ernest Nicholson disegn\u00f2 per Lipton \"Shamrock IV\", mentre il NYYC si affid\u00f2 ancora una volta ad Herreshoff e alla sua piccola barca, \"Resolute\". Nel frattempo Charlie Barr era morto, ma l'equipaggio che aveva vinto con lui vinse le selezioni con \"Resolute\". Lo Shamrock IV si trovava nell'Oceano Atlantico quando, il 5 agosto 1914, la Gran Bretagna dichiar\u00f2 guerra alla Germania: aveva inizio la prima guerra mondiale, che porter\u00e0 alla sospensione della competizione. Harold Stirling Vanderbilt, a capo del NYYC, aveva mandato una sua imbarcazione, il \"Vagrant\", a Bermuda, dove avrebbe incontrato lo Shamrock IV per poi scortarlo sulla rotta per New York. Il Vagrant giunse a Bermuda l'8 agosto, ignaro di ci\u00f2 che era successo in Europa, e cerc\u00f2 di penetrare attraverso la barriera corallina (i dispositivi di segnalazione sulla costa erano stati disattivati) ricevendo alcuni colpi di avvertimento. Il giorno dopo, all'arrivo dello Shamrock IV, le imbarcazioni fecero rotta verso New York. La barca di Lipton rimase in un bacino di carenaggio fino al 1920, quando finalmente si pot\u00e9 celebrare la sfida. Lo \"Shamrock IV\" and\u00f2 vicinissimo alla vittoria come nessuno sfidante prima di allora, vincendo le prime due regate. \"Resolute\" vinse le regate successive imponendosi 3-2. \nLa nuova regola per le barche convinse l'ormai settantanovenne Lipton a lanciare, nel 1929, una quinta sfida, fiducioso che le condizioni di gara fossero favorevoli per riportare la Coppa in Gran Bretagna. Fu scelta la classe J, barche con una lunghezza tra i 76 e gli 88 piedi e armate con vela bermudiana. Lipton si rivolse di nuovo a Nicholson e nacque \"Shamrock V\". Nonostante la grande depressione a New York si formarono quattro consorzi che costruirono altrettante barche. La sede delle regate si spost\u00f2 a Newport, dove Starling Burgess, sfruttando le conoscenze navali e quelle acquisite nel design di aerei durante la guerra, costru\u00ec per il sindacato di Vanderbilt la piccola \"Enterprise\", che si aggiudic\u00f2 le regate di selezione. La Enterprise ebbe molte meno difficolt\u00e0 contro lo Shamrock V, che risult\u00f2 parecchio vetusta, mentre la Enterprise era estremamente leggera e poteva contare su un innovativo albero in duralluminio. \nQuella di Shamrock V fu l'ultima sfida di Sir Lipton, che morir\u00e0 nel 1931.\nIl pioniere dell'aviazione britannica Sir Thomas Sopwith raccolse il testimone di Lipton, lanciando la sua sfida nel 1934. Il cantiere di Nicholson costru\u00ec la \"Endeavour\", che sembr\u00f2 in grado di impensierire gli avversari (la \"Rainbow\" di Vanderbilt) ben pi\u00f9 dello Shamrock V. Tuttavia \"Endeavour\" ebbe un problema di equipaggio, dal momento che Sopwith dovette fronteggiare l'ammutinamento (per motivi legati alla paga) dei professionisti ingaggiati. Sopwith fu costretto a ripiegare su un equipaggio di volontari, trovandosi comunque avanti per 2-0 dopo le prime 2 regate ma perdendo le successive quattro per via di alcuni errori tattici e dell'inesperienza dell'equipaggio.\nNel 1936, Nicholson costruir\u00e0 per Sopwith la \"Endeavour II\", che apparve sin da subito persino pi\u00f9 veloce della barca precedente, che si era dimostrata parecchio competitivo. Il regolamento consentiva agli sfidanti di indicare la barca con cui concorrere entro 30 giorni dall'inizio della sfida, cos\u00ec a Newport giunsero sia la \"Endeavour\" che la \"Endeavour II\", che si sfidarono per decidere quale fosse la pi\u00f9 indicata per gareggiare. Alla fine la scelta cadde sulla seconda barca. Per il \"defender\" Harold Vanderbilt si fece da solo carico dei costi di produzione, commissionando una serie di progetti a Starling Burgess e al giovane Olin Stephens. Dall'unione di questi progetti nacque la poderosa \"Ranger\", al cui timone Vanderbilt vinse ancora, stavolta con un netto 4-0. Fu la terza ed ultima sfida tra le costose imbarcazioni di classe J: per la sfida successiva, nel 1958, a ben 21 anni di distanza, verranno utilizzate le iconiche imbarcazioni 12 metri.\nLa classe 12 metri e la vittoria australiana.\nLe difficolt\u00e0 economiche dei primi anni del secondo dopoguerra resero necessari alcuni cambiamenti. Gli yacht di classe J erano infatti molto costosi e nessuna sfida era stata lanciata negli ultimi 20 anni. Per attirare degli sfidanti nel 1956 Henry Sears introdurr\u00e0 la classe 12 metri codificata secondo le regole dell'International Yacht Racing Union (oggi World Sailing) . Nel 1958 il Royal Yacht Squadron lanci\u00f2 la sfida con Hugh Goodson e \"Sceptre\". Per il NYYC scese in acqua \"Columbia\", con lo skipper Briggs Cunningham (l'inventore del Cunningham) e lo stesso Sears come navigatore, che vinse 3-1. Nel 1962 fu lanciata la prima sfida australiana, con \"Gretel\" che perse contro \"Weatherly\".\nL'interesse per la Coppa stava iniziando a diventare un fenomeno globale: nel 1970 il New York Yacht Club ricevette pi\u00f9 sfide e per la prima volta furono organizzate delle regate tra gli sfidanti, i vincitori delle quali avrebbero potuto giocarsi la coppa con il \"defender\", la \"Intrepid,\" che biss\u00f2 la vittoria del 1967.\nNel 1974 Alan Bond, uno stravagante uomo d'affari australiano, port\u00f2 tre sfide per la coppa dal 1974 al 1980, venendo sconfitto altrettante volte: le prime due sfide furono vinte da \"Courageous,\" terza barca ad aggiudicarsi due edizioni dopo C\"olumbia\" (1899-1901) e \"Intrepid\" (1967-1970), la terza da \"Freedom\" dello skipper Dennis Conner, gi\u00e0 al timone di \"Intrepid\" nel 1974.\n1983: gli americani perdono la coppa.\nNel 1983 ci furono sei sindacati che avanzarono una sfida per la coppa. Per le regate di selezione degli sfidanti, l'azienda di moda francese Louis Vuitton mise per la prima volta in palio un trofeo: nacque la Louis Vuitton Cup. Tra gli sfidanti vi fu per la prima volta una barca italiana, \"Azzurra\", schierata dallo Yacht Club Costa Smeralda col sostegno finanziario dell'Aga Khan e di Gianni Agnelli. Azzurra, progettata dallo studio Vallicelli di Roma, ebbe come skipper Cino Ricci e timoniere Mauro Pelaschier con altri noti velisti italiani nel pozzetto (come Mosca, Devoto, Mazza, Nava, Ballanti, Isenburg). La barca italiana diede notoriet\u00e0 a una competizione che in Italia solo pochi amanti della vela conoscevano. Azzurra fu varata in grande stile all'Arsenale di Venezia riscuotendo grande l'entusiasmo in Italia. Tuttavia Azzurra giunse terza nel \"round robin\" della Louis Vuitton Cup, mancando l'accesso alla finale, vinta senza troppi problemi dall'agguerrita \"Australia II\" di Alan Bond in rappresentanza del Royal Perth Yacht Club, che si mise in evidenza sin da subito per la sua velocit\u00e0. Progettata da Ben Lexcen e con John Bertrand al timone, la barca australiana presentava una chiglia dotata di un bulbo alato.\nTenuta al riparo da sguardi indiscreti, la chiglia conferiva grande velocit\u00e0, e fu oggetto di una controversia legale sin dall'arrivo a Newport degli australiani. Il NYYC asseriva che il progetto originale della chiglia fosse di un gruppo di ingegneri olandesi, contravvenendo alle prescrizioni del Deed of Gift sulla progettazione e costruzione della barca nel paese di provenienza. La barca fu dichiarata regolare, e le \u00e8 stato permesso di partecipare alla regata. La velocit\u00e0 del nuovo sfidante, insieme alle polemiche e alle proteste, attir\u00f2 l'attenzione dei media internazionali sulla serie.\nPer la difesa della coppa gli americani si affidarono a Dennis Conner, che con \"Liberty\" si aggiudic\u00f2 le regate di selezione. Bond, fiducioso per le prestazioni della barca, era giunto a Newport con una chiave inglese, con cui metaforicamente intendeva \"svitare\" la coppa dal supporto e portarla \"down under\".\nNonostante un inizio non particolarmente felice, sul 3-1 per gli americani, \"Australia II\" vinse le due regate successive, portando la serie alla regata decisiva per la prima volta dal 1920 (allora al meglio delle cinque). Gli australiani si aggiudicarono la settima regata, spezzando l'imbattibilit\u00e0 del New York Yacht Club, durata 132 anni e 26 sfide. Dalla fine di quella che \u00e8 la striscia vincente pi\u00f9 lunga della storia sportiva, il NYYC non \u00e8 pi\u00f9 riuscito a vincere la coppa che Alan Bond, scherzosamente, ribattezz\u00f2 \"Australia's Cup\".\n1987: La rivincita di Dennis Conner.\nNel 1987 la sfida si tenne nelle acque dell'Oceano Indiano davanti alle coste di Fremantle, dopo una modifica al Deed of Gift che rese possibile adeguarsi alle stagioni dell'emisfero australe. Giunsero 13 sfide da 6 paesi diversi, una cifra mai raggiunta prima di allora. Il \"challenger of record\", cui spettava l'organizzazione della Louis Vuitton Cup, era lo Yacht Club Costa Smeralda. La sconfitta del New York Yacht Club aveva aperto alla partecipazione di altri circoli a stelle e strisce. Oltre al NYYC, desideroso di riportare la coppa a casa con la barca non a caso chiamata \"America II\", in Australia giunsero altri 5 sindacati americani, tra cui quello di Dennis Conner, in rappresentanza del circolo della sua citt\u00e0 natale, il San Diego Yacht Club. Per l'Italia, oltre ad \"Azzurra\" con Pelaschier e Francesco de Angelis, c'era \"Italia\" della famiglia Gucci, in rappresentanza dello Yacht Club Italiano. Vi fu il ritorno di uno sfidante canadese e il debutto per la Francia (2 sfide, con i fratelli Marc e Yves Pajot) e la Nuova Zelanda. Nel \"round robin\" Azzurra non andr\u00e0 oltre l'undicesimo posto; Italia giunger\u00e0 settima, rimanendo comunque fuori dalle semifinali.\nLa tecnologia giocava ormai un ruolo sempre pi\u00f9 importante nella progettazione delle imbarcazioni. Se nel 1983 \"Australia II\" aveva presentato l'innovativa e controversa chiglia alata, nel 1987 si vide la prima barca con scafo in fibra di vetro invece che in alluminio: si trattava della neozelandese \"Kiwi Magic\" (KZ 7), del sindacato del banchiere Michael Fay. L'equipaggio di KZ 7, con lo skipper Chris Dickson e il tattico Brad Butterworth, si era messo in luce gi\u00e0 nel 1986, durante i campionati del mondo per 12 metri disputati nella stessa Fremantle, chiusi al secondo posto alle spalle di \"Australia III\" e davanti ad \"America II\", mostrando al mondo tutta la bravura di una generazione di velisti che dominer\u00e0 negli anni successivi. KZ 7 perse solo una delle 34 regate del \"round robin;\" vincendo 4-0 la semifinale giunse alla finale di Louis Vuitton Cup come favorita contro \"Stars and Stripes 87\" di Dennis Conner. Gli americani sollevarono delle riserve sullo scafo della barca neozelandese, ritenendo che lo spessore non fosse uniforme. Uno dei due equipaggi francesi aveva gi\u00e0 lamentato irregolarit\u00e0 alla vigilia della Louis Vuitton Cup, asserendo che KZ 7 non rientrasse negli standard di classe. Conner dichiar\u00f2 alla stampa \"78 yacht 12 metri sono stati costruiti in alluminio. Perch\u00e9 costruirne uno in vetro, se non per imbrogliare?\". La barca neozelandese fu misurata due volte, ottenendo la certificazione di aderenza alle specifiche di classe. Furono inoltre praticati dei piccoli fori e lo scafo fu esplorato con gli ultrasuoni per verificare l'assenza di bolle d'aria. Fay, che aveva assicurato che per forare lo scafo della barca sarebbero dovuti passare sul suo cadavere, si sdrai\u00f2 a terra quando i sondaggi furono eseguiti. Tutti i test confermarono la regolarit\u00e0 della barca, ponendo fine a quello che divenne il \"Glassgate\".\nAlla fine della controversia e di una edizione di ben 223 regate, Conner, con \"Stars &amp; Stripes 87\", vinse la Louis Vuitton Cup facendo valere la sua esperienza e approfittando di alcuni errori tattici dei neozelandesi. Lo stesso Dickson riconobbe come i 13 anni di esperienza di Conner avevano avuto la meglio sui 13 mesi d'esperienza dei neozelandesi. Il 4 febbraio \"Stars &amp; Stripes 87\" vinse 4-0 su \"Kookaburra III\" di Iain Murray, che nelle selezioni del \"defender\" ebbe la meglio su \"Australia IV\" di Alan Bond: Conner pot\u00e9 cos\u00ec, al primo tentativo, lavare l'onta della sconfitta patita 4 anni prima, riportando la Coppa negli Stati Uniti, stavolta sulla West Coast.\nLa controversia legale del 1988.\nNel luglio del 1987 il sindacato di Michael Fay present\u00f2 a sorpresa una sfida di \"big boats\" (\"grosse barche\"), appellandosi a una rigorosa interpretazione del \"Deed of Gift\", e sfid\u00f2 il San Diego Yacht Club con una barca, KZ1, con una lunghezza fuori tutto di e con un equipaggio di 40 uomini. il San Diego Yacht Club non voleva accettare questa sfida, volendo continuare con i 12 metri, programmando una sfida per il 1991. La Corte Suprema dello Stato di New York decret\u00f2 valida la sfida lanciata dai neozelandesi, che si sarebbe tenuta l'anno successivo. Con poco tempo a disposizione, per non essere battuto, il sindacato di Conner trov\u00f2 un escamotage tra le pieghe del regolamento. Il \"Deed of Gift\", infatti, prescrive che le barche debbano avere un solo albero e una lunghezza alla linea di galleggiamento non superiore a , senza dare ulteriori indicazioni. In ragione di ci\u00f2 gli americani adottarono un veloce multiscafo, varando il controverso \"Stars and Stripes 88\", un catamarano di 18 metri dotato di vela alare (prodotta dalla Scaled Composites), che si dimostr\u00f2 ben pi\u00f9 veloce del gemello a vela morbida e fu quindi scelto. I neozelandesi provarono a contestare questa barca, ma una prima corte di giustizia diede ordine di iniziare la sfida. Si ebbe cos\u00ec una serie di regate a senso unico nelle acque di San Diego, che videro l'agile e velocissimo catamarano di Conner surclassare gli sfidanti grazie alle migliori caratteristiche idrodinamiche sia nella prima regata (su percorso a bastone) che nella seconda (su percorso triangolare). Per \"Mr. America's Cup\" (come fu soprannominato Conner) si tratt\u00f2 della quarta vittoria personale, la terza come skipper. Il conflitto legale si inaspr\u00ec e approd\u00f2 per una seconda e una terza volta alle corti di giustizia. Mentre il secondo tribunale decret\u00f2 la squalifica della barca americana (essendo contraria allo spirito di lealt\u00e0 sportiva, avendo posto le basi per una sfida impari), il terzo le assegn\u00f2 definitivamente la coppa.\nL'America's Cup Class (1992-2007).\nSulla scia della sfida del 1988 venne introdotta la International America's Cup Class (IACC) che sostitu\u00ec i 12 metri. Questa nuova classe, che gareggi\u00f2 per la prima volta nel 1992, era studiata esclusivamente per dare le migliori prestazioni in regate di tipo \"match race\" nei percorsi a bastone.\nNel 1992 per la prima volta il \"challenger\" fu un circolo di un paese non anglosassone: si trattava della Compagnia della Vela, con \"Il Moro di Venezia\" del ravennate Raul Gardini. \"Il Moro\", guidato dallo skipper americano Paul Cayard, si era aggiudicato la Louis Vuitton Cup tra gli 8 partecipanti, battendo in finale i neozelandesi, tra cui si misero in evidenza lo skipper Russell Coutts e il tattico Brad Butterworth. In maniera simile a quanto accadeva per gli sfidanti, in questa occasione anche le regate di selezione del defender ebbero uno sponsor: ad aggiudicarsi la \"Citizen Cup\", a sorpresa, fu \"America\u00b3\" di Bill Koch, che ebbe la meglio su Dennis Conner e Stars And Stripes. A San Diego USA23 \"America\u00b3,\" con l'olimpionico Buddy Melges al timone, difese con successo la coppa battendo 4-1 ITA25 \"Il Moro di Venezia V.\" Fu l'unica apparizione del sindacato italiano, che fu sciolto dopo il suicidio di Gardini nel 1993.\nDopo la sconfitta del 1992 Micheal Fay si ritir\u00f2 dalla competizione. Nel 1995 si form\u00f2 un altro consorzio neozelandese, \"Team New Zealand\", in rappresentanza del Royal New Zealand Yacht Squadron e guidato da Peter Blake, che mise insieme i migliori velisti del paese, tra cui Coutts e Butterworth. La Citizen Cup (che vide la prima partecipazione di un equipaggio di sole donne, a bordo di \"Mighty Mary\") fu vinta da Dennis Conner e USA 34 \"Stars &amp; Stripes\". Conner, tuttavia, chiese ed ottenne di gareggiare con la barca USA 36 di \"Young America\", che giudic\u00f2 pi\u00f9 veloce. La Louis Vuitton Cup del 1995 vide 7 equipaggi al via. Durante il \"round robin\" vi fu l'affondamento di AUS 35 di One Australia, che giunger\u00e0 in finale con AUS 31, perdendo contro Team New Zealand. Magistralmente guidata da Russell Coutts, NZL 32, soprannominata \"Black Magic\" per il colore dello scafo e la sua incredibile velocit\u00e0, si aggiudic\u00f2 la coppa, battendo Young America con un perentorio 5-0.\nNel marzo 1997, una persona si introdusse nella sede del Royal New Zealand Yacht Squadron ad Auckland danneggiando l'America's Cup con un martello. L'assalitore, un delinquente recidivo, sostenne che l'attacco aveva motivazioni politiche, ma ci\u00f2 non gli evit\u00f2 la galera. Il danno causato era cos\u00ec grave che si temette che la coppa fosse irreparabile. La casa argentiera londinese Garrards, che aveva originariamente fabbricato la coppa nel 1848, riusc\u00ec in tre mesi di faticosissimo lavoro (per i quali non chiese alcun pagamento) a riportare la coppa alle condizioni originali.\nDopo la sfida del 1995 il New York Yacht Club lanci\u00f2 una sfida, che fu annunciata per i primi mesi del 2000, con l'inizio della Louis Vuitton Cup nell'autunno del 1999. Tra gli 11 sfidanti vi era il ritorno dell'Italia con Prada Challenge dell'imprenditore Patrizio Bertelli, in rappresentanza dello Yacht Club Punta Ala. Questa volta Dennis Conner non riusc\u00ec a riconquistare la coppa dopo averla persa nel 1995. A vincere la Louis Vuitton Cup fu ITA 45 \"Luna Rossa\", guidata dallo skipper napoletano Francesco de Angelis e dal tattico brasiliano Torben Grael, che vinse 5-4 la finale contro America One dello skipper Paul Cayard. Con questo successo de Angelis divenne cos\u00ec il primo skipper non anglofono in una sfida di America's Cup, la prima senza un circolo statunitense, che vide prevalere ancora Russell Coutts e Team New Zealand per 5-0. In occasione dell'ultima regata, a cui Coutts non prese parte, al timone di NZL 60 c'era Dean Barker, da molti ritenuto il \"delfino\" di Coutts.\n2003: l'America's Cup va in Svizzera.\nA partire dagli anni '80 del XX secolo le regole sulle nazionalit\u00e0 degli equipaggi e delle barche iniziarono, in virt\u00f9 della globalizzazione della competizione, a essere meno rigide. Dopo l'America's Cup 2000 l'imprenditore italo-svizzero Ernesto Bertarelli ingaggi\u00f2 molti dei velisti che avevano vinto le due precedenti sfide, tra cui Coutts e Butterworth, e anche l'olimpionico tedesco Jochen Sch\u00fcmann: nacque cos\u00ec Alinghi, che attraverso la Soci\u00e9t\u00e9 nautique de Gen\u00e8ve lanci\u00f2 la sua sfida per il 2003. Per soddisfare le regole in termini di nazionalit\u00e0 i velisti neozelandesi trasferirono la loro residenza in Svizzera.\nLa Louis Vuitton Cup 2003 prese il via nell'ottobre 2002 con nove barche provenienti da sei nazioni diverse disputare 120 regate per selezionare lo sfidante. Il \"Challenger of Record\" era lo Yacht Club Punta Ala con Prada Challenge. Per l'Italia debutt\u00f2 un secondo sindacato, Mascalzone Latino dell'armatore Vincenzo Onorato in rappresentanza del Reale Yacht Club Canottieri Savoia, che chiuder\u00e0 il \"round robin\" all'ultimo posto, mentre il cammino di ITA 74 \"Luna Rossa\" si fermer\u00e0 in semifinale. Coutts con Alinghi si aggiudic\u00f2 la Louis Vuitton Cup (che vide l'ultima partecipazione di Dennis Conner) contro il connazionale Chris Dickson, skipper dell'americana \"Oracle\". Il 15 febbraio inizi\u00f2 la sfida di Coppa tra l'equipaggio svizzero e il \"defender\", con Dean Barker che aveva preso il posto di skipper lasciato da Coutts. Lo strapotere del pozzetto svizzero e alcuni problemi alla barca neozelandese (costretta al ritiro in due regate) resero anche questa una sfida a senso unico: SUI 64 si impose 5-0. Russell Coutts, 24 ore dopo il suo 41\u00ba compleanno, vinceva la sua terza Coppa, con un ruolino di marcia di 15 regate vinte su altrettante corse (in una rimase a terra, cedendo il timone), il che faceva di lui lo skipper pi\u00f9 vincente nella storia della competizione.\nDopo oltre 150 anni la Coppa (che fu dotata di un piedistallo di 20 cm su cui riportare i nomi dei vincitori) torn\u00f2 cos\u00ec in Europa. Poich\u00e9 la Svizzera non ha sbocchi sul mare (e scartata subito la possibilit\u00e0 di regatare sul Lemano) la sfida del 2007 ebbe luogo nelle acque di fronte alla citt\u00e0 spagnola di Valencia. La Soci\u00e9t\u00e9 nautique de Gen\u00e8ve modific\u00f2 i regolamenti, lasciando come unico requisito di nazionalit\u00e0 l'aver costruito nel paese di provenienza la barca. Questo apr\u00ec la strada alle prime sfida lanciata da Cina e Sudafrica, rispettivamente con China Team e Team Shosholoza, che si unirono ad altri 9 sfidanti, tra cui 3 italiani: oltre a Luna Rossa Challenge e Mascalzone Latino - Capitalia Team debutt\u00f2 +39 Challenge per il Circolo Vela Gargnano. La Louis Vuitton Cup 2007 fu preceduta da una serie di competizioni preliminari in Europa, i Louis Vuitton Acts, con regate di flotta e match race, tra il 2004 e il 2007. Due di questi atti si tennero in Italia, a Trapani. Emirates Team New Zealand si aggiudic\u00f2 la Louis Vuitton Cup battendo in finale Luna Rossa 5-0. Per Dean Barker arriv\u00f2 subito la possibilit\u00e0 di riscattare il 5-0 subito 4 anni prima a Auckland, ma nonostante l'essere stato avanti 2-1, sar\u00e0 SUI 100, con Ed Baird al timone e Butterworth come skipper al posto di Coutts, a vincere 5-2 quella che fu l'ultima edizione con le barche di classe ACC.\nLa disputa legale e la 33\u00aa America's Cup.\nLa 33\u00aa edizione vide una feroce disputa legale sostenuta dal miliardario americano Larry Ellison, proprietario di BMW Oracle Racing, che aveva partecipato alle due precedenti edizioni in rappresentanza del Golden Gate Yacht Club. Ellison denunci\u00f2 le violazioni di Alinghi, appellandosi alla Corte Suprema dello Stato di New York. Originariamente infatti Alinghi aveva accettato quale Challenger of Record il team Desaf\u00edo Espa\u00f1ol per il Club N\u00e1utico Espa\u00f1ol de Vela (circolo costituito appositamente per la sfida), sennonch\u00e9 il GGYC impugnava la sfida spagnoli eccependo la violazione dei dettami del Deed of Gift. Con la sentenza del 2 aprile 2009, la Corte Suprema di New York, ribaltando una precedente pronuncia resa in favore di Alinghi il 29 luglio 2008, riconosceva, definitivamente, nel Golden Gate Yacht Club il nome del Challenger of records della 33esima America's Cup. Le intenzioni di Ellison erano quelle di una sfida a due, senza ulteriori sfidanti, secondo le regole del \"Deed of Gift\", come gi\u00e0 accaduto nel 1988. a tale scopo costruirono il primo trimarano della storia dell'America's Cup, \"USA17\"\nDopo varie dispute \u00e8 stata ufficializzata, dal Defender Alinghi, la data della competizione: la 33esima America's Cup si \u00e8 svolta dal 1\u00ba al 25 febbraio 2010 di nuovo nelle acque di Valencia, dopo che la Corte Suprema dello Stato di New York aveva accolto il ricorso di Ellison contro la scelta di Ras al-Khaima, favorita dagli svizzeri in quanto localit\u00e0 con poco vento, il che avrebbe dato problemi a \"USA17 che\" avrebbe sofferto contro il catamarano degli svizzeri, \"Alinghi 5\". \"USA17\", guidata dallo skipper australiano James Spithill, si \u00e8 aggiudicata la serie 2-0, riportando la Coppa negli Stati Uniti.\nI multiscafi (2011-2017).\nIn vista della 34\u00aa sfida il \"defender\", il Golden Gate Yacht Club, scelse di adottare barche multiscafo per avere sfide pi\u00f9 avvincenti. Tra il 2011 e il 2013 si sono tenute alcune regate nell'ambito dell\"'America's Cup World Series\", in diverse localit\u00e0 nel mondo (in Italia a Venezia e Napoli), con catamarani da 45 piedi, pi\u00f9 piccoli degli AC72 che avrebbero preso parte alla Louis Vuitton Cup, che vide solo 3 partecipanti, a fronte del ritiro di molti equipaggi delle World Series. Durante un allenamento la barca degli svedesi di Artemis Racing scuffi\u00f2, causando la morte dell'olimpionico Andrew Simpson. Emirates Team New Zealand si aggiudic\u00f2 la Louis Vuitton Cup battendo in finale 7-1 Luna Rossa. Il 7 settembre nella baia di San Francisco inizi\u00f2 la sfida tra i neozelandesi e Oracle Team USA. La prima barca a raggiungere le 9 vittorie avrebbe conquistato la Coppa, ma l'equipaggio americano fu penalizzato per violazioni delle regole di stazza durante le \"World Series\" e non gli sarebbero state assegnate le prime due vittorie. Dean Barker e i suoi giunsero sul punteggio di 8-1 e il 20 settembre, sul punteggio di 8-2, si avviavano verso la vittoria con ampio margine, ma il vento si plac\u00f2, \"Aotearoa\" non giunse al traguardo entro il tempo limite di 40 minuti e la regata venne annullata. Nei giorni successivi Spithill e \"USA17\" vinceranno tutte le regate, compiendo una insperata rimonta e aggiudicandosi la coppa col punteggio di 9-8.\nNel 2017 la sfida si tenne nella bermudiana Great Sound. Fu reintrodotta una quota di equipaggio della nazionalit\u00e0 del circolo sfidante (25%). Nel 2014 fu annunciata l'adozione di catamarani pi\u00f9 piccoli di 62 piedi, ma nel marzo 2015 i partecipanti votarono per un'ulteriore riduzione a 45 piedi: ci\u00f2 port\u00f2 al ritiro di Luna Rossa, unico partecipante italiano.. A darsi battaglia nelle America's Cup World Series furono 6 equipaggi, compreso il \"defender\", che parteciper\u00e0 anche al round robin del \"Louis\" \"Vuitton Challenger Trophy\" (prima partecipazione del defender alla competizione di selezione dello sfidante), giungendo al primo posto. Anche in questa edizione Oracle Team USA ha dovuto affrontare Emirates Team New Zealand, che dopo l'abbandono di Dean Barker contava sull'esperienza dello skipper Glenn Ashby. Il catamarano neozelandese \"Aotearoa\" fu affidato al giovane timoniere Peter Burling, oro ai giochi di Rio nel 49er con Blair Tuke: entrambi erano parte dell'equipaggio che nel 2013 vinse la \"Youth America's Cup\". In luogo dei grinder la barca neozelandese, disegnata dal team di Dan Bernasconi, fu dotata di dispositivi simili a delle biciclette, che venivano azionati da alcuni ciclisti arruolati per l'occasione (tra cui il pistard Simon van Velthooven). Burling e i suoi partirono da -1 per via dei risultati della barca americana \"17,\" guidata anche stavolta da Spithill, nel \"Louis\" \"Vuitton Challenger Trophy,\" tuttavia i neozelandesi riuscirono ad aggiudicarsi la coppa, imponendosi con un perentorio 7-1: a 26 anni Burling divenne il pi\u00f9 giovane timoniere ad essersi mai aggiudicato la Coppa. In quello stesso anno fu nominato velista mondiale dell'anno.\nL'edizione successiva si tenne cos\u00ec ad Auckland nel marzo 2021.\nIl ritorno al monoscafo (2017- ).\nDopo la vittoria a Bermuda il Royal New Zealand Yacht Squadron ricevette una sfida dal Circolo della Vela Sicilia, che divenne cos\u00ec il \"challenger of record\" della 36\u00aa sfida. I due circoli concordarono che la sfida si sarebbe tenuta nel marzo 2021 ad Auckland. Fu introdotto un limite minimo del 20% di velisti con passaporto della nazione del circolo sfidante, mentre per gli altri vi fu obbligo a risiedere nel paese dello sfidante nei due anni precedenti; fu inoltre deciso il ritorno ai monoscafi e fu cos\u00ec varata la nuova classe AC75. Le nuove imbarcazioni si sarebbero dovute affrontare nelle \"World Series 2020\", ma i primi atti, a Cagliari e a Portsmouth, furono cancellate a causa della pandemia di COVID-19. Nel dicembre 2020 i tre equipaggi sfidanti e il \"defender\" si sono affrontati nell'atto conclusivo delle \"World Series.\" A partire da questa edizione la casa di moda Prada diventa sponsor della America's Cup e delle regate di selezione del challenger, che assumono il nome di Prada Cup.\nLuna Rossa Prada Pirelli, in rappresentanza del Circolo della Vela Sicilia, si aggiudic\u00f2 la Prada Cup diventando lo sfidante: per il sindacato di Patrizio Bertelli si trattava della seconda volta dopo la sfida del 2000. La sfida, inizialmente prevista a partire dal 6 marzo, fu posticipata dal 10 marzo a causa di alcuni casi di COVID-19 nella citt\u00e0 di Auckland. \"Luna Rossa\" (con Max Sirena skipper non a bordo), l'unica imbarcazione ad avere a bordo due timonieri, con James Spithill al timone di destra e Checco Bruni a quello di sinistra, part\u00ec da sfavorita contro la veloce barca neozelandese \"Te Rehutai\", ma grazie a delle buone prestazioni in partenza riusc\u00ec a tenere testa allo yacht guidato da Peter Burling, chiudendo sul 3-3 dopo i primi tre giorni. La maggiore velocit\u00e0 della barca neozelandese, unita ad alcuni errori tattici dell'equipaggio italiano, spostarono definitivamente gli equilibri in favore del \"defender\", che si impose in tutte le regate successive, aggiudicandosi la coppa con il punteggio finale di 7-3.\nNelle ore immediatamente successive alla vittoria il Royal Yacht Squadron (i cui vertici si trovavano ad Auckland) lanci\u00f2 una sfida che fu accolta: il circolo britannico, che mise in palio la coppa nel 1851, \u00e8 divenuto cos\u00ec il \"challenger of record\" della 37\u00aa America's Cup, i cui termini verranno concordati entro la fine del 2021.\nRegole.\nIl Deed of Gift (in italiano \"atto di donazione\") \u00e8 il documento con cui la coppa fu donata al New York Yacht Club affinch\u00e9 fosse messa in palio in una sfida tra nazioni, all'insegna dell'amicizia. In esso sono contenute alcune regole, che rendono il Deed of Gift la base regolamentare per ogni sfida. Tuttavia i detentori possono adottare regole diverse per una sfida, previo accordo con lo sfidante (in caso di pi\u00f9 sfide il primo ad avere lanciato la sfida, il \"challenger of record\", rappresenta gli altri). In caso di mancato accordo le regate si svolgono secondo le regole del \"Deed Of Gift\", come accaduto nel 1988 e nel 2010. Il Deed of Gift, pi\u00f9 volte emendato, \u00e8 depositato presso la Corte Suprema dello Stato di New York, che dirime le dispute legali. Nel 1985 La Corte Suprema, accogliendo una richiesta del Royal Perth Yacht Club, apport\u00f2 una modifica sul calendario della manifestazione. Il testo originale prevedeva che la competizione non potesse avere luogo tra il 1\u00ba novembre e il 1\u00ba maggio, ma dopo la modifica questa prescrizione rimane in vigore solo per sfide tenute nell'emisfero boreale, mentre nell'emisfero australe, dove l'alternarsi delle stagioni segue un andamento diametralmente opposto, le regate non potranno avere luogo nel periodo compreso tra il 1\u00ba maggio e il 1\u00ba novembre.\nBarche.\nIn origine le regate non adottavano standard internazionali per la classificazione delle barche: ogni circolo utilizzava le proprie regole di classe. Nel 1885 il New York Yacht Club introdusse una prima regola comune: formula_1, dove LWL \u00e8 la lunghezza alla linea di galleggiamento (fissata in 85 piedi), S la superficie velica ed R il \"rating,\" utilizzato per correggere i tempi ottenuti.\nNel 1893 fu adottato il sistema del Seawanhaka Corinthian Yacht Club: formula_2. La \"Seawanhaka Rule\" (con lunghezza fissata in 85 piedi, aumentata a 90 dal 1895).\nNel 1914 fu introdotta la \"Universal Rule\" formula_3, dove L \u00e8 la lunghezza (calcolata a partire dalla lunghezza al galleggiamento) e D il dislocamento. Nella sfida del 1920 il limite fu posto a 75 piedi. La \"Universal Rule\" permise di dividere in classi le imbarcazioni in base al \"rating\" ottenuto; dal 1930 al 1937 furono impiegati gli yacht di classe J, con \"rating\" tra 65 e 76.\nNel secondo dopoguerra ci si adegu\u00f2 alle classi veliche internazionali e furono cos\u00ec impiegate le barche 12 metri. A partire dal 1992 furono usati gli yacht dell\"'International America's Cup Class\" (in seguito solo \"America's Cup Class\"), le cui regole sono state leggermente modificate nelle varie edizioni. Per la 32\u00aa America's Cup le barche dovevano soddisfare la formula:formula_4. il numero di uomini a bordo era fissato a 17, cui si aggiungeva un \"18\u00ba uomo\", senza compiti di manovra: questi era spesso una celebrit\u00e0 imbarcata per motivi pubblicitari o un rappresentante degli sponsor.\nNell'edizione del 2013, con l'intenzione di rendere l'America's Cup una competizione per le barche \"pi\u00f9 veloci del mondo\", furono introdotte le barche multiscafo. Per la prima volta un protocollo di gara sanciva esplicitamente l'utilizzo di imbarcazioni multiscafo e di vele rigide, cosa che era gi\u00e0 accaduta nel 1988 e nel 2010 sfruttando il vuoto regolamentare. Le barche della classe AC72 furono catamarani di 72 piedi manovrati da 11 persone, dotati di vela alare e un albero di 40 metri. L'utilizzo di hydrofoil permetteva a queste imbarcazioni di essere pi\u00f9 veloci del vento stesso, toccando in gara i 47,57 nodi a fronte di un vento di 21,8 nodi.\nNel 2017 furono impiegati dei catamarani pi\u00f9 piccoli, di classe AC50, dopo avere scartato la classe AC60 precedentemente introdotta: la lunghezza fu ridotta a 50 piedi e la superficie della vela alare dimezzata. Questo non imped\u00ec comunque di raggiungerete velocit\u00e0, con un massimo registrato di .\nLa 36\u00aa sfida segn\u00f2 un ritorno al monoscafo con vela morbida, ma la classe AC75 mantenne gli hydrofoil, che permisero di ottenere grandi velocit\u00e0 e regate pi\u00f9 spettacolari: se le simulazioni dei computer valutarono possibile superare i 50 nodi, in gara fu toccata la velocit\u00e0 massima di 53,31 nodi. La classe AC72 potrebbe essere confermata per la XXXVII America's Cup.\nVincitori.\nSono riportate le vittorie come skipper: Dennis Conner ha vinto per quattro volte la coppa, ma in una occasione (1974, 22\u00aa edizione) era timoniere agli ordini dello skipper Ted Hood. Allo stesso modo non \u00e8 riportato il record di Brad Butterworth, che ha vinto 4 volte la Coppa e 16 regate consecutive, ma come tattico.\nSponsor.\nDal 1983 al 2017 lo sponsor principale \u00e8 stato Louis Vuitton e le regate di selezione per designare lo sfidante si sono svolte sotto il nome di Louis Vuitton Cup. In maniera simile la Citizen fu lo sponsor delle regate di selezione del \"defender\" nel 1992 e nel 1995, mettendo in palio la Citizen Cup.\nDal 2021 lo sponsor principale \u00e8 diventato Prada e le sfide per la selezione del challenger hanno assunto il nome di Prada Cup."}
{"id": "41858", "revid": "1305772", "url": "https://it.wikipedia.org/wiki?curid=41858", "title": "Spam (disambigua)", "text": ""}
{"id": "41859", "revid": "10372", "url": "https://it.wikipedia.org/wiki?curid=41859", "title": "Spamming", "text": ""}
{"id": "41862", "revid": "599013", "url": "https://it.wikipedia.org/wiki?curid=41862", "title": "Meccanica celeste", "text": "La meccanica celeste \u00e8 la branca della meccanica classica che studia il movimento dei corpi celesti, in particolare pianeti, satelliti naturali ed artificiali, asteroidi e comete da un punto di vista fisico-matematico. Il problema principale delle meccaniche celesti riguarda la stabilit\u00e0 del sistema solare. Tale problema si pu\u00f2 affrontare attraverso tecniche matematiche, note con il nome di \"teoria delle perturbazioni\", oppure tramite integrazioni delle equazioni del moto effettuate al calcolatore.\nAltri problemi di interesse della meccanica celeste sono le risonanze orbitali, le interazioni tra la rivoluzione e la rotazione (risonanze spin-orbita), la dinamica degli asteroidi e degli oggetti di Kuiper, la determinazione delle orbite di sistemi planetari extra-solari e le applicazioni relative all'astronautica.\nStoria.\nLo studio delle meccaniche celesti \u00e8 rinvenibile in tutte le civilt\u00e0 antiche. Nei complessi sistemi dell'astronomia babilonese e di quella egizia, ad esempio, i comportamenti degli astri calcolabili tramite modelli matematici consentivano di effettuare previsioni a lungo termine soprattutto in campo astrologico. \nLa regolarit\u00e0 del meccanismo dei corpi celesti, governato dagli Dei, permetteva di scandire il tempo con l'ausilio delle meridiane e dei primi orologi astronomici.\nAnche i pitagorici concepivano l'universo come un \"cosmo\", cio\u00e8 un insieme razionalmente ordinato che rispondeva ad esigenze esoteriche e religiose, nel quale i pianeti compivano movimenti armonici secondo precisi rapporti matematici, generando un suono sublime e celestiale chiamato \u00abmusica delle sfere\u00bb.\nAll'ambito dell'astronomia greca apparteneva infatti il concetto di sfere celesti, cio\u00e8 di strati o porzioni circolari di cielo che si muovevano avendo come unico centro di rotazione la Terra. Su ognuna di esse vi era incastonato un pianeta che esse trascinavano con s\u00e9 nel loro movimento: al di sopra del mondo sublunare vi era cos\u00ec il cielo della Luna, di Mercurio, di Venere, del Sole, di Marte, di Giove, e di Saturno.\nNella cosmologia aristotelica e neoplatonica, queste sfere corrispondevano non solo ad un cerchio nello spazio, ma anche ad uno stato di coscienza progressivamente pi\u00f9 elevato, ognuno presieduto da un'intelligenza motrice, responsabile del loro movimento in quanto espressione del proprio anelito al divino.\nPoich\u00e9 tuttavia i vari pianeti sembravano seguire una traiettoria irregolare (in greco \u03c0\u03bb\u03ac\u03bd\u03b7\u03c4\u03b5\u03c2, \"pl\u00e0n\u0113tes\", che significa appunto \u00aberrante\u00bb), a differenza del Sole e delle stelle pi\u00f9 lontane dette perci\u00f2 \u00abfisse\u00bb, gli astronomi greci teorizzarono che ognuno di essi fosse mosso non da una, ma da un insieme di pi\u00f9 sfere, le cui combinazioni rendessero ragione degli spostamenti planetari altrimenti inspiegabili come quelli retrogradi ed i loro stazionamenti periodici.\nPer colmare ulteriori lacune nella spiegazione delle meccaniche celesti, Apollonio di Perga introdusse un nuovo accorgimento, secondo cui i pianeti avrebbero ruotato con velocit\u00e0 costante su di un'orbita circolare pi\u00f9 piccola chiamata \u00abepiciclo\u00bb, mentre il centro di questa avrebbe ruotato attorno alla Terra percorrendo un cerchio pi\u00f9 grande detto \u00abdeferente\u00bb. In tal modo la rotazione dei pianeti poteva essere descritta con modelli matematici molto vicini alla realt\u00e0, capaci di riprodurre moti retrogradi e persino variazioni di distanza e luminosit\u00e0 del pianeta.\nClaudio Tolomeo, infine, nel cercare di creare un modello quanto pi\u00f9 preciso possibile che non differisse dalle osservazioni astronomiche, introdusse il concetto di equante, perfezionando l'ipotesi del sistema eccentrico secondo cui la Terra non era perfettamente al centro dell'orbita dei corpi celesti. \nE per ovviare al fatto che persino le stelle fisse possedevano un lento moto irregolare, dovuto alla precessione degli equinozi scoperta da Ipparco di Nicea, per cui sembravano tornare indietro per alcuni tratti rispetto alla normale direzione diurna, introdusse un nono cielo al di sopra di esse, identificandolo col \"primo mobile\" aristotelico. \nLa rivoluzione astronomica.\nA partire dal XVI secolo, con la rivoluzione copernicana che vedeva la Terra orbitare intorno al Sole con moto circolare, il movimento dei pianeti e le elongazioni di Mercurio e Venere vennero spiegati con maggiore semplicit\u00e0, senza pi\u00f9 ricorrere alla complicazione degli epicicli e dei deferenti.\nTycho Brahe tuttavia ide\u00f2 un nuovo sistema geocentrico, che da lui prese il nome di ticonico, perfettamente equivalente al modello eliocentrico in base al principio della relativit\u00e0 generale del moto. Egli sostitu\u00ec il concetto di sfere cristalline rigidamente concentriche con una visione di orbite planetarie intersecate fra loro: la Terra infatti era collocata immobile al centro dell'Universo, mentre attorno le orbitavano la Luna e il Sole, intorno al quale orbitavano a sua volta gli altri cinque pianeti allora conosciuti (Mercurio, Venere, Marte, Giove e Saturno).\nSi deve a Giovanni Keplero il ritorno ad una concezione eliocentrica, oltre all'enunciazione delle tre leggi che da lui prendono il nome, secondo cui il moto dei pianeti anzich\u00e9 circolare descriveva un'ellisse, della quale il Sole occupava uno dei fuochi.. Queste leggi, che gettarono le basi della moderna meccanica celeste, nascevano pur sempre dall'esigenza neoplatonica di un universo armonico governato da gerarchie spirituali.\nIl trattamento scientifico della meccanica celeste prosegu\u00ec con Isaac Newton, che introdusse la legge di gravitazione universale nell'opera \"Principia\" del 1687. Egli propose il termine \"meccanica razionale\" per lo studio del moto dei corpi celesti. Oltre cento anni dopo fu Pierre-Simon Laplace ad introdurre la denominazione \"meccanica celeste\".\nLe tappe principali dell'astronomia moderna furono quindi le seguenti:\nProblematiche principali.\nI corpi del sistema solare sono osservati ormai da quattro secoli con grande accuratezza dagli astronomi. Le mutue interazioni di tali corpi, principalmente gravitazionali, danno luogo a moti anche molto complessi e difficili da prevedere al grado di precisione richiesto dalle osservazioni. La posizione della Luna \u00e8 nota ad esempio con un errore di una decina di centimetri grazie alla tecnica del \"laser ranging\".\nSono richieste di conseguenza tecniche molto raffinate per risolvere il problema degli n-corpi, tenendo conto delle possibili fonti di perturbazioni anche non gravitazionali, quali la pressione di radiazione e l'eventuale presenza di atmosfere, come nel caso dei satelliti che orbitano la terra a bassa quota. Anche limitandosi ai soli effetti gravitazionali il problema degli n-corpi risulta molto complesso dal punto di vista matematico, non ammettendo una soluzione per quadrature se non nel caso dei due corpi.\nTecniche della meccanica celeste.\nUno degli approcci a tale problema consiste nello studiare qualitativamente le equazioni differenziali al fine di determinare alcune caratteristiche globali del moto senza necessariamente calcolare le orbite nel dettaglio.\nTale studio qualitativo pu\u00f2 fornire informazioni preziose: in taluni casi \u00e8 possibile stabilire che il moto di un corpo \u00e8 vincolato entro una superficie oppure decidere della stabilit\u00e0 a lungo termine di un'orbita.\nUn altro approccio complementare consiste nel risolvere un problema approssimato, in genere il problema dei due corpi, e nell'aggiungere in seguito le correzioni, supposte piccole, che derivano dalla presenza degli altri corpi.\nInfine la moderna tecnologia informatica consente di risolvere il problema per mezzo di opportuni algoritmi di integrazione numerica. Questa soluzione del problema tuttavia non sostituisce completamente le altre, a causa della dipendenza sensibile dalle condizioni iniziali, tipica dei sistemi caotici."}
{"id": "41863", "revid": "121487353", "url": "https://it.wikipedia.org/wiki?curid=41863", "title": "Harbinger", "text": "Harbinger (che in italiano vuol dire \"messaggero\") \u00e8 un personaggio dei fumetti della DC Comics. Dopo aver esordito sulle pagine del mensile \"Teen Titans\" di Marv Wolfman e George P\u00e9rez, diventa uno dei protagonisti del \"cross-over\" \"Crisi sulle Terre infinite\", sempre degli stessi autori.\nLe origini.\nHarbinger, il cui vero nome \u00e8 Lyla Michaels viene raccolta, in tenera et\u00e0, dal Monitor mentre \u00e8 naufraga sul mare, attaccata ad un relitto, unica superstite di un disastro navale. Cresciuta da questo essere primordiale, diventa la sua assistente nella ricerca di metaumani in grado di opporsi al potentissimo Anti-Monitor, che minaccia la sopravvivenza del multiverso. Grazie al Monitor, acquisisce il potere di sdoppiarsi in molte forme differenti e quindi di viaggiare contemporaneamente in molti angoli dell'universo: quando le sue forme si riuniscono, i ricordi di ciascuna vengono condivisi nell'unica rimasta. Questo potere le consente di essere il messaggero perfetto (da qui il suo nome) per portare agli eroi i messaggi del Monitor. Nel corso del \"cross-over\" l'Anti-Monitor riesce a contaminare Harbinger con un \"demone ombra\" per indurla al tradimento contro il Monitor e ucciderlo. \u00c8 anche presente nel \"cross-over\" \"Millennium\" per dare una mano nella lotta degli eroi contro la minaccia dei Manhunters.\nPoteri e abilit\u00e0.\nLyla ha la capacit\u00e0 di attraversare qualsiasi oggetto solido si trovi sul suo cammino, riuscendo a \"slegare\" i propri atomi ed a passare tra gli spazi atomici di qualsiasi oggetto o materiale decida. Pu\u00f2 anche estendere questo status d'intangibilit\u00e0 ad una dozzina di persone o di oggetti (aventi la stessa massa) attorno a lei, purch\u00e9 mantengano un contatto fisico. Riesce ad annullare i campi elettrici ed a mandare fuori controllo qualsiasi meccanismo elettronico stia attraversando, e grazie all'assenza di peso dovuto all'intangibilit\u00e0, il suo corpo ha la capacit\u00e0 di levitare letteralmente nell'aria.\nLyla \u00e8 dotata della capacit\u00e0 di moltiplicare se stessa un numero virtualmente illimitato di volte, per poi riassorbire a proprio piacimento tali copie. Ciascuno dei suoi duplicati \u00e8 in grado di pensare in modo autonomo e pu\u00f2 creare, a sua volta, duplicati di se stesso. Inoltre, l'originale \u00e8 depositario ultimo di tutte le esperienze dei duplicati, e la possibilit\u00e0 di dividere equamente le ferite ricevute tra i doppi, gli conferisce una certa resistenza. Lyla ha anche la capacit\u00e0 di volare.\nIn altri media.\nNella serie televisiva Arrow appare una versione di Lyla Michaels completamente diversa da quella fumettistica. Infatti qui \u00e8 un'agente senza poteri dell'Argus, che ne diventer\u00e0 direttrice alla morte di Amanda Waller. Si sposer\u00e0 con John Diggle e avranno una bambina, Sara Diggle. In seguito agli involontari cambiamenti temporali apportati da Barry Allen/Flash, la storia viene cambiata ed, al posto di Sara, John e Lyla hanno avuto un maschietto, John Junior.\nDurante il crossover tra le varie serie televisive dell'Arrowverse del dicembre 2019 e gennaio 2020, Lyla otterr\u00e0 i superpoteri, diventando quindi pi\u00f9 affine alla sua controparte cartacea."}
{"id": "41864", "revid": "92723", "url": "https://it.wikipedia.org/wiki?curid=41864", "title": "Spettro (DC Comics)", "text": "Lo Spettro (\"Spectre\") \u00e8 un personaggio del cosmo DC Comics ideato nel 1940, ovvero in piena \"golden age\", da Jerry Siegel e Bernard Baily. Fa il suo esordio su \"More Fun Comics\" n. 52, per poi entrare nella JSA sulle pagine di \"All Star Comics\", mentre in Italia fa la sua prima apparizione sulle pagine della \"Collezione Uomo d'Acciaio\", nel n. 16.\nLo spettro \u00e8 un essere divino dotato di poteri illimitati simili ma non uguali a quelli della Presenza. Il suo pi\u00f9 grande potere \u00e8 quello di togliere definitivamente i poteri a qualsiasi essere esistente, a parte alla Presenza che gli fornisce tale potere, e donarli a qualche fortunatissimo eletto o distruggerli e farli perdere nell'oblio. Tale potere lo colloca al secondo posto come supereroe/criminale della DC Comics.\nJim Corrigan.\nIl primo a indossare il manto dello Spettro \u00e8 Jim Corrigan. Detective morto in azione, Corrigan risorge e ha una seconda possibilit\u00e0 come rappresentante dell'ira divina, una sorta di giudice in Terra che decreta se l'anima di un mortale deve ancora vivere oppure \u00e8 gi\u00e0 tanto malvagia da meritare le fiamme dell'inferno per il resto dell'eternit\u00e0. In un certo senso, quindi, non era proprio un \"eroe\" nel senso stretto della parola, ma piuttosto un vendicatore senza scrupoli, che non ha nessun problema ad uccidere i malvagi.\nLa costruzione del personaggio, nel corso degli anni, lo rende praticamente onnipotente, in grado di cambiare lo stesso aspetto della realt\u00e0. Certo questo non \u00e8 un gran problema durante la Golden Age, ma quando il mercato fumettistico statunitense entra in un lungo periodo di crisi (anni '50), inevitabilmente anche lo Spettro viene gradatamente dimenticato.\nRitorna, sempre come Jim Corrigan, durante la Silver Age, questa volta sulle pagine di \"Adventure Comics\". La sua onnipotenza non sembra un eccessivo ostacolo per l'utilizzo del personaggio; al contrario viene esaltato il suo aspetto di entit\u00e0 semidivina, di rappresentante stesso di Dio tra i mortali. Sar\u00e0, inoltre, fondamentale il suo apporto per la vittoria finale contro l'Anti-Monitor durante la maxi-serie \"Crisi sulle Terre infinite\".\nNegli anni settanta lo Spettro rivive sulle pagine di \"Adventure Comics\". Questa serie, scritta da Michael Fleisher e disegnata da Jim Aparo, fu nota per le descrizioni particolarmente cruente delle punizioni, spesso dettate dalla legge del contrappasso nei confronti dei criminali. Essi, infatti, venivano ad esempio trasformati in cera, oppure in legno e poi gettati su una sega di una segheria industriale, o ancora in vetro e lasciati cadere cos\u00ec da infrangersi. Ma, nella pagina dei lettori, alcuni fan si lamentarono di ci\u00f2 e nel n. 435 Fleisher, non si sa se in risposta alle lamentele o perch\u00e9 gi\u00e0 previsto in precedenza, introdusse un personaggio che condivideva le idee dei fan, un reporter di nome Earl Crawford. La serie fu cancellata nonostante esistessero dei testi gi\u00e0 pronti. Diversi anni dopo, nel 1988, questi capitoli mancanti furono disegnati da Jim Aparo e pubblicati nella miniserie \"The Wrath of the Spectre\".\n\"Crisis\", in un certo senso, \u00e8 un'occasione importante, che il personaggio non si lascia scappare: grazie a questa sorta di nuovo inizio, sul finire del 1992 fa il suo esordio con la sua terza serie regolare (la prima, in era silver, del 1967, la seconda del 1987), scritta da John Ostrander e disegnata da Tom Mandrake, che realizzano un prodotto di grande qualit\u00e0, tanto che la DC Comics, nonostante le scarse vendite, decide di chiudere la serie al 63\u00b0 numero, cio\u00e8 solo con la conclusione della storia cos\u00ec come programmata dai due cartoonist.\nIl giorno del giudizio.\nLa Terra, quindi, dopo secoli, non ha pi\u00f9 un rappresentante dell'Ira Divina e il manto dello Spettro \u00e8 libero per chiunque abbia l'audacia di conquistarlo. Ci provano in due: Neron, un principe-demone dell'inferno, e Asmodel, un angelo rinnegato che gi\u00e0 in un'occasione aveva cercato di conquistare il paradiso.\nSu queste premesse Geoff Johns coadiuvato ai disegni da Matt Smith (matite) e Steve Mitchell (chine), scrive il \"crossover\" \"Il giorno del giudizio\", una sfida di magia in cui JLA e JSA si uniscono insieme a tutto il resto degli eroi DC Comics per fronteggiare lo Spettro/Asmodel che, con le schiere infernali, invade la Terra. Gli eroi si dividono in due gruppi: uno va all'inferno per riaccenderlo, l'altro va prima nel paradiso per convincere Corrigan a riprendere il manto dello Spettro, quindi nel purgatorio, dove la scelta cade su Hal Jordan, che cos\u00ec entra anche lui sulla scacchiera.\nDalla sfida tra lui, Asmodel e Neron, vince proprio l'ex-Lanterna Verde, scelto dall'Ira Divina dopo aver sondato il cuore dei tre contendenti: Hal Jordan, cos\u00ec, ha una seconda possibilit\u00e0 per farsi perdonare i suoi peccati, dopo aver sacrificato la vita stessa per salvare la Terra durante \"L'ultima notte\".\nHal Jordan.\nHal Jordan, la seconda Lanterna Verde della Terra, aveva ricevuto l'anello da Abin Sur, morente. Aveva quindi scalato le vette diventando la Lanterna Verde pi\u00f9 amata, fino a che, con la distruzione di Coast City, Jordan impazzisce, polverizzando, letteralmente, l'intero Corpo delle Lanterne Verdi. Quindi ritorna, con il nome di \"Parallax\", pi\u00f9 potente che mai, per provare a ridare un nuovo inizio all'universo, dando origine all'evento denominato \"Ora zero\". In questo caso \u00e8 Oliver Queen, il suo pi\u00f9 grande amico, a fermarlo, ma Jordan ritorna, questa volta per salvare la Terra e dare la sua energia al Sole, che si era spento.\nCome Spettro, Jordan inizia un po' stentatamente, prima incontrando la JLA, portandola addirittura nel cuore stesso del Joker, quindi le sue avventure proseguono con la seconda serie dedicata allo Spettro (2001). Scritta da J.M. DeMatteis, l'autore del suo \"primo\" incontro con la Justice League, e disegnata da Ryan Sook, la serie \u00e8 un'esplorazione del cuore di Jordan e dell'uomo in genere, un tentativo di Jordan di superare il suo passato di Lanterna Verde e di entrare nel mondo mistico dello Spettro. Deve superare le diffidenze di Batman e ripagare la fiducia di Superman, e questo \u00e8 certamente difficile, soprattutto dopo che, come Parallax, aveva resuscitato l'amico Oliver, come ci ha raccontato Kevin Smith nei primi numeri della sua gestione di Freccia Verde e ancor pi\u00f9 dopo che aveva convinto l'anima di Oliver a tornare in questo corpo, per salvare il figlio Connor.\nInfine, nella storia \"Legacy\" di Joe Kelly, Brent Anderson e Bill Sienkiewicz, aiuta l'amico Tom Kalmaku a fare pace con s\u00e9 stesso e con l'eredit\u00e0 di Jordan come Lanterna Verde, ponendo le basi per la rinascita del corpo.\nIn \"Lanterna Verde: Rinascita\" lo Spettro abbandona definitivamente l'anima di Jordan, annunciando che trover\u00e0 qualcun altro dotato di un altro desiderio di vendetta.\nLo Spettro \u00e8 apparso in \"Crisi infinita\", dove \u00e8 stato legato a un nuovo ospite. Ha inoltre ucciso la quarta Star Sapphire, Deborah Camille Darnell."}
{"id": "41866", "revid": "2146306", "url": "https://it.wikipedia.org/wiki?curid=41866", "title": "Notazione scientifica", "text": "La notazione scientifica (indicata anche come notazione esponenziale) \u00e8 un modo conciso di esprimere numeri reali con molte cifre che altrimenti sarebbe poco conveniente rappresentare in notazione decimale. Per ottenere questo risultato si utilizzano potenze intere della base utilizzata per la notazione posizionale in uso.\nNotazione esponenziale.\nUtilizzando la notazione scientifica, per esempio, tutti i numeri in base dieci vengono rappresentati nella forma: \n\"m\" \u00d7 10\"n\" \n(\"m\" volte \"dieci\" elevato alla potenza di \"n\") dove l'esponente \"n\" \u00e8 un numero intero (che pu\u00f2 essere positivo, negativo o, anche, uguale a zero) e il coefficiente \"m\" \u00e8 un qualsiasi numero reale. L'esponente \"n\" viene chiamato \"ordine di grandezza\" e il coefficiente \"m\" viene chiamato \"mantissa\". (Il termine \"mantissa\" potrebbe tuttavia causare confusione, dal momento che \u00e8 anche il nome della parte frazionaria di un logaritmo.) \nLa maggior parte delle calcolatrici e dei programmi per computer presentano i numeri molto grandi e molto piccoli usando la notazione scientifica. Il 10 \u00e8 normalmente omesso e la lettera E \u00e8 usata per indicare l'esponente: per esempio, 1,56E+29 (nel caso di esponente positivo) o 1,87E-12 (nel caso di esponente negativo). Da notare che questa E non ha relazioni con la costante matematica e.\nIn termini pi\u00f9 generali possiamo dire che un numero \"reale\" formula_1 pu\u00f2 essere rappresentato in una base formula_2 in questo modo: formula_3\nIl \".\" \u00e8 detto punto radice, mentre le prime cifre della mantissa (formula_4), sono dette cifre significative (o essenziali)\nLa notazione scientifica \u00e8 molto utile per esprimere grandezze fisiche, dato che \u00e8 possibile scrivere solo le cifre significative, rendendo leggibili testi che trattano quantit\u00e0 molto grandi o molto piccole in semplicit\u00e0 e chiarezza senza alterare il valore iniziale.\nNotazione normalizzata.\nQualsiasi numero intero pu\u00f2 essere scritto nel formato \"m\" \u00d7 10\"n\" in molti modi: ad esempio, 350 pu\u00f2 essere scritto come o o .\nNella notazione normalizzata, l'esponente \"n\" \u00e8 scelto in modo che il valore assoluto di \"m\" rimanga almeno uno ma inferiore a dieci (1 \u2264 |\"m\"| &lt; 10). Quindi 350 \u00e8 scritto come . Questa forma consente un facile confronto dei numeri, in quanto l'esponente \"n\" fornisce l'ordine di grandezza del numero. Nella notazione normalizzata, l'esponente \"n\" \u00e8 negativo per un numero con valore assoluto compreso tra 0 e 1 (ad es. 0,5 \u00e8 scritto come ). Il 10 e l'esponente sono spesso omessi quando l'esponente \u00e8 0.\nLa forma scientifica normalizzata \u00e8 la tipica forma di espressione di grandi numeri in molti campi, a meno che non si desideri una forma non normalizzata, come la notazione ingegneristica. La notazione scientifica normalizzata viene spesso chiamata notazione esponenziale, anche se quest'ultimo \u00e8 pi\u00f9 generale e si applica anche quando \"m\" non \u00e8 limitato all'intervallo da 1 a 10 (come nella notazione di ingegneria per esempio) e a basi diverse da 10 (come in 3,15 \u00d7 220).\nNotazione ingegneristica.\nLa notazione ingegneristica (spesso indicata come modalit\u00e0 di visualizzazione \"ENG\" sui calcolatori scientifici) differisce dalla notazione scientifica normalizzata in quanto l'esponente \"n\" \u00e8 limitato a multipli di 3. Di conseguenza, il valore assoluto di \"m\" \u00e8 compreso nell'intervallo 1 \u2264 |\"m\"| &lt; 1000, anzich\u00e9 1 \u2264 |\"m\"| &lt; 10. Sebbene simile nel concetto, notazione ingegneristica \u00e8 raramente chiamata notazione scientifica. La notazione ingegneristica consente ai numeri di corrispondere esplicitamente ai prefissi SI corrispondenti, il che facilita la lettura e la comunicazione orale. Ad esempio, possono essere letti come \"dodici virgola cinque nanometri\" e scritti come , mentre la sua notazione scientifica equivalente a verrebbe probabilmente letta come \"uno virgola venticinque per dieci alla meno otto metri\".\nCifre significative.\nUna cifra significativa \u00e8 una cifra in un numero che contribuisce a migliorarne la precisione. Sono definiti significativi tutti i numeri diversi da zero, gli zeri posizionati in mezzo a cifre significative e gli zeri esplicitamente indicati come significativi. Gli zeri all'inizio ed alla fine di un numero non sono significativi perch\u00e9 servono unicamente a definirne l'ordine di grandezza. Quindi, 1\u00a0230\u00a0400 normalmente presenta cinque cifre significative: 1, 2, 3, 0, e 4; gli ultimi due zeri non contribuiscono ad aumentare la precisione del valore.\nQuando un numero viene convertito in notazione normalizzata in base dieci, la mantissa mantiene tutte le cifre significative, mentre gli zeri all'inizio e alla fine del numero vengono scartati. Dunque 1\u00a0230\u00a0400 diventa . Di conseguenza questa notazione rende il numero di cifre significative facilmente identificabile."}
{"id": "41867", "revid": "1226", "url": "https://it.wikipedia.org/wiki?curid=41867", "title": "Logica sfumata", "text": ""}
{"id": "41869", "revid": "33597", "url": "https://it.wikipedia.org/wiki?curid=41869", "title": "Raster", "text": ""}
{"id": "41870", "revid": "709565", "url": "https://it.wikipedia.org/wiki?curid=41870", "title": "Gli intaccabili", "text": "Gli intaccabili \u00e8 una serie a fumetti creata da Leo Ortolani, noto al pubblico soprattutto per la creazione di \"Rat-Man\".\nDescrizione.\nLe storie narrano di verosimili episodi di vita vissuta in giovent\u00f9, che vedono per protagonisti l'autore e il suo storico gruppo di amici, Danilo detto \"Il Cipo\", Antonio \"Dillinger\" e Vassili, tutti gi\u00e0 conosciuti, avendoli l'autore sparsi tra le pagine di altre storie. Si parla di ragazze irraggiungibili, amori sognati, passioni rincorse, sempre inesorabilmente mancate.\nIl solito umorismo che caratterizza tutta la produzione di Leo Ortolani, ricco di gag e situazioni ai limiti dell'assurdo, trova ancora una volta una divertente applicazione in un contesto particolare, fatto di episodi ed ambientazioni strettamente \"personali\", che l'autore, nel tempo \u00e8 riuscito a far sentire familiari anche ai suoi lettori.\nProtagonisti.\nNei primi due episodi gli unici protagonisti sono Il Cipo e Dillinger, mentre nei successivi si aggiungono anche Leo e Vassili.\nStoria editoriale.\nLa serie, il cui titolo evidenzia la cinefilia dell'autore nell'evidente riferimento al film \"Gli intoccabili\" di Brian De Palma, nasce sulla rivista \"Totem\" durante gli anni novanta, riscuotendo un discreto successo; successivamente venne scelta come sostituto di \"Venerd\u00ec 12\" dopo la sua conclusione sul n. 40 di \"Rat-Man Collection\", vincendo la concorrenza nelle decisioni dell'autore su una nuova serie di storie brevi incentrate su Dark Mouse (parodia del personaggio di \"Guerre stellari\" Darth Maul, gi\u00e0 apparso nella storia \"Il prescelto\")."}
{"id": "41872", "revid": "28402", "url": "https://it.wikipedia.org/wiki?curid=41872", "title": "Raster graphic", "text": ""}
{"id": "41873", "revid": "1528507", "url": "https://it.wikipedia.org/wiki?curid=41873", "title": "K-Meleon", "text": "K-Meleon \u00e8 un browser per la navigazione nel Web molto leggero e basato su Gecko, il motore di rendering di Mozilla.\nStoria.\nK-Meleon \u00e8 stato originariamente sviluppato da Christopher Thibault nel 2000. Da allora, Thibault ha praticamente abbandonato il progetto lasciando lo sviluppo ad altri, come Dorian Boissonnade e Hao Jiang.\nL'ultima versione stabile \u00e8 la 75.1, distribuita il 18 settembre 2015(https://web.archive.org/web/20200427230052/http://kmeleonbrowser.org/), basata su Gecko.\nLa cronologia delle versioni con relativo download \u00e8 disponibile su SourceForge all'indirizzo http://kmeleon.sourceforge.net/download.php\nCaratteristiche.\nIl progetto K-Meleon \u00e8 stato creato facendo particolare attenzione alla velocit\u00e0 del programma, piuttosto che alla grafica, che risulta leggerissima ed essenziale.\nLa leggerezza e la velocit\u00e0 di K-Meleon dipendono fondamentalmente dal fatto che utilizza per l'interfaccia le librerie di sistema.\n\u00c8 distribuito gratuitamente (sotto licenza GPL) ed \u00e8 completamente compatibile con i pi\u00f9 diffusi standard di Internet (grazie al motore Gecko). K-Meleon gira su tutte le piattaforme Microsoft Windows a 32 bit. A causa delle piccole dimensioni del gruppo di sviluppatori, le nuove \"release\" di K-Meleon non avvengono regolarmente. Questo comporta diversi problemi, soprattutto nel caso in cui vengano trovate vulnerabilit\u00e0 legate alla sicurezza (principalmente derivanti dal nucleo Mozilla del software). Il progetto si basa sul motore di SeaMonkey.\nAlla versione 74 il browser non riesce ancora a superare perfettamente il test Acid2.\nPersonalizzazione.\nK-Meleon possiede una interfaccia dedicata ai plugins, chiamata \"kplugins\" e di temi che possono estendere le funzionalit\u00e0 e cambiare l'aspetto grafico. Viene anche utilizzato un sistema di macro, per permettere a kplugins di interagire con il programma e con le sue principali funzioni.\nK-Meleon ha un'interfaccia molto flessibile. Tutti i menu e i pulsanti della barra degli strumenti possono essere completamente personalizzati attraverso dei file di configurazione. Questa caratteristica pu\u00f2 essere molto utile in un ambiente nel quale il vasto pubblico ha accesso al browser (come ad esempio in una biblioteca pubblica o in un internet caf\u00e8. Nonostante la sua utilit\u00e0, per\u00f2, questa caratteristica spaventa comunemente gli utenti che non hanno a disposizione un'interfaccia grafica per la personalizzazione. L'utente deve infatti modificare file di configurazione per spostare i pulsanti, anche se le barre possono essere semplicemente trascinate.\nDato che al posto di XUL viene utilizzata l'interfaccia nativa di Windows, nessun tema e solo poche estensioni di Mozilla possono essere installate. Questo limita pesantemente la compatibilit\u00e0 con le altre applicazioni Mozilla, ma permette una migliore integrazione con l'aspetto di Windows e un pi\u00f9 veloce avvio del browser, rispetto ai vari software con interfaccia XUL."}
{"id": "41877", "revid": "118901459", "url": "https://it.wikipedia.org/wiki?curid=41877", "title": "Garrota", "text": "La garrota o garrotta \u00e8 uno strumento utilizzato per l'esecuzione delle condanne a morte, in uso in Spagna dal 1822 al 1975. Nel 1978, dopo la caduta del franchismo, la Costituzione abol\u00ec la pena di morte.\nCaratteristiche.\n\u00c8 costituita da un cerchio di ferro fissato ad un palo, che viene stretto mediante una vite attorno al collo del condannato, fino a provocarne la morte per strangolamento. Fu usata l'ultima volta in Spagna il 2 marzo 1974, per l'esecuzione dell'anarchico catalano Salvador Puig Antich e del tedesco-orientale Georg Michael Welzel (noto come cittadino polacco di nome Heinz Ches).\nMacchinario per l'esecuzione.\nIn tempo di pace la garrota fu l'unico mezzo utilizzato per la pena di morte in Spagna per centinaia di anni. In origine era un'esecuzione nella quale il condannato veniva ucciso con una mazza (\"garrote\" in spagnolo). Fu in seguito sviluppata una macchina per lo strangolamento, dove il condannato veniva legato ad un palo di legno con una corda avvolta intorno al collo, che ritorta dal dietro ne provocava la morte. Col tempo il metodo fu modificato con l'aggiunta di una sedia fissata al palo alla quale il condannato veniva legato, mentre il boia con una manovella o una ruota stringeva una fascia metallica intorno al collo, provocandone lo strangolamento.\nAltre versioni incorporavano una lama fissa di metallo con la punta direzionata al midollo allungato, la cui lesione portava a morte rapida per arresto cardiaco. Questa versione, chiamata garrota catalana, fu usata dalla fine del 1940. Le autorit\u00e0 statunitensi decisero di mantenere la garrota nelle Filippine, dopo che nel 1898 tolsero alla Spagna la colonia, e la usarono sino al 1902. Vittime famose garrotate nelle Filippine furono i tre sacerdoti indigeni Gomburza, condannati a morte per una presunta partecipazione all'ammutinamento di Cavite del 1872.\nInfluenza nei mass media.\nLa garrota pu\u00f2 essere vista nel film di James Bond \"Il mondo non basta\", cos\u00ec come nei film \"Original Sin\", \"L'ultimo inquisitore\", \"Salvador - 26 anni contro\", \"1492 - La conquista del paradiso\", \"La ballata del boia\", \"Pirati,\" nel finale di \"Sal\u00f2 o le 120 giornate di Sodoma\", nella soap opera \"Il segreto\", ambientata nella Spagna del 1919, nella soap \"Una vita\" e nella serie Netflix \"Le ragazze del centralino\".\nViene inoltre citata nella canzone pacifista di Fabrizio De Andr\u00e9 \"Morire per delle idee\", nella canzone antifranchista \"Foi no s\u00e1bado passado\" di Jos\u00e9 Afonso, in [[Erba &amp; Wifi] di [[Marracash]] e [[Gu\u00e9 Pequeno]] e in quella sulla pena di morte \"Budy Giampi\" degli [[Elio e le Storie Tese]], contenuta nell'album \"[[Cicciput]]\".\nCollegamenti esterni.\n[[Categoria:Spagna]]\n[[Categoria:Metodi di esecuzione capitale]]"}
{"id": "41886", "revid": "486946", "url": "https://it.wikipedia.org/wiki?curid=41886", "title": "Variabile a eclisse", "text": ""}
{"id": "41903", "revid": "124873067", "url": "https://it.wikipedia.org/wiki?curid=41903", "title": "Terzo Stato", "text": "Il terzo stato (in francese: \"tiers \u00e9tat\") era uno dei ceti in cui era divisa la societ\u00e0 francese prima della rivoluzione, chiamato cos\u00ec perch\u00e9 in ordine di importanza veniva dopo i primi due, ossia il clero e la nobilt\u00e0.\nStoria.\nPer numero di componenti il terzo stato era largamente preponderante rispetto agli altri due ceti, in quanto comprendente tutti gli strati popolari. Nell'anno della rivoluzione comprendeva venticinque milioni di persone, fra borghesi e contadini, contro i quattrocento o cinquecentomila nobili e uomini di Chiesa; costituiva circa il 98% della popolazione francese (\"roturier\") ed era l'unica parte che pagava le tasse, in quanto i nobili e il clero ne erano esenti, potendo contare anche su numerosi privilegi e un diverso trattamento giudiziario.\nAlla vigilia della rivoluzione il malcontento di questo ceto sociale era fortissimo per il forte disagio economico presente nel Paese. L'abate Emmanuel Joseph Siey\u00e8s, per dare una sostanza ideologica alle ragioni del terzo Stato, nel gennaio del 1789 scrisse un opuscolo politico che riscosse un successo clamoroso. Nel pamphlet Siey\u00e8s si poneva tre domande, per poi argomentarle e dare loro una risposta; iniziava con queste domande: \nCon gli Stati generali del 1789, su iniziativa di Jacques Necker, il terzo stato poteva disporre di un numero doppio di rappresentanti eletti (550 dei 1 100 componenti) rispetto alla convocazione del 1614. Tuttavia, in questa assemblea il voto tradizionale non era per testa, ma per stato e quindi, pur essendo numericamente minoritaria, l'alleanza tra nobilt\u00e0 e clero era sempre vincente. Il contrasto su questo tema fondamentale, con il clero che in buona parte non appoggi\u00f2 l'istanza sul nuovo metodo di voto, port\u00f2 alla costituzione di un'altra assemblea nazionale, dando inizio alla rivoluzione francese.\nAll'assemblea nazionale costituente parteciparono solo i rappresentanti della borghesia, mentre i ceti sociali meno abbienti non furono rappresentati e quindi nacque la definizione di quarto stato."}
{"id": "41909", "revid": "118795453", "url": "https://it.wikipedia.org/wiki?curid=41909", "title": "Coppa America", "text": ""}
{"id": "41911", "revid": "767487", "url": "https://it.wikipedia.org/wiki?curid=41911", "title": "Jackie Brown", "text": "Jackie Brown \u00e8 un film del 1997 scritto e diretto da Quentin Tarantino, tratto dal romanzo \"Punch al rum\" (\"Rum Punch\") di Elmore Leonard.\nTrama.\nJackie Brown arrotonda il suo esiguo stipendio da hostess contrabbandando denaro per Ordell Robbie, un mercante d'armi tanto stralunato quanto poco affidabile con al fianco la bionda Melanie, una delle sue tante compagne, e il maldestro Louis Gara, il suo braccio destro. Un giorno, Ordell riceve una chiamata dalla prigione da parte di Beaumont, uno dei suoi scagnozzi: egli gli chiede di liberarlo e pagare la sua cauzione. Ordell si reca cos\u00ec da Max Cherry, un garante di cauzioni, che fa uscire Beaumont di galera. Quella stessa sera, Ordell decide di uccidere Beaumont per paura che quest'ultimo, assai intimorito dall'ambiente della prigione e con una grossa accusa sulle spalle a causa del possesso di armi illecite, parli dei suoi traffici con la polizia, ma ormai \u00e8 troppo tardi. Qualche giorno dopo, infatti, Jackie viene raggiunta da due agenti del dipartimento di polizia, Mark Dargus del LAPD e Ray Nicolette dell'ATF, agenti speciali del dipartimento anti-frode. I due uomini perquisiscono la borsa di Jackie, trovando effettivamente 50.000 dollari e una busta contenente cocaina. Mark e Ray rivelano di aver avuto la soffiata da Beaumont e conducono Jackie alla stazione di polizia, dove tentano d'indurla a collaborare con loro. Jackie per\u00f2 non si presta a collaborare, viene processata e condotta in carcere. Ordell va nuovamente da Max per pagare la cauzione e Max la va quindi a prendere in carcere.\nTornata a casa dopo una frugale cena con Max, Jackie riesce a sfuggire a Ordell, determinato a ucciderla come qualche giorno prima aveva fatto con Beaumont per non farlo parlare. Il giorno seguente, dopo essersi consultata con Max, l'unica persona che sente amica e al quale sta cominciando a piacere, Jackie stringe un accordo con la polizia per consegnargli Ordell, ottenendo in cambio il proscioglimento. Ne parla poi a Ordell stesso, convincendolo che \u00e8 un buon modo per portare negli Stati Uniti in una sola volta i 500.000 dollari che Ordell detiene in Messico grazie ai suoi traffici. Ordell \u00e8 titubante, ma alla fine si ricrede a riporre fiducia in Jackie, convincendosi che \u00e8 la persona pi\u00f9 affidabile per un lavoro simile. Inizia cos\u00ec il doppio gioco di Jackie: da una parte \u201ccollabora\u201d con la polizia e dall\u2019altra si comporta da complice con Ordell, facendogli credere che sta ingannando gli agenti. Lo scambio avverr\u00e0 al Del Amo Shopping Center, dove Jackie e Ordell si ritrovano per discutere gli ultimi ritocchi del piano. Andato via Ordell, Max, appena uscito dal cinema del centro commerciale, vede Jackie, si ferma a parlare con lei della sua decisione di voler abbandonare il suo lavoro e tra i due nasce una certa complicit\u00e0. Ordell vede per\u00f2 Max seduto al tavolo con Jackie, e comincia a sospettare di entrambi. Il primo scambio, di prova, in cui Jackie porta solo 10.000 dollari, avviene sotto il controllo di Ray e Jackie consegna la busta come convenuto ad una donna mandata da Ordell. La polizia si fa cos\u00ec un'idea sulle modalit\u00e0 dello scambio e si appresta a cogliere Ordell in flagrante con il prossimo scambio. Ordell non sta per\u00f2 ai patti, cambia qualcosa nelle fasi dello scambio, facendo infuriare Jackie, che comunque va avanti con il suo piano, per il raggiungimento del quale necessita dell'aiuto di Max. Infatti anche raccontare ad Ordell del suo accordo con la polizia fa parte di un inganno, volendo in realt\u00e0 Jackie raggirare il trafficante d'armi, con lo scopo di intascarsi tutti i suoi soldi.\nArriva il giorno dello scambio decisivo. In aereo, Jackie nasconde 500.000 dollari sul fondo della borsa, sotto i 50.000 che far\u00e0 vedere a Ray. Il poliziotto controlla i soldi e marca i 50.000 dollari, dopodich\u00e9 Jackie, sempre scortata a distanza dalla polizia, entra nel camerino di un negozio del centro commerciale, dove deve avvenire lo scambio che vede come tramite Melanie. La donna arriva sul posto, accompagnata da Louis: lo scambio avviene e Jackie, dopo aver dato a Melanie la busta con solo 50.000 dollari, riempita di libri per simulare il peso, mette nella busta portata da Melanie i 500.000 dollari e la lascia nel camerino. Uscendo dal centro commerciale Louis, oramai al limite per le continue prese in giro di Melanie, la uccide a sangue freddo con due colpi di pistola nel parcheggio, prima di partire col furgone. Max entra nel camerino e prende la busta che Jackie ha lasciato, andandosene indisturbato. Quando Louis va a prendere Ordell, viene invece ucciso dopo che quest'ultimo scopre che il sacchetto che doveva contenere tutto il bottino contiene in realt\u00e0 solo 40.000 dollari (10.000 erano stati dati a Melanie da Jackie, come regalo per la sua collaborazione, soldi che ovviamente erano contrassegnati) e aveva saputo che Louis, nonostante avesse visto Max Cherry al centro commerciale, aveva tenuto poco o per niente in considerazione la cosa; il tutto aggravato dall'omicidio di Melanie, a cui il trafficante d'armi si era un poco affezionato. Dopo di ci\u00f2, Ordell riesce a seminare gli agenti che lo stavano pedinando, facendo perdere le sue tracce.\nJackie, nel frattempo, corre dalla polizia, affermando che il piano \u00e8 andato a monte dato che Melanie \u00e8 spuntata fuori all'improvviso, rubando i soldi e fuggendo mentre Jackie era impreparata nel camerino, prima che lo scambio si potesse compiere. La polizia, ignorando la vera identit\u00e0 del tramite, non si rende conto che ci\u00f2 che \u00e8 avvenuto era proprio lo scambio. Dal canto suo Ray non si fida molto di Jackie e la sua versione non gli quadra, ma non ha prove a favore dei suoi dubbi e quindi decide di concentrarsi unicamente su ritrovare Ordell. Max, per portare a termine il piano di Jackie, organizza un incontro con Ordell, con una scusa, ma una volta faccia a faccia Ordell lo minaccia con una pistola e vuole sapere dove sono finiti i 500.000 dollari: Max gli dice che sono nel suo ufficio, dove si trova anche Jackie. Gli racconta che Jackie \u00e8 terrorizzata dalla situazione, temendo anche che nell'eventualit\u00e0 in cui Ordell fosse arrestato, egli faccia il nome della donna, finendo quindi in carcere con lui. Infine lo informa che Jackie vuole solo restituire i soldi e che ha architettato tutto solo perch\u00e9 non si fidava di Melanie perch\u00e9 questa aveva dei risentimenti nei confronti di Ordell, che l'aveva tagliata fuori dai giochi, e non aspettava che un'occasione per fregare Ordell. Il trafficante \u00e8 perplesso a tutta questa spiegazione, ma decide comunque di incontrare Jackie, credendo perlomeno che la donna sia realmente spaventata dal precipitarsi degli eventi. Dopo essersi accertato che Jackie \u00e8 nell'ufficio di Max, Ordell lo costringe ad andare con lui, usandolo come ostaggio. Quando entrano, la stanza \u00e8 al buio e, prima che Ordell possa fare qualcosa, Ray esce all'improvviso e lo uccide, chiudendo cos\u00ec il caso. Alcuni giorni dopo, Jackie, ormai ricca, va da Max per dargli la sua parte e per sapere se vuole andare in Spagna con lei. A malincuore, Max declina l'invito, ma Jackie lo bacia, lasciando cos\u00ec perplessi entrambi.\nProduzione.\nNel film sono riscontrabili diversi marchi di fabbrica del regista: la visuale dal bagagliaio dell'auto, usata in tutti i suoi film sino ad ora (quando Ordell cerca di convincere Beaumont a entrarci dentro), la visuale dagli occhi della vittima (usata anche in \"Pulp Fiction\" e poi in \"\") e il feticismo per i piedi di Tarantino: in diverse scene, specialmente all'inizio ma anche pi\u00f9 avanti, vengono infatti inquadrati i piedi di Melanie.\nSi tratta dell'unico film non originale diretto da Tarantino, essendo tratto dal romanzo di Leonard.\nCast.\nSylvester Stallone era stato scelto originariamente per il ruolo di Louis, mentre John Travolta per quello di Ray Nicolette ma entrambi rifiutarono. Robert De Niro avrebbe voluto interpretare Max Cherry ma Tarantino aveva gi\u00e0 assegnato la parte a Robert Forster. Pur di lavorare con Tarantino, De Niro ha accettato il ruolo di Louis. Michael Keaton interpreta il ruolo del poliziotto Ray Nicolette anche in un altro film tratto da un romanzo di Elmore Leonard, \"Out of Sight\".\nRobert De Niro e Samuel L. Jackson erano gi\u00e0 stati insieme nel cast di un film (pur non apparendo nelle stesse scene), sette anni prima in \"Quei bravi ragazzi\" di Martin Scorsese. Sid Haig, il giudice del caso di Jackie, era un personaggio criminale in \"Foxy Brown\", nel quale partecip\u00f2 anche Pam Grier. Un nome che spunta nel citofono dell'appartamento di Melanie \u00e8 \"S. Haig\", chiaro riferimento a Sid Haig, che nel film ha il ruolo del giudice di Jackie. La lista di Tarantino per Max Cherry includeva anche i nomi di Gene Hackman, John Saxon e Paul Newman."}
{"id": "41914", "revid": "22475", "url": "https://it.wikipedia.org/wiki?curid=41914", "title": "Le iene", "text": ""}
{"id": "41915", "revid": "762989", "url": "https://it.wikipedia.org/wiki?curid=41915", "title": "L'arte della fuga", "text": "L'arte della fuga (nell'originale in tedesco, \"Die Kunst der Fuge\") BWV 1080 \u00e8 una raccolta di composizioni di Johann Sebastian Bach, senza indicazioni sulla strumentazione, formata da diciannove fughe (ma il loro numero varia a seconda del criterio di classificazione che i diversi editori adottarono per dividerle o accorparle) a tre e quattro voci, quattro canoni a due voci e un corale a quattro voci.\nIniziata intorno al 1740, o forse anche prima, ma portata avanti con assiduit\u00e0 solo a partire dal 1747, \"L'arte della fuga\" rest\u00f2 incompiuta a causa della morte di Johann Sebastian Bach, avvenuta nel 1750. Nonostante fosse incompleta, Carl Philipp Emanuel Bach, figlio di Johann Sebastian, la fece stampare nel 1751. A questa pubblicazione ne segu\u00ec una seconda, sempre in versione incompleta, nel 1752. In entrambi i casi, per\u00f2, l'opera non dest\u00f2 l'interesse del pubblico, ormai orientato verso diverse mode musicali, e vendette solo poche copie.\nLa raccolta, che costituisce un vero e proprio saggio di arte del contrappunto, esplora sistematicamente tutte le possibilit\u00e0 offerte da un semplice tema in re minore elaborato secondo diverse tecniche compositive, come, ad esempio, la variazione e il rovesciamento speculare degli intervalli. Insieme con l\"Offerta musicale\", \"L'arte della fuga\" \u00e8 riconosciuta come una delle opere pi\u00f9 complesse e articolate mai scritte e viene universalmente considerata uno dei vertici pi\u00f9 alti mai raggiunti dalla polifonia contrappuntistica nell'intera storia della musica.\nStoria.\nNon \u00e8 chiaro quando Bach inizi\u00f2 la composizione de \"L'arte della fuga\", ma, secondo il musicologo Christoph Wolff, avrebbe cominciato a lavorarci intorno al 1740, e forse anche prima. Una recente analisi stilistica, infatti, sostiene che i primi quattro brani precedano di molto quelli successivi. Il tema appare gi\u00e0 in forma embrionale come soggetto della fuga in sol minore per organo BWV 578, composta intorno al 1707, mentre nel pedale della \"Fuga sopra il Magnificat\" BWV 733, composta anch'essa intorno al 1707, \u00e8 presente una variante per aumentazione del tema del \"Contrapunctus 9\". Bach, tuttavia, si dedic\u00f2 assiduamente a \"L'arte della fuga\" solo a partire dal 1747, e, con ogni probabilit\u00e0, il suo progetto era di completarla entro il 1749, in modo da poterla presentare come l'opera di tipo scientifico-musicale che i membri della \"Correspondierende Societ\u00e4t der musicalischen Wissenschaften\" di Lorenz Christoph Mizler, della quale Bach faceva parte, dovevano annualmente realizzare. La tradizione fa coincidere l'interruzione della composizione con la met\u00e0 del 1749, quando la malattia agli occhi di Bach si era aggravata in maniera tale da rendergli quasi impossibile la lettura. \u00c8 possibile, comunque, che il compositore possa aver interrotto l'avanzamento de \"L'arte della fuga\" anche prima, e per ragioni sconosciute.\nLa trascrizione delle copie \"in bella\" da consegnare all'editore, affinch\u00e9 incidesse le lastre di rame per realizzare la stampa, inizi\u00f2, con ogni probabilit\u00e0, gi\u00e0 nel 1747. Quando lo stato di salute di Johann Sebastian Bach cominci\u00f2 a declinare, i contatti con l'editore e l'incisione delle lastre vennero seguiti da suo figlio Johann Christoph Friedrich, il quale, riordinando il materiale, commise per\u00f2 anche alcuni errori. Ad esempio consegn\u00f2 all'editore il \"Contrapunctus a 4\" e lo fece includere nella raccolta, bench\u00e9 si trattasse solo di una versione primitiva del gi\u00e0 presente \"Contrapunctus 10. a 4 alla Decima\". Sempre a Johann Christoph Friedrich si deve anche la copia ridotta, da 239 battute a 232, dell'incompleta \"Fuga a 3 Soggetti\", in modo che lo spartito dell'edizione a stampa si concludesse con una cadenza e non restasse in sospeso.\nLa morte di Johann Sebastian Bach, avvenuta nel 1750, lasci\u00f2 l'opera incompiuta. La prima edizione a stampa, curata da suo figlio Carl Philipp Emanuel, subentrato a Johann Christoph Friedrich, incompleta e con il titolo \"Die / Kunst der Fuge / durch Herrn Johann Sebastian Bach / ehemahligen Capellmeister und Musikdirector zu Leipzig\" (in tedesco, \"L'arte della fuga del signor Johann Sebastian Bach, gi\u00e0 maestro di cappella e direttore musicale di Lipsia\"), usc\u00ec al prezzo di cinque talleri e non riportava n\u00e9 il nome dell'editore, n\u00e9 l'anno, n\u00e9 la citt\u00e0 di pubblicazione. Il titolo non era di Bach, ma venne probabilmente scelto dallo stesso Carl Philipp Emanuel o dal critico Friedrich Wilhelm Marpurg. La letteratura musicale, prendendo spunto da quella classica, era solita utilizzare il termine \"Arte\" con una certa frequenza: ne sono una dimostrazione, ad esempio, titoli come \"L'Arte del Contraponto\" di Giovanni Maria Artusi, \"L'Art de Toucher le Clavecin\" di Fran\u00e7ois Couperin, \"L'Arte del Violino\" di Pietro Antonio Locatelli, \"Die Kunst des reinen Satzes in der Musik\" di Johann Philipp Kirnberger o \"Die Kunst das Clavier zu Spielen\" dello stesso Marpurg.\nSecondo gli avvisi datati 1\u00ba giugno 1751, che annunciavano l'imminente uscita dell'opera, la raccolta era costituita da ventiquattro pezzi. L'ultimo, tuttavia, \u00e8 un corale intitolato \"Wenn wir in hoechsten Noethen\" (\"Quando siamo nel momento del bisogno\") che non ha alcun legame tematico (il soggetto de \"L'arte della fuga\" non compare in alcun punto), strutturale (il corale \u00e8 in sol maggiore, mentre l'intera raccolta \u00e8 in re minore) o storico (il corale risale a molti anni prima) con i brani precedenti. Non \u00e8 chiaro per quale motivo venne aggiunto a \"L'arte della fuga\". Secondo Johann Nikolaus Forkel quest'ultimo corale, del quale esiste anche un'altra versione, leggermente diversa, intitolata \"Vor deinen Thron tret ich hiermit\" (\"Mi presento davanti al tuo trono\"), sarebbe stato dettato da Bach, ormai cieco, a suo genero Johann Christoph Altnickol pochi istanti prima di morire.\nLa letteratura ottocentesca, poi, tralasci\u00f2 il nome originario di \"Wenn wir in hoechsten Noethen\" e si attest\u00f2 sul titolo di \"Vor deinen Thron tret ich hiermit\", in quanto calzava perfettamente con l'ideale romantico del genio che, di fronte alla propria fine, decide di lasciare un'ultima composizione emblematica. Tuttavia si tratta di una storia molto romanzata, in quanto, bench\u00e9 sia possibile che Bach possa averlo rimaneggiato nel corso del 1750, se non addirittura durante gli ultimi giorni di vita (come raccontato dal Forkel nella sua biografia), il corale \"Wenn wir in hoechsten Noethen\" \u00e8 solo la rielaborazione del corale \"Wenn wir in h\u00f6chsten N\u00f6ten sein\", gi\u00e0 presente nell\"Orgelb\u00fcchlein\" come BWV 641 e composto molti anni prima, fra il 1708 e il 1717, periodo durante il quale Bach era organista presso la corte ducale di Weimar. Per il musicologo Georg von Dadelsen, comunque, il copista del corale \"Wenn wir in hoechsten Noethen\" non fu Johann Christoph Altnickol, e Christoph Wolff sostiene che il manoscritto venne realizzato probabilmente da Johann Nathanael Bammler o da Johann Gottfried M\u00fcthel, due allievi di Bach.\nUn tempo, secondo il racconto del Forkel, si pensava che il corale fosse stato aggiunto a \"L'arte della fuga\" per iniziativa di Carl Philipp Emanuel Bach. Diversi musicologi, invece, sostengono che sia stato inserito dall'editore come rattoppo per mascherare l'incompiutezza dell'opera, in quanto avrebbe ritenuto che i potenziali compratori sarebbero stati poco propensi ad acquistare un libro sostanzialmente caro e per giunta incompleto. Sergio Vartolo ipotizza che possa essere stato aggiunto sulla falsariga di una raccolta di fughe per strumento a tastiera di Johann Mattheson, \"Die wohlklingende Fingersprache\" (\"Il melodioso linguaggio delle dita\", edita in due parti, nel 1735 e 1737), che, nella sua ristampa del 1749 (intitolata \"le Doits parlans\", \"Le dita parlanti\"), si concludeva con una fuga sul corale \"Werde munter mein Gem\u00fcthe\".\nStudi recenti hanno appurato che l'incisore de \"L'arte della fuga\" fu Johann Heinrich Sch\u00fcbler (fratello minore di quel Johann Georg Sch\u00fcbler che, nel 1747, aveva stampato l\"Offerta musicale\"), che l'anno di pubblicazione \u00e8 probabilmente il 1751 e che la citt\u00e0 dovrebbe essere Zella, in Turingia. Il mutato gusto del pubblico, ormai orientato verso lo stile rococ\u00f2 e lontano dalle forme del contrappunto antico coltivate da Bach, fece in modo che la pubblicazione restasse quasi completamente invenduta. L'opera, arricchita da una prefazione di Friedrich Wilhelm Marpurg e messa in vendita al prezzo di quattro talleri anzich\u00e9 cinque, venne ristampata nel 1752. Anche questa volta, per\u00f2, \"L'arte della fuga\" non ottenne il successo sperato, tanto che il ricavato delle poche copie vendute non fu neanche sufficiente a coprire le spese di stampa.\nNel 1756, poco dopo l'inizio della guerra dei sette anni, Carl Philipp Emanuel Bach vendette le sessanta lastre di rame incise usate per stampare \"L'arte della fuga\", lamentando che ne erano state vendute solamente trenta copie e che il ricavato era stato molto inferiore alle aspettative. Il comportamento di Carl Philipp Emanuel fu probabilmente dettato, oltre che dal desiderio di rifarsi per le spese sostenute, anche dal timore che quelle ingombranti lastre di rame avrebbero potuto costituire un intralcio nel caso in cui Berlino, citt\u00e0 nella quale viveva, avesse dovuto essere rapidamente sfollata a causa della guerra.\nL'opera rest\u00f2 dimenticata per tutta la seconda met\u00e0 del XVIII secolo. La prima edizione dopo quella del 1752 venne pubblicata solo nel 1801, a Parigi, dall'editore Vogt, seguita dall'edizione stampata a Zurigo, nel 1802, da Hans Georg N\u00e4geli. Fra le ristampe successive si segnalano quella del 1838 a cura di Carl Czerny, quella di Wilhelm Rust del 1878 all'interno della \"Bach-Gesellschaft Ausgabe\" e quella del 1894 a cura di Hugo Riemann. Nel corso del XX secolo sono degne di menzione le edizioni di Wolfgang Graeser del 1926, pubblicata come supplemento della \"Neue Bach-Ausgabe\", la nuova opera omnia delle composizioni bachiane che la \"Neue Bachgesellschaft\" stava dando alle stampe (l'edizione di Graeser, tuttavia, non viene enumerata fra le pubblicazioni della \"Neue Bach-Ausgabe\", ma viene considerata come il 47\u00ba volume della vecchia \"Bach-Gesellschaft Ausgabe\"), l'edizione di Hans Theodor David del 1928, quella di Hans G\u00e1l del 1951 e quella di Marcel Bitsch nel 1967.\nStruttura.\nFonti principali.\nDe \"L'arte della fuga\" sono note sette fonti principali:\nPiano dell'opera: ipotesi interpretative.\nSecondo il musicologo Alberto Basso era opinione abbastanza diffusa, nel XVII e XVIII secolo, che le strutture contrappuntistiche dovessero fondarsi su principii logico-matematici, applicati secondo regole rigidamente razionalizzate, e che il lavoro degli artisti impegnati in questo genere musicale dovesse essere pi\u00f9 vicino a una speculazione scientifica che non a una libera manifestazione creativa. La retorica musicale del tempo, nel solco delle teorizzazioni sugli \"affetti\", aveva inoltre riconosciute affinit\u00e0 con la retorica classica, dalla quale mutuava tecniche stilistiche e artifici per trasmettere all'ascoltatore idee, passioni e sentimenti.\nL'idea alla base de \"L'arte della fuga\", in linea con questa mentalit\u00e0, consiste nella sistematica esplorazione di tutte le possibilit\u00e0 contrappuntistiche offerte da un semplice tema in re minore di dodici note (rappresentato qui di seguito), esposto attraverso diversi metodi compositivi come il movimento diretto, il movimento inverso, il processo di aumentazione e diminuzione ritmica, la derivazione di temi dal tema principale, la mutazione del ritmo o l'ingresso di temi nuovi.\n&lt;score vorbis=\"1\"&gt;\\relative c'{\n\\set Staff.midiInstrument=oboe\n\\clef treble\n\\key d\\minor\n\\time 2/2\n\\tempo 2=57\n\\once \\override Score.MetronomeMark #'stencil = ##f\nd2 a' f d cis d4 e f2~ f8 g f e d4\n}&lt;/score&gt;\nA differenza di altre composizioni di Johann Sebastian Bach, come i due libri de \"Il clavicembalo ben temperato\" o i pezzi che compongono l\"Orgelb\u00fcchlein\", \"L'arte della fuga\" non \u00e8 un'opera con finalit\u00e0 didattiche, in quanto la piena comprensione della sua struttura presuppone una conoscenza avanzata delle tecniche contrappuntistiche. I manoscritti autografi non recano alcun titolo, e, a parte i due brani per due tastiere (indicati come \"\u00e0 2 Clav.\"), in nessuno dei pezzi \u00e8 suggerita la strumentazione.\nSecondo uno studio del musicologo Jacques Chailley, la raccolta completa avrebbe dovuto prevedere ventiquattro fughe, ripartite in sei gruppi da quattro fughe ciascuno (ossia due coppie, costituite da elaborazioni sul tema proposto in movimento \"rectus\" e \"inversus\"). Siccome nel piano generale dell'opera tutto procede per gruppi di quattro e per coppie di \"rectus\" e \"inversus\", e poich\u00e9 nella seconda sezione, quella dedicata alle controfughe in forma di stretto, sono presenti solo tre composizioni, a differenza di tutte le altre che ne contengono quattro, il musicologo Marcel Bitsch ipotizza che nell'edizione a stampa manchi un brano, forse smarrito dall'incisore.\nSia i manoscritti che le edizioni a stampa presentano i diversi brani in forma di partitura, ossia con tanti pentagrammi quante sono le voci utilizzate. Questa scelta appare inusuale se si suppone che l'opera sia destinata a essere eseguita alla tastiera, ma Sergio Vartolo sostiene che questo tipo di scrittura, adottata da Bach in modo da rendere pi\u00f9 agevole lo studio delle diverse voci, denoti un influsso della musica italiana della prima met\u00e0 del XVII secolo, in quanto compositori come Girolamo Frescobaldi (del quale Bach, nel 1714, aveva copiato integralmente per studio personale i \"Fiori musicali\") ne facevano abitualmente uso anche per la musica per tastiera.\nSecondo Vartolo, inoltre, influenze frescobaldiane si riscontrerebbero in numerosi altri dettagli, fra i quali la scrittura delle note in valori diversi (l'edizione a stampa riporta le note in valori doppi rispetto alla copia manoscritta), la presenza di brani a pi\u00f9 soggetti (il \"Ricercare IX\" di Frescobaldi ne espone ben quattro), l'uso dei temi per movimento diretto e inverso (pratica che si ricollega ai primi due \"Capricci\" di Frescobaldi, basati sull'esacordo ascendente e discendente) e l'utilizzo di cromatismi particolarmente audaci.\nCome per molte altre opere di Bach, anche per \"L'arte della fuga\" vari studiosi evidenziarono la presenza di diversi riferimenti numerologici, che, secondo alcuni, ne ispirerebbero l'intera struttura. Hans-Eberhard Dentler, ad esempio, individu\u00f2 una fitta rete di relazioni numerico-simboliche all'interno della raccolta. L'intera opera, secondo Dentler, sarebbe infatti strutturata sulla base di elementi e rapporti numerici associati a significati filosofici: unit\u00e0 (conferita dall'adozione di una tonalit\u00e0 uniforme e dalle sintesi tematiche), principii speculari, contrappunti (lemma che, mutuato dalla terminologia aristotelica, sarebbe riferito al bilanciamento degli opposti) e musica delle sfere.\nEsclusi i canoni si contano 14 contrappunti (il numero 14 \u00e8 la trasposizione numerica delle lettere che compongono il cognome Bach, in quanto B 2 + A 1 + C 3 + H 8 = 14). Sono inoltre composti da 14 note sia il tema principale dell'opera, sia alcuni dei temi variati, come quello del \"Contrapunctus 5\" e quello del \"Contrapunctus 8\", e 14 sono le esposizioni tematiche del \"Contrapunctus 4\". Sempre secondo Dentler rivestirebbero notevole importanza anche i numeri 41 (ossia l'inverso di 14) e 7: il primo tema della \"Fuga a 3 Soggetti\", ad esempio, \u00e8 composto da 7 note. Siccome tutti gli intervalli principali sono rappresentati da rapporti matematici che contengono i numeri 1, 2, 3 e 4 (1/2 per l'intervallo di ottava, 2/3 per la quinta e 3/4 per la quarta), Dentler sostiene che, nella struttura dell'opera, anche la sequenza 1 + 2 + 3 + 4 = 10, conosciuta con il nome greco di \"tetraktys\", assumerebbe un'importanza fondamentale.\nIl musicologo Herbert Anton Kellner, inoltre, evidenzi\u00f2 come la trasposizione numerica del titolo \"Die Kunst der Fuga\" (sic), scritto da Johann Christoph Altnickol, genero di Bach, e posto sul manoscritto \"Mus. ms. Bach P 200\", formi il numero 158 (DIE 18 + KUNST 80 + DER 26 + FUGA 34 = 158), ossia lo stesso numero formato dalla trasposizione delle lettere che formano il nome Johann Sebastian Bach (JOHANN 58 + SEBASTIAN 86 + BACH 14 = 158). In aggiunta, Kellner sottoline\u00f2 come i tre numeri che compongono la cifra 158, se sommati, diano come risultato 14 (1 + 5 + 8 = 14).\nNon c'\u00e8 alcuna certezza, tuttavia, sul fatto che Bach volesse intitolare l'opera \"Die Kunst der Fuge\" o \"Die Kunst der Fuga\". Alcuni, come Sergio Vartolo e Robert Lewis Marshall, ipotizzano che, sulla scia delle composizioni precedentemente pubblicate, un titolo plausibile avrebbe potuto essere \"F\u00fcnfte-Theil der Clavier-\u00dcbung\" (in tedesco, \"Quinta parte del Clavier-\u00dcbung\") o \"Letzter-Theil der Clavier-\u00dcbung\" (\"Ultima parte del Clavier-\u00dcbung\"). Altri studiosi, come Werner Tell, elaborarono anche un sistema di simbologie cristiane nascoste nell'opera, come un parallelismo fra i diciotto contrappunti e i primi diciotto salmi biblici e una correlazione fra il numero delle note che compongono i vari temi e alcuni numeri presenti nelle Sacre Scritture.\nNonostante ci\u00f2, pur ammettendo la significativa influenza della logica e della matematica nella struttura e nel tessuto dell'opera (a cominciare dalla ricorrente presenza del \"numero onomastico\" 14) e pur riconoscendo quanto fosse importante, per il compositore, che il discorso musicale seguisse \u00abregole sintattiche e retoriche ben precise\u00bb, alcuni studiosi, fra i quali Vartolo, sostengono tuttavia che mettere in risalto i soli aspetti concettuali e numerologici oscuri la vera grandezza de \"L'arte della fuga\", evidenziando come l'opera travalichi la dimensione puramente teorica e speculativa e sia carica di un profondo valore emozionale ed espressivo.\nCarl Philipp Emanuel Bach, in una lettera del 1775 indirizzata a Johann Nikolaus Forkel, parlando del proprio defunto padre descrisse infatti ci\u00f2 che, con ogni probabilit\u00e0, era la reale opinione che Johann Sebastian Bach aveva della musica intesa come mera dimostrazione scientifica: \u00abDer seelige war, wie ich u. alle eigentlichen Musici, kein Liebhaber, von trocknem mathematischen Zeuge\u00bb (\"Il defunto, come me e come tutti i veri musicisti, non era affatto amico delle cose aride e matematiche\").\nQuando, in una recensione, il critico Johann Adolph Scheibe scrisse che Bach \u00absarebbe oggetto dell'ammirazione di tutte le nazioni se rendesse pi\u00f9 piacevoli le sue composizioni, non le privasse di naturalezza con uno stile gonfio e intricato e non ne oscurasse la bellezza con un eccessivo artificio\u00bb, definendo lo stesso Bach \u00abder Vornehmste unter den Musicanten\u00bb (\"il maggiore fra i musicanti\", dove \"musicante\" era usato come termine dispregiativo per definire i semplici strumentisti), un docente dell'universit\u00e0 di Lipsia, Johann Abraham Birnbaum, rispose con un lungo articolo nel quale, oltre a contestare l'uso del termine musicante in riferimento ad \u00abein grosser Componist\u00bb (\"un grande compositore\") come Bach, al contempo ne mise in risalto la passionalit\u00e0 e la profonda padronanza delle tecniche espressive.\nNel necrologio di Bach, scritto da suo figlio Carl Philipp Emanuel e da Johann Friedrich Agricola, fra le varie cose si legge: \u00abKeiner hat bey diesen sonst trocken scheinenden Kunstst\u00fccken so viele erfindungsvolle und fremde Gedanken angebracht als eben er\u00bb (\"Nessun altro mostr\u00f2 mai tante idee ingegnose e inusuali quanto lui in brani tanto complessi da sembrare, nelle mani di chiunque altro, aridi esercizi di stile\").\nStrumentazione.\nIl manoscritto de \"L'arte della fuga\", cos\u00ec come le due prime edizioni a stampa, non riporta alcun suggerimento circa la strumentazione (a parte l'annotazione \"\u00e0 2 Clav.\", presente in una coppia di contrappunti). Musicologi e interpreti moderni dibatterono a lungo sulla destinazione pratica da dare all'opera, dividendosi fra chi proponeva un'assegnazione tastieristica e chi una per quartetto di strumenti. Gustav Leonhardt, ad esempio, sosteneva che \"L'arte della fuga\" dovesse essere suonata al clavicembalo perch\u00e9:\nAltri propendono invece per una tesi opposta, sostenendo che:\nLa musicologa Silvia Perucchetti, evidenziando come in alcuni punti dell'opera le voci arrivino fino a sette, esclude una sua destinazione per quartetto di strumenti ed esclude anche una possibile destinazione \"manualiter\" per clavicembalo solista, in quanto le sole mani non sarebbero sufficienti per eseguire quei passaggi. Sempre secondo la Perucchetti, dunque, \u00e8 possibile che \"L'arte della fuga\" avesse, almeno teoricamente, una destinazione organistica.\nPer i gruppi di musicisti, invece, l'assenza di indicazioni relative all'organico pone il problema della scelta degli strumenti da utilizzare. Fra le cosiddette \"esecuzioni storicamente informate\", Jordi Savall scelse un organico volutamente arcaico, anche per l'epoca di Bach, formato da cornetto, trombone, quattro viole da gamba (nei registri di soprano, contralto, tenore e basso), oboe da caccia e fagotto. Secondo il musicologo Uri Golomb la scelta di Savall venne dettata dal fatto che l'opera sarebbe pi\u00f9 vicina alla polifonia rinascimentale che non ai gusti del periodo barocco.\nPi\u00f9 legate all'epoca di Bach, invece, furono le scelte di Rinaldo Alessandrini, il quale, nella sua registrazione, opt\u00f2 per una formazione composta da clavicembalo, due violini, viola, violoncello, flauto, oboe e fagotto. Simile fu anche la strumentazione scelta da Reinhard Goebel, il quale utilizz\u00f2 due violini, una viola, violoncello e clavicembalo. La versione di Ton Koopman, invece, consiste in un suo adattamento dell'intera opera per due strumenti \"manualiter\" e venne registrata su due clavicembali costruiti da Willem Kroesbergen, copie di Ruckers e di Couchet (a parte l'ottavo contrappunto e i quattro canoni, dove Koopman impieg\u00f2 un clavicembalo solo).\nIl musicologo Roland de Cand\u00e9 sostiene che quello della strumentazione sia un \"falso problema\", in quanto la raccolta sarebbe ascrivibile alle composizioni \"astratte\": pi\u00f9 che per essere eseguita materialmente, Bach l'avrebbe composta per motivi di speculazione teorico-matematica e avrebbe inteso porre l'interesse pi\u00f9 sulla profondit\u00e0 intellettuale dei suoi contenuti che non sugli strumenti mediante i quali tali contenuti avrebbero dovuto essere proposti. Qualsiasi strumento che permetta l'esecuzione de \"L'arte della fuga\", pertanto, secondo Cand\u00e9 sarebbe corretto.\nAnche per Alberto Basso la strumentazione non \u00e8 un problema, in quanto lo studioso esclude che l'opera fosse destinata a esecuzioni \"da concerto\", sottolineando il fatto che fosse un erudito prodotto teorico destinato, in prima istanza, ai soli membri della \"Correspondierende Societ\u00e4t der musicalischen Wissenschaften\" di Lorenz Christoph Mizler. Comunque, nel corso degli anni, numerosi artisti eseguirono \"L'arte della fuga\" con gli strumenti pi\u00f9 diversi: dai tradizionali clavicembalo, organo o quartetto d'archi fino, ad esempio, a pianoforte, gruppi di ottoni, flauti, chitarre, sintetizzatori e orchestre di grandi dimensioni.\nContenuti.\nL'edizione a stampa de \"L'arte della fuga\" del 1751 \u00e8 composta da ventiquattro pezzi, cos\u00ec ripartiti e intitolati:\nFughe semplici.\nL'appellativo di \"fughe semplici\" indica che questi pezzi sono basati solo sul tema principale dell'opera, senza particolari variazioni.\nIn questi brani appaiono diverse varianti del tema principale. A differenza delle \"fughe semplici\", dove ogni voce faceva il suo ingresso dopo l'esposizione tematica completa della voce precedente, qui le voci entrano in forma di stretto, ossia in rapida successione l'una con l'altra.\nFughe a due e tre temi.\nIn queste fughe il soggetto, o una delle sue varianti, \u00e8 affiancato da uno o due altri soggetti in contrappunto invertibile.\nFughe a specchio.\nOgnuna di queste fughe \u00e8 completamente invertibile in maniera speculare.\nCanoni.\nBench\u00e9 siano basati sul tema principale dell'opera, non \u00e8 certo che Bach volesse che questi canoni facessero parte de \"L'arte della fuga\". Alcuni studiosi, come Richard Jones o Sergio Vartolo, sostengono che il compositore li intendesse come una mera appendice.\nFughe a tre e quattro temi.\nSezione disomogenea. Presenta un contrappunto inserito probabilmente per errore, un'elaborazione per due tastiere, invertibile, di un brano precedente e la famosa fuga incompleta.\nLa fuga interrotta.\nLa \"Fuga a 3 Soggetti\" si interrompe alla battuta 239 ed \u00e8 seguita da un commento manoscritto, che, alcuni, attribuirono a Carl Philipp Emanuel Bach: \u00ab\u00dcber dieser Fuge, wo der Nahme BACH im Contrasubject angebracht worden, ist der Verfasser gestorben\u00bb (in tedesco, \"Su questa fuga, dove il nome BACH appare nelle note che formano il controsoggetto, l'autore mor\u00ec\"). Siccome Carl Philipp Emanuel Bach era un compositore esperto e non avrebbe sicuramente scambiato per controsoggetto ci\u00f2 che, in realt\u00e0, \u00e8 un nuovo soggetto, molti musicologi mettono in dubbio la sua paternit\u00e0 su quell'annotazione. Philipp Spitta, inoltre, che conosceva bene la scrittura di Carl Philipp Emanuel Bach, in questo passaggio non ne riconobbe la grafia.\nLa salute di Johann Sebastian Bach sub\u00ec un grave declino a seguito di due operazioni chirurgiche agli occhi eseguite nella primavera del 1750 da John Taylor, un medico inglese, che ebbero esito infausto e che lo resero cieco. Per via dei ferri non sterilizzati, inoltre, Bach manifest\u00f2 una forte infezione e un persistente stato febbrile che lo costrinsero all'inattivit\u00e0 e lo portarono alla morte. In base a queste evidenze, e considerato anche che la grafia fluida e precisa della \"Fuga a 3 Soggetti\" dimostra che Bach la compose quando la sua vista non era ancora compromessa, gli studiosi ritengono del tutto inattendibile il racconto, diffuso da Johann Nikolaus Forkel, secondo il quale l'autore sarebbe morto proprio componendo quel pezzo.\nInoltre, bench\u00e9 la tradizione addebiti l'interruzione dell'opera al declino delle condizioni di salute di Bach, alcuni avanzano anche l'ipotesi che il compositore possa aver lasciato la \"Fuga a 3 Soggetti\" deliberatamente incompleta, anche prima dell'insorgere della propria malattia, per sollecitare gli studiosi a ultimarla, prendendo come riferimento tutti gli elementi tematici da lui precedentemente forniti e sviluppati.\nGustav Nottebohm e Hugo Riemann, sulla base di simmetrie e di proporzioni all'interno del brano, sostennero che la fuga incompiuta, bench\u00e9 fosse intitolata \" Fuga a 3 Soggetti\", dovesse in realt\u00e0 prevedere quattro temi. Nottebohm, infatti, vedendo che il tema principale de \"L'arte della fuga\" non compariva in alcun punto, ritenne che dovesse per forza apparire come quarto tema, ma che la morte di Bach avesse impedito la sua comparsa e il completamento della composizione. Secondo alcuni studiosi, come Philipp Spitta e Albert Schweitzer, la \"Fuga a 3 Soggetti\" dovrebbe invece essere addirittura esclusa da \"L'arte della fuga\", in quanto, secondo loro, estranea alle caratteristiche tematiche della raccolta.\nIn realt\u00e0, come dimostrato da Jacques Chailley e da Marcel Bitsch, il tema principale dell'opera \u00e8 presente nella \"Fuga a 3 Soggetti\", anche se in maniera difficile da notare (appare dalla battuta 114 in avanti e viene presentato sotto forma di una variante del tema principale proposta per movimento inverso). Al momento dell'interruzione la fuga si appresta ad avviare un passaggio durante il quale i tre soggetti (la variante del tema principale, un nuovo tema in crome derivato dal tema principale e un tema cromatico le cui prime quattro note sono il cosiddetto tema BACH) avrebbero dovuto combinarsi fra loro.\nSecondo il necrologio di Johann Sebastian Bach, stilato da Carl Philipp Emanuel Bach e da Johann Friedrich Agricola e pubblicato nel 1754 all'interno della rivista \"Musicalische Bibliothek\" di Lorenz Christoph Mizler, la \"Fuga a 3 Soggetti\", lasciata interrotta, avrebbe dovuto essere immediatamente seguita da una fuga a quattro soggetti, che avrebbe dovuto essere l'ultimo brano della raccolta. Il testo, infatti, parlando di Johann Sebastian, testimonia che: \u00abSeine letzte Krankheit hat ihn verhindert, seinem Entwurfe nach, die vorletzte Fuge v\u00f6llig zu Ende zu bringen, und die letzte, welche 4 Themata enthalten, und nachgehends in allen Stimmen Note f\u00fcr Note umgekehrt werden sollte, auszuarbeiten\u00bb (\"La sua ultima malattia gli ha impedito di completare la penultima fuga e di realizzare l'ultima, che avrebbe dovuto essere una fuga a quattro temi e che avrebbe dovuto, in seguito, essere rovesciata, nota per nota\"). Tuttavia, gli avvisi per l'imminente uscita della prima edizione, nel 1751, e la prefazione scritta da Friedrich Wilhelm Marpurg per l'edizione del 1752 non parlano di una fuga a quattro temi mancante, ma si limitano a enunciare la presenza di una fuga incompleta dopo l'ingresso del terzo tema.\nAlcuni musicisti e musicologi provarono a completare il brano lasciato incompiuto, sia conducendolo a tre soggetti che aggiungendone un quarto. La ricostruzione pi\u00f9 lunga \u00e8, all'interno della sua \"Fantasia contrappuntistica\" del 1912, quella di Ferruccio Busoni, che consta di ben 672 battute aggiunte. L'opera di Busoni, tuttavia, non \u00e8 un vero e proprio completamento della fuga interrotta, bens\u00ec una composizione nuova che ingloba le 239 battute originali di Bach. Altri autori, invece, cercarono di ultimare il brano incompiuto con maggiore fedelt\u00e0 storica al lavoro di Bach. Fra questi si citano Lionel Rogg, che nel 1968 complet\u00f2 la fuga aggiungendo 46 battute, Zolt\u00e1n G\u00f6ncz, che la ultim\u00f2 con 111 battute e Davitt Moroney, che nel 1989 la complet\u00f2 con 30. Nel 2001 Luciano Berio ne appront\u00f2 una trascrizione per orchestra.\nL'ipotesi della fuga quadrupla.\nNonostante il titolo \"Fuga a 3 Soggetti\", il musicologo Zolt\u00e1n G\u00f6ncz ipotizz\u00f2 che Bach avesse in mente di introdurne anche un quarto. G\u00f6ncz, infatti, evidenzi\u00f2 come il compositore avesse seguito, nel corso dell'esposizione dei tre soggetti (il primo dalla battuta 1 alla 21, il secondo dalla 114 alla 141 e il terzo, contenente il cosiddetto tema BACH, dalla 193 alla 207), una sequenza seriale per regolare l'entrata delle quattro voci, secondo determinate matrici di permutazione e precisi criteri di spazio e di tempo.\nNell'esposizione dei tre soggetti, infatti, Bach avrebbe \"programmato\" le combinazioni successive, e, per completare uno schema di permutazione, mancherebbe proprio un quarto soggetto. La sovrapposizione degli schemi generati dalle entrate dei tre soggetti, secondo G\u00f6ncz, lascerebbe intendere il successivo ingresso di un quarto, che andrebbe a incastrarsi in contrappunto quadruplo con i tre precedenti. Secondo questa tesi, il titolo \"Fuga a 3 Soggetti\" (non dato da Johann Sebastian Bach, ma da suo figlio Carl Philipp Emanuel o dall'editore sulla base di ci\u00f2 che, effettivamente, era visibile sul manoscritto, ossia tre soggetti) sarebbe pertanto erroneo.\nA sostegno di questa tesi c'\u00e8 il fattore numerologico, che, nelle opere di Bach, assume sempre una particolare importanza. La fuga incompleta, infatti, \u00e8 la numero 14, cos\u00ec come 14 \u00e8 la trasposizione numerica del cognome Bach. Secondo Sergio Vartolo, \"L'arte della fuga\" raggiungerebbe la sua completezza proprio nel numero 14, e, pertanto, sarebbe poco probabile l'ipotesi secondo la quale il compositore volesse aggiungere una quindicesima fuga. I quattro canoni, sempre secondo Vartolo, sarebbero una mera appendice, paragonabile ai \"quattro duetti\" BWV 802-805, presenti all'interno della terza parte del \"Clavier-\u00dcbung\", o ai \"Diversi canoni\", manoscritti nell'ultima pagina della copia a stampa appartenuta a Bach delle \"Variazioni Goldberg\". Dello stesso parere \u00e8 anche la musicologa Silvia Perucchetti.\nSecondo il musicologo Christoph Wolff, la \"Fuga a 3 Soggetti\" \u00e8 cos\u00ec complessa da dover per forza necessitare di studi preparatori sulla combinabilit\u00e0 dei suoi temi. Di conseguenza, Wolff sostiene che debba sicuramente essere esistito uno schema preparatorio manoscritto da Bach della versione definitiva (che chiama \"Frammento X\" e che ipotizza sia andato perduto), o, per lo meno, un abbozzo completo con le prove delle diverse combinazioni fra i vari soggetti. Sempre secondo Wolff, \"L'arte della fuga\", al momento della morte di Bach, doveva sicuramente essere molto meno incompleta di quanto non sia pervenuta al XXI secolo.\nSecondo l'organista e direttore d'orchestra Indra Hughes il numero corretto di battute per concludere la \"Fuga a 3 Soggetti\" sarebbe 37, durante le quali ci sarebbe anche la comparsa di un quarto soggetto, rappresentato dal tema principale della raccolta. Hughes propone questo numero di battute in base ad alcune evidenze sulle proporzioni delle battute occupate dai tre temi all'interno del pezzo.\nRidistribuzione dell'ordine dei brani.\nQuasi tutti i musicologi che analizzarono \"L'arte della fuga\" contestarono, dopo l'undicesimo contrappunto, ossia dopo l'ultimo numerato in maniera chiara, l'ordine illogico con cui l'editore Johann Heinrich Sch\u00fcbler aveva disposto i pezzi successivi. Perci\u00f2, nel corso degli anni, numerosi studiosi idearono nuovi ordinamenti dei brani. Le loro ridistribuzioni, a seconda dei diversi criteri di classificazione adottati e dei diversi principii utilizzati per intendere le parentele fra i vari contrappunti, solitamente si discostano di molto dalla disposizione riscontrabile nella prima edizione a stampa.\nNel riordionare i contrappunti, ammettendo che manchi una fuga, Jacques Chailley sostiene che l'opera avrebbe dovuto essere formata da ventiquattro fughe, ripartite in sei gruppi da quattro fughe ciascuno (ossia due coppie, nelle quali il tema della seconda \u00e8 sempre il movimento inverso del tema della prima). Altre fonti di equivoco nacquero anche dalla diversa disposizione dei brani fra il manoscritto autografo, che non era la versione definitiva dell'opera ma conteneva fogli e aggiunte in disordine, ancora da riorganizzare, e l'edizione a stampa di Sch\u00fcbler.\nSecondo la musicologa Silvia Perucchetti, l'ordine ideato da Bach per i vari pezzi dovrebbe prevedere prima tutti i contrappunti, ordinati da 1 a 14, e poi i quattro canoni, disposti secondo l'ordine \"Canon alla Ottava\", \"Canon alla Decima Contrapuncto alla Terza\", \"Canon alla Duodecima in Contrapuncto alla Quinta\" e \"Canon per Augmentationem in Contrario Motu\". La complessit\u00e0 strutturale di quest'ultimo pezzo, infatti, secondo la Perucchetti avrebbe dovuto rappresentare l'apice dei canoni, cos\u00ec come la fuga lasciata interrotta avrebbe dovuto essere il culmine dei contrappunti.\nSecondo Reinhard Goebel, invece, l'opera dovrebbe essere suddivisa in quattro sezioni, disposte dalla pi\u00f9 semplice alla pi\u00f9 complessa (nell'ordine: le quattro fughe semplici, le tre controfughe in forma di stretto, le quattro fughe a due e tre temi e le quattro fughe a specchio). Ciascuna sezione, secondo Goebel, dovrebbe essere seguita da un canone, rispettivamente dal \"Canon alla Ottava\", dal \"Canon alla Decima Contrapuncto alla Terza\", dal \"Canon alla Duodecima in Contrapuncto alla Quinta\" e dal \"Canon per Augmentationem in Contrario Motu\". Seguirebbe per ultima, secondo Goebel, la fuga lasciata incompleta, la quale non precederebbe alcun canone.\nDi seguito, l'ordine dei vari pezzi secondo alcune edizioni a stampa dell'opera. Quella di Marcel Bitsch \u00e8 la pi\u00f9 diffusa, e, secondo il musicologo Roland de Cand\u00e9, risulta la pi\u00f9 sensata:\nLe edizioni prese in esame nella tabella sono le seguenti:\nDiscografia essenziale.\n\"L'arte della fuga\", a partire dalla prima incisione del 1934, \u00e8 stata oggetto di oltre duecento registrazioni.\nTralasciando gli interpreti minori, fra gli artisti di chiara fama internazionale che incisero l'opera si ricordano Edward Power Biggs (nel 1937, all'organo), Gustav Leonhardt (nel 1953 e nel 1969, al clavicembalo), Karl Richter (nel 1955, al clavicembalo e all'organo), Helmut Walcha (nel 1956, all'organo), Lionel Rogg (nel 1959, all'organo), Kenneth Gilbert (nel 1965 e nel 1989, al clavicembalo), Glenn Gould (nel 1962 all'organo e fra il 1967 e il 1981 al pianoforte), Bob van Asperen (nel 1969, al clavicembalo, con Gustav Leonhardt), Marie-Claire Alain (nel 1974 e nel 1995, all'organo), Reinhard Goebel (nel 1984, con il gruppo \"Musica Antiqua K\u00f6ln\"), Davitt Moroney (nel 1985 e nel 2000, al clavicembalo), Jordi Savall (nel 1986, con il gruppo \"Hesp\u00e8rion XX\"), i \"Canadian Brass\" (nel 1987, per quartetto d'ottoni), Tatiana Nikolayeva (nel 1992, al pianoforte), Wolfgang R\u00fcbsam (nel 1992, all'organo), Ton Koopman (nel 1993, al clavicembalo, con Tini Mathot), Rinaldo Alessandrini (nel 1998, con il gruppo \"Concerto Italiano\"), Hans Fagius (nel 1999, all'organo), Michael Radulescu (nel 2001, all'organo), il \"Quartetto Emerson\" (nel 2003, per quartetto d'archi), Fabio Bonizzoni (nel 2008, al clavicembalo, con Mariko Uchimura), Vittorio Ghielmi (nel 2008, con il gruppo \"Il Suonar Parlante\"), Sergio Vartolo (nel 2008, al clavicembalo, con Maddalena Vartolo) e Bernard Foccroulle (nel 2010, all'organo).\nFilmografia.\nSu \"L'arte della fuga\" \u00e8 basato un documentario di novanta minuti intitolato \"Desert Fugue\", prodotto da una societ\u00e0 inglese specializzata nella realizzazione di cortometraggi ad argomento storico-musicale, la \"Fugue State Films\". Il documentario, che descrive la storia dell'opera, le sue problematiche esecutive e la sua importanza all'interno della produzione bachiana, include una lunga intervista al musicologo Christoph Wolff e l'esecuzione dell'opera da parte dell'organista George Ritchie.\nIl titolo del cortometraggio si deve alla collocazione geografica dello strumento scelto per la registrazione, un organo costruito da Ralph Richards e Bruce Fowkes sul modello degli strumenti barocchi tedeschi, situato nella Pinnacle Presbyterian Church di Scottsdale, nel deserto dell'Arizona."}
{"id": "41916", "revid": "2", "url": "https://it.wikipedia.org/wiki?curid=41916", "title": "Raggi-X", "text": ""}
{"id": "41920", "revid": "767487", "url": "https://it.wikipedia.org/wiki?curid=41920", "title": "S.Y.N.A.P.S.E. - Pericolo in rete", "text": "S.Y.N.A.P.S.E. - Pericolo in rete (\"Antitrust\") \u00e8 un film del 2001 diretto da Peter Howitt, con Ryan Phillippe e Tim Robbins.\nTrama.\nAppena laureati all'Universit\u00e0 di Stanford, Milo e il suo migliore amico Teddy progettano il loro avvenire, ma vengono separati dall'intervento di Gary Winston, un magnate dell'informatica che li invita a lavorare al suo progetto. Gary \u00e8 a capo della NURV, una multinazionale che controlla strettamente il mercato del software internazionale. Sta progettando S.Y.N.A.P.S.E., un rivoluzionario sistema di broadcasting satellitare, in grado di integrare in un unico software e memoria elettronica tutti i canali di comunicazione di audio, video, testi, ma ha bisogno di svilupparlo in fretta per via della concorrenza agguerrita esistente sul progetto.\nPerci\u00f2 contatta Milo, e lo accoglie in una visita alla NURV nella quale gli prospetta la sua visione del futuro informatico, lo presenta al team di sviluppo di S.Y.N.A.P.S.E. e lo affascina presentandosi come: un modello vincente, brillante, un genio carismatico e motivatore, che esorta i suoi allievi a superare i limiti, \u00abper fare la storia, non essere uno qualunque\u00bb, ma parte di una \u00e9lite, che sar\u00e0 ricordata. Milo, sensibile al successo e al denaro, decide di lavorare per Winston e, come altri ricercatori della struttura, diviene il pupillo del suo maestro. Si trasferisce nei suoi laboratori con la sua fidanzata, mentre Teddy, idealista e filantropo, preferisce creare un'impresa per conto suo; la NURV \u00e8 stupefacente per grandezza e ricchezza, tanto che Milo rimane spaesato. Ma lavorando a S.Y.N.A.P.S.E., dopo poco tempo Milo comincia a farsi delle domande sulla provenienza del codice sorgente che di tanto in tanto Gary gli fornisce per continuare lo sviluppo senza soste forzate. Una sera Teddy viene ucciso, apparentemente da una banda di teppisti razzisti, come suffragato da scritte anticinesi, che devastano anche l'appartamento e l'azienda.\nConfrontando le parole dei collaboratori di Teddy con quelle di Gary, Milo scopre la provenienza del codice sorgente sospetto: viene rubato a centinaia di programmatori tenuti sotto controllo in tutto il mondo, programmatori che vengono uccisi se raggiungono risultati tali da costituire un problema per la NURV, come \u00e8 successo a Teddy. \nMilo trova la stazione centrale di controllo, mimetizzata all'interno della struttura della NURV, in un pericoloso gioco a rimpiattino con la sicurezza dell'azienda, e scopre che anche la sua fidanzata collabora con Gary per tenerlo sotto controllo: non pu\u00f2 pi\u00f9 fidarsi di nessuno, \u00e8 completamente solo e cade nel panico senza sapere cosa fare. Inoltre riesce a visionare i nastri ripresi da una telecamera spia installata nell'appartamento di Teddy all'interno della centrale stessa. Vuole denunciare Gary, ma trova un suo infiltrato anche al dipartimento di giustizia. Decide di mettere a frutto il codice rubato, portando a termine il progetto S.Y.N.A.P.S.E. per far conoscere a tutto il mondo i crimini della NURV.\nAiutato dalla fidanzata, Milo riesce ad attirare su di s\u00e9 l'attenzione di Gary mentre i suoi amici utilizzano S.Y.N.A.P.S.E. per denunciarlo pubblicamente e distribuiscono gratuitamente e liberamente il codice sorgente del software su Internet."}
{"id": "41921", "revid": "228446", "url": "https://it.wikipedia.org/wiki?curid=41921", "title": "Alfonso La Marmora", "text": "Collaboratore del re di Sardegna Carlo Alberto, combatt\u00e9 nella prima guerra d'indipendenza (1848-1849). Nominato pi\u00f9 volte ministro della guerra, fra il 1849 e il 1857 riorganizz\u00f2 radicalmente la Regia Armata Sarda.\nPrimo consigliere militare del presidente del Consiglio Cavour, nel 1855-1856 guid\u00f2 con successo il contingente piemontese nella guerra di Crimea e fu ministro della guerra durante la seconda guerra di indipendenza. Fu presidente del Consiglio in varie occasioni dal 1859 al 1866, prima del Regno di Sardegna e poi del Regno d'Italia. Nel 1866 diresse le trattative che portarono all'alleanza italo-prussiana e alla terza guerra d'indipendenza, durante la quale fu capo dell'esercito. Nonostante dal conflitto l'Italia avesse ottenuto il Veneto, La Marmora fu investito da gravi polemiche per la sconfitta di Custoza. Abbandonato anche dalla corte, si ritir\u00f2 a vita privata.\nIl suo nome \u00e8 legato anche ad altri importanti eventi del Risorgimento: la rivolta di Genova del 1849, la lotta al brigantaggio (dal 1861 al 1864), la giornata dell'Aspromonte, le conseguenze della convenzione di settembre, la conclusione dell'armistizio di Cormons e i rapporti diretti con Napoleone III di Francia. Viene a volte confuso con il fratello Alessandro, fondatore dei bersaglieri.\nLe origini, la giovent\u00f9 e i primi incarichi.\nNato il 18 novembre 1804 a Torino, Alfonso fu il penultimo di 13 figli del marchese Celestino Ferrero della Marmora (1754-1805) e di sua moglie Raffaella Argentero di Bersezio o di Berz\u00e9 (1770-1828). \nLa famiglia aveva origine dai componenti di un ramo degli Acciaiuoli di Firenze che, a causa delle guerre civili, nel medioevo emigrarono dalla Toscana e si stabilirono a Biella.\nNato in una famiglia di antica tradizione militare, Alfonso contava tra i fratelli diversi ufficiali che si erano distinti nelle guerre napoleoniche, come Carlo Emanuele e Alberto, ma anche riformatori come Alessandro che fu il fondatore dei Bersaglieri.\nIl giovane Alfonso fu anch'egli destinato alla carriera militare e il 21 febbraio 1816, undicenne, entr\u00f2 nella Regia Accademia Militare di Torino. Nel luglio dello stesso anno fu, secondo la tradizione, nominato paggio d'onore di re Vittorio Emanuele I di Savoia e il 15 marzo 1820 consegu\u00ec il grado di cadetto. Nel 1822 sarebbe dovuto uscire dall'Accademia con il grado di luogotenente, ma a causa dei moti del 1821 le promozioni vennero ritardate e Alfonso fu nominato luogotenente di artiglieria il 1\u00ba marzo 1823.\nIn Accademia non fu tra gli alunni pi\u00f9 studiosi, ma colm\u00f2 in breve tempo le sue lacune da autodidatta. Non raggiunse il grado di capitano se non il 30 agosto 1831 e quello di maggiore l'11 gennaio 1845. Era tuttavia molto interessato agli argomenti militari e anche a tale scopo visit\u00f2 la Francia, la Gran Bretagna, la Germania e l'Austria, esaminando con accuratezza le condizioni dell'esercito prussiano e di quello austriaco. Attorno a tali viaggi scrisse accurate relazioni che attirarono l'attenzione di Carlo Alberto, re di Sardegna dal 1831. A La Marmora fu quindi affidato l'ordinamento delle batterie a cavallo (\"Voloire\") e l'incarico di acquistare i cavalli necessari al loro equipaggiamento.\nIn quel periodo Alfonso visit\u00f2 pi\u00f9 volte Parigi, dove fece conoscenza e amicizia con alcuni piemontesi esuli per loro idee liberali: Guglielmo Moffa di Lisio (1791-1877), Giacinto Provana di Collegno e Carlo Emanuele dal Pozzo della Cisterna. N\u00e9 Alfonso si accontent\u00f2 di viaggiare solo all'estero; egli volle visitare oltre al Piemonte anche altri Stati italiani, fra cui il Regno delle Due Sicilie. Visit\u00f2 la Puglia, la Calabria, l'Abruzzo, fermandosi in localit\u00e0 fuori dagli itinerari turistici: Ariano, Foggia, Bari, Taranto, Sulmona, ecc. notando i costumi, le abitudini, e osservando tutto minutamente.\nNon minore del piacere per i viaggi era per La Marmora quello della lettura, principalmente di argomenti militari, ma ricordava anche con commozione \"Le mie prigioni\" di Silvio Pellico. Divenuto ormai un esperto nel campo dell'artiglieria, ancora capitano ebbe l'incarico da Carlo Alberto di insegnare i rudimenti della materia ai suoi giovani figli, il duca di Savoia, il futuro Vittorio Emanuele II e il duca di Genova.\nLa prima guerra di indipendenza (1848-1849).\nDopo le Cinque giornate di Milano e le sollevazioni della cosiddetta Primavera dei popoli, Carlo Alberto, inizialmente sostenuto anche dallo Stato Pontificio e dal Regno delle Due Sicilie, decise di attaccare l'Impero austriaco. Iniziava la prima guerra d'indipendenza italiana.\nAll'apertura delle ostilit\u00e0 il 23 marzo 1848, La Marmora era maggiore di artiglieria al comando della 1\u00aa e 2\u00aa Batteria inquadrate nella 4\u00aa Divisione del generale Giovanni Battista Federici del 2\u00ba Corpo di Ettore De Sonnaz. Fin dall'inizio della Campagna La Marmora si trov\u00f2 in disaccordo con i titubanti generali di Carlo Alberto e disse che non bisognava lasciare all'esercito austriaco il tempo di ritirarsi per riordinare le sue truppe nel Quadrilatero. La sua idea era quella di inseguire vigorosamente le truppe del generale Josef Radetzky ed eventualmente dare loro battaglia. Egli ne parl\u00f2 subito al generale Federici e poi raggiunse re Carlo Alberto al quartier generale di Lodi affinch\u00e9 desse gli ordini opportuni. Presumibilmente il consiglio fu accettato ma gli ordini furono eseguiti troppo tardi, cosicch\u00e9 quando la divisione di La Marmora mosse ed entr\u00f2 a Brescia il 31 marzo, lo stesso giorno gli austriaci riparavano nella fortezza di Peschiera.\nNella prima fase della Campagna, La Marmora si distinse in combattimenti minori e nelle battaglie di Pastrengo e Santa Lucia; soprattutto in quella di Pastrengo, durante la quale riusc\u00ec anche a consigliare opportunamente i suoi superiori. Diede pure un contributo alla resa della fortezza austriaca di Peschiera del 30 maggio 1848, circostanza che gli valse la promozione a colonnello di stato maggiore. Alfonso benefici\u00f2 inoltre del passaggio di comando della 4\u00aa Divisione dal generale Federici al secondogenito di Carlo Alberto, Ferdinando, il duca di Genova. Egli si trov\u00f2 quindi alle dipendenze dell'ex ragazzo al quale aveva impartito le prime lezioni di artiglieria e con cui nacque una profonda amicizia.\nLa prima battaglia di Custoza.\nDopo la battaglia di Goito del 30 maggio (stesso giorno della resa di Peschiera) l'esercito piemontese inizi\u00f2 il blocco di Mantova disponendo per\u00f2 le forze su una linea troppo lunga. La Marmora si accorse del pericolo e richiam\u00f2 invano l'attenzione dei superiori. Ignorato, dispose le truppe della 4\u00aa Divisione che intanto aveva lasciato il 1\u00ba Corpo, e si prepar\u00f2 allo scontro che prender\u00e0 il nome di battaglia di Custoza. L'esercito austriaco il 23 luglio assal\u00ec e batt\u00e9 il 1\u00ba Corpo piemontese di De Sonnaz a Salionze e si dispose per colpire anche il Corpo del generale Eusebio Bava che comprendeva la 4\u00aa Divisione e il comando di Carlo Alberto. La Marmora sugger\u00ec di spostare subito il Corpo verso Valeggio per congiungersi con le truppe di De Sonnaz, ma anche questa volta non fu ascoltato.\nCos\u00ec la mattina del 25 luglio due Corpi austriaci attaccarono quello di Bava in un rapporto numerico di truppe di 2 a 1. La 4\u00aa Divisione, che costituiva l'ala destra dello schieramento piemontese presso Sommacampagna, fu investita da numerosi assalti e tentativi di aggiramento opponendo una gagliarda resistenza alle preponderanti forze austriache. Dopo una giornata di lotta il ripiegamento su posizioni pi\u00f9 sicure fu effettuato solo contrastando il terreno al nemico palmo a palmo e gli ultimi ad abbandonare il campo furono il Duca di Genova e il suo capo di stato maggiore Alfonso La Marmora.\nLe trattative per l'armistizio.\nQuando la sconfitta generale fu evidente, Carlo Alberto e il suo consiglio di guerra decisero per una richiesta di armistizio al generale Radetzky. Furono inviati come parlamentari al campo nemico il generale Michele Giuseppe Bes (1794-1853), il generale Giuseppe Rossi e il colonnello La Marmora. Fu il primo di una lunga serie di incarichi diplomatici che dovette sostenere Alfonso.\nRadetzky chiedeva che l'esercito piemontese abbandonasse la linea del Mincio e si ritrasse fino al fiume Adda, che fosse restituita la fortezza di Peschiera, sgomberati i Ducati (di Parma e Modena, i cui regnanti avevano ceduto il controllo ai rivoluzionari filopiemontesi) e richiamate le truppe nelle province venete. Carlo Alberto, udite tali condizioni, esclam\u00f2: \u00abPiuttosto morire!\u00bb.\nTutti i componenti del consiglio di guerra furono dello stesso parere del Re, tranne La Marmora. Il colonnello ricord\u00f2 quali fossero le condizioni dell'esercito dopo la battaglia di Custoza, dimostr\u00f2 come ogni resistenza ai progressi dell'esercito austriaco fosse illusoria, fece osservare che rifiutando queste condizioni il nemico sarebbe divenuto poi pi\u00f9 esigente e che l'attuale proposta di Radetzky una volta accettata si sarebbe potuta migliorare con ulteriori negoziati. Ma non ci fu verso di persuadere Carlo Alberto.\nI fatti di palazzo Greppi a Milano.\nRifiutata la proposta di armistizio austriaca, Carlo Alberto si ritir\u00f2 verso Milano, presso la quale il 4 agosto 1848 combatt\u00e9 ancora con gli austriaci e perse nuovamente. Egli si ritir\u00f2 allora con il suo esercito nelle mura della citt\u00e0 dove il popolo gli dimostr\u00f2 ostilit\u00e0 avendo intuito che volesse abbandonare la piazza agli austriaci. Dopo avere alla fine accettato l'armistizio, Il Re si affacci\u00f2 al balcone di palazzo Greppi per calmare la popolazione, ma il proiettile di una fucilata lo sfior\u00f2 e dovette ritirarsi immediatamente.\nCarlo Alberto si trovava ormai nelle mani dei rivoltosi. A palazzo Greppi, per risolvere la situazione, il generale Carlo La Marmora (fratello di Alfonso) dispose di mandare un ufficiale a raccogliere truppe per liberare Carlo Alberto. Contemporaneamente, ignorando le disposizioni del fratello, Alfonso, che aveva anch'egli raggiunto palazzo Greppi, decideva di sua iniziativa di agire: lasci\u00f2 il palazzo e si diresse a Porta Orientale, dove era accampata la Brigata \u201cPiemonte\u201d. Incontrato un bersagliere gli ordin\u00f2 di prepararsi a marciare con la sua compagnia, raggiunta Porta Orientale rilev\u00f2 un battaglione di fanteria e con questo e con la compagnia di bersaglieri si diresse di corsa a palazzo Greppi. All'avvicinarsi della truppa i tumultuanti fuggirono, La Marmora entr\u00f2 nel palazzo e condusse via il Re con il suo seguito. Poco dopo, sulla strada, incontrava la truppa mobilitata dal fratello Carlo.\nCon la firma dell'armistizio Salasco, la prima Campagna della prima guerra d'indipendenza ebbe termine. La Marmora torn\u00f2 dal campo di battaglia con la reputazione cresciuta e, nell'ordine generale rivolto dal Re all'esercito del 31 agosto 1848, fu insignito della medaglia d'argento al valor militare, in considerazione \u00abdel contegno ognora tenuto dal colonnello La Marmora dinanzi al nemico durante la campagna del 1848\u00bb.\nLa missione per la ricerca di un generale a Parigi.\nCon la determinazione di riprendere appena possibile le armi contro l'Austria, Carlo Alberto depose quei generali che ritenne responsabili della sconfitta della Campagna del 1848 e si sottomise al volere del suo governo che desiderava un generale francese a capo dell'esercito. Negli ultimi giorni di agosto del 1848 il ministro della guerra Giuseppe Dabormida affid\u00f2 quindi ad Alfonso La Marmora il compito di cercare un valente generale a Parigi.\nIn quel periodo di grandi tumulti, era capo dello Stato provvisorio e primo ministro della Seconda Repubblica francese il conservatore Louis Eug\u00e8ne Cavaignac. A costui La Marmora espose la situazione e chiese il permesso di aprire le trattative con il generale Thomas Robert Bugeaud che da giovane si era distinto nelle guerre napoleoniche, ma Cavaignac rifiut\u00f2. La Marmora allora si rivolse direttamente ai generali Nicolas Changarnier e Marie-Alphonse Bedeau (1804-1863) che avevano acquistato fama nelle Campagne d'Algeria. Costoro si dimostrarono interessati, ma furono presto dissuasi da Cavaignac che disse a La Marmora che la Francia non poteva inimicarsi l'Austria per fare un piacere al Regno di Sardegna. Tale dichiarazione fu ripetuta negli stessi toni dal ministro degli esteri francese Jules Bastide (1800-1879) al quale La Marmora si rivolse come ultimo tentativo.\nIl fallimento della missione, che port\u00f2 poi alla scelta del generale polacco Wojciech Chrzanowski, non priv\u00f2 per\u00f2 La Marmora di nuovi incarichi che si sarebbero presentati gi\u00e0 nell'autunno successivo.\nDue volte ministro della guerra.\nA seguito della sconfitta della Campagna del 1848 il governo costituzionale piemontese di Ettore Perrone di San Martino si trov\u00f2 in piena crisi. Il generale Dabormida, che era ministro della guerra, pens\u00f2 che giovasse al Paese affidare il proprio incarico a un ufficiale di cui l'esercito avesse stima. Indic\u00f2 il candidato pi\u00f9 adatto in Alfonso La Marmora, al quale lo legava una sincera amicizia. Il suggerimento fu accolto favorevolmente e, poich\u00e9 La Marmora era solo colonnello, ne fu deliberata la promozione a maggior generale. Alla nomina di ministro fu provveduto con decreto di re Carlo Alberto del 27 ottobre 1848.\nQualche giorno dopo, essendo vacanti alcuni seggi del primo parlamento piemontese fu proposta la candidatura di La Marmora, e il collegio di Racconigi lo elesse deputato. Cosicch\u00e9 in pochi giorni La Marmora pass\u00f2 da semplice colonnello a generale, ministro e deputato.\nLe prime riforme dell'esercito piemontese.\nLa Marmora divenne ministro della guerra che non aveva ancora 44 anni. Egli era delle idee del suo predecessore Dabormida che si era gi\u00e0 pubblicamente dichiarato per un esercito di qualit\u00e0, piuttosto che di quantit\u00e0. Il nuovo ministro faceva anche parte di un gruppo di militari con Dabormida, Giacinto di Collegno, il duca di Genova, Enrico Morozzo Della Rocca e Agostino Petitti, che trovava rispondenza nell'ambiente civile con Camillo Benso di Cavour, Carlo Promis, Ilarione Petitti e Roberto d'Azeglio, tutti convinti della inadeguatezza di Carlo Alberto quale comandante supremo.\nSeguendo la traccia di Dabormida, La Marmora elimin\u00f2 i riservisti con moglie e figli, poco motivati, e li sostitu\u00ec con reclute da addestrare; diminu\u00ec la forza delle Compagnie da 250 a 150 uomini (in Austria la compagnia era di 175 uomini) e cerc\u00f2 di creare nuovi battaglioni pi\u00f9 piccoli e maneggevoli. Ma su quest'ultimo punto La Marmora si scontr\u00f2 sia con la mancanza di ufficiali, sia con l'opinione del generale Bava, che riteneva imprudente compiere in breve tempo una riforma cos\u00ec radicale, e che si oppose anche all'idea del ministro di trasferire i 50 uomini migliori di ogni reggimento per la formazione di nuovi battaglioni di bersaglieri.\nNonostante ci\u00f2 il riordinamento dell'esercito sardo proseguiva: al posto delle classi 1821-1827 che avevano formato la prima linea della Campagna del 1848, si ponevano ora le classi 1823-1829. Il 12 novembre 1848 veniva approvata una legge sull'avanzamento degli ufficiali fondato non sull'anzianit\u00e0 o sulla benevolenza del re, ma sul merito. Altre disposizioni del ministero Dabormida venivano intanto attuate, sempre nell'ottica di un esercito pi\u00f9 leggero, veloce e vigile. Tuttavia, proprio in questo momento, La Marmora dovette abbandonare l'incarico per la crisi del governo Perrone, mentre i mesi dell'inverno avrebbero indebolito un esercito destinato a riprendere a breve la lotta, ponendo in evidenza i lati negativi dell'affrettata e parziale riforma: la diminuzione delle forze e di veterani. La questione del comando supremo diverr\u00e0 inoltre un ulteriore e pi\u00f9 pesante elemento di debolezza.\nUna settimana nel governo Gioberti.\nIl governo Perrone, vista l'impossibilit\u00e0 di reggere a lungo di fronte alla sconfitta della prima Campagna, il 16 dicembre 1848 cadde. La Marmora fu comunque scelto come componente del Comitato consultivo permanente per la guerra.\nVincenzo Gioberti, le cui idee di una federazione italiana capeggiata dal Papa affascinavano Carlo Alberto, ebbe l'incarico di formare il nuovo governo. Subito si fece il nome di La Marmora per il ministero della guerra, sia da Gioberti, sia dal sempre pi\u00f9 influente Cavour. Il generale tuttavia inizialmente rifiut\u00f2, in considerazione del fatto che Gioberti aveva fatto opposizione al precedente governo Perrone. Fu scelto quindi De Sonnaz, il quale per\u00f2 cedette l'incarico a La Marmora quando questi fu convinto ad accettare. La seconda nomina a ministro della guerra di La Marmora fu quindi ufficializzata con regio decreto del 2 febbraio 1849. Il nuovo ministro rimase per\u00f2 in carica pochissimi giorni poich\u00e9 il 9 febbraio diede le dimissioni, dovute probabilmente al fatto che una buona parte della classe politica non era ben disposta verso un atteggiamento moderato del governo. Il 14 dello stesso mese La Marmora fu perci\u00f2 posto al comando della prima Divisione provvisoria dell'esercito, poi divenuta 6\u00aa Divisione.\nLa ripresa della guerra e la sconfitta di Novara.\nGli ultimi giorni precedenti la ripresa delle ostilit\u00e0 furono per il governo di Torino giorni di sforzi affannosi e spesso disordinati e confusi, per portare gli ultimi rimedi alle carenze di un esercito tutt'altro che risanato.\nSi ebbero anche alcuni importanti cambiamenti negli alti gradi, proprio quando le truppe stavano per mettersi in movimento. Messo in disparte Dabormida, il suo gruppo fu scompaginato e La Marmora assegnato alla 6\u00aa Divisione a Sarzana, in Lunigiana (in una zona lontana dal fronte). Carlo Alberto volle in questo modo escludere dai posti chiave gli spiriti critici dell'esercito, coloro che avevano espresso la convinzione o fatto intendere che il Re dovesse abbandonare la direzione della guerra.\nAlla ripresa delle ostilit\u00e0, il 20 marzo 1849, La Marmora ebbe ordine di marciare verso Pontremoli alla volta di Parma per investire il Ducato, alleato degli austriaci. Giunse a Parma il 22 marzo (quando a nord gli austriaci erano gi\u00e0 entrati in Piemonte) e la popolazione in rivolta accolse le truppe piemontesi con manifestazioni di affetto. Non avendo istruzioni, La Marmora pens\u00f2 di prendere Piacenza di sorpresa, ma il giorno 25 fu raggiunto dalle prime notizie della sconfitta di Novara e nei giorni successivi dalle notizie dell'abdicazione di Carlo Alberto e dell'armistizio di Vignale. Il 27 il comando dell'esercito gli ordin\u00f2 di partire subito per Genova dove si temevano gravi disordini contro la Monarchia.\nLa repressione dei moti di Genova.\nDopo la definitiva sconfitta di Novara scoppiarono a Genova, antica repubblica, moti popolari fomentati da circoli repubblicani e democratici contrari alla pace con l'Austria. La Marmora ricevette l'ordine di reprimere la sollevazione e il 2 aprile 1849, mentre si recava a Ronco per raccogliere informazioni sulle condizioni della citt\u00e0, gli pervennero da Torino due decreti: uno lo nominava regio commissario con pieni poteri e l'altro lo promuoveva luogotenente generale. \nLa Marmora arriv\u00f2 con la sua divisione nei pressi di Genova il 4 aprile, quando il fronte degli insorti si stava gi\u00e0 spaccando, poich\u00e9 una larga parte della borghesia, spaventata dalle violenze delle masse popolari si stava ritirando dalla lotta. La difesa della citt\u00e0 alle truppe regolari fu quindi male organizzata. La Marmora occup\u00f2 facilmente Sampierdarena (all'epoca comune a s\u00e9) e alcuni forti del lato occidentale della citt\u00e0, poi intim\u00f2 la resa, che venne respinta. Il giorno successivo inizi\u00f2 il bombardamento della citt\u00e0 e il 9 aprile, grazie alla concessione di un'amnistia per quasi tutti i compromessi da parte del governo di Torino, i rivoltosi accettarono la resa. L'11 le truppe piemontesi facevano il loro ingresso in citt\u00e0. Quattro giorni dopo, per aver ristabilito l'ordine a Genova, La Marmora fu insignito della medaglia d'oro al valor militare e il giorno successivo venne promosso comandante del 2\u00ba Corpo d'armata.\nMinistro delle riforme militari (1849-1857).\nLa sconfitta della prima guerra d'indipendenza spinse il primo governo di Massimo d'Azeglio a nominare una commissione con l'incarico di riformare l'esercito piemontese. Presidente della commissione fu nominato il duca di Genova e La Marmora fu chiamato a farne parte, aggiungendo a questo impegno l'incarico di commissario a Genova e le sedute del parlamento. Il generale, infatti, era stato rieletto per il collegio di Pancalieri nella terza legislatura del luglio 1849. Poich\u00e9 il ministro della guerra Eusebio Bava si trov\u00f2 presto in disaccordo con D'Azeglio sulle riforme militari e diede le dimissioni, al suo posto Dabormida e Cavour proposero La Marmora. La proposta fu accettata e il generale lasci\u00f2 Genova divenendo per la terza volta ministro della guerra, il 3 novembre 1849. \nLa Marmora sarebbe rimasto ministro, salvo l'interruzione della guerra di Crimea nel 1855-56, fino al gennaio 1860. Spett\u00f2 a lui, che stava per compiere 45 anni, la grande riforma dell'esercito piemontese. Qualche giorno dopo il suo insediamento, il 29, spos\u00f2 la contessa inglese Giovanna (Joan) Teresa Bertie Mathew, da cui avr\u00e0, il 29 novembre 1851, un figlio, Carlo, che morir\u00e0 appena nato.\nUna delle sue prime decisioni fu quella di inviare due dei suoi migliori collaboratori, il capitano Giuseppe Govone e il capitano Genova Thaon di Revel, in Prussia e in Austria, con il compito di studiare da vicino l'organizzazione militare dei due Paesi. Contemporaneamente La Marmora istituiva due commissioni che studiassero, in generale e nel dettaglio, il problema delle fortificazioni al confine con l'Austria.\nNel 1850, inoltre, il ministro provvedeva a un primo riordinamento dei servizi di sostentamento delle truppe e della sanit\u00e0; migliorava il livello di cultura militare dei soldati, anche dei sottufficiali, creando la Scuola Militare di fanteria di Ivrea. Riordinava poi i servizi di stato maggiore disponendo che ne facessero parte solo ufficiali d'esperienza. Quanto alla cavalleria ne ridusse i reggimenti e gli squadroni pesanti e aument\u00f2 i corrispettivi della cavalleria leggera, rendendo l'arma pi\u00f9 snella e adatta ai terreni mossi dell'Italia settentrionale; mentre i reggimenti, divenuti pi\u00f9 piccoli, offrivano migliori prestazioni ai loro comandanti; istituiva, nel 1852, la Scuola di Cavalleria di Pinerolo.\nBench\u00e9 l'artiglieria piemontese fosse considerata una delle migliori d'Europa, La Marmora cre\u00f2 a Torino la Scuola Complementare per ufficiali d'artiglieria e genio, e nel 1853 migliorava ancora i servizi con la creazione di una vera Intendenza (oggi Corpo di commissariato dell'esercito italiano) per coordinare il funzionamento degli approvvigionamenti. Il 25 maggio 1852, inoltre, nasceva la legge sull'avanzamento dello stato degli ufficiali che, riprendendo il filo delle prime riforme del 1848, disponeva l'avanzamento principalmente per merito, soprattutto in tempo di guerra.\nLa riforma della fanteria e del reclutamento.\nTuttavia il problema principale rimaneva quello della fanteria e del suo reclutamento. La Marmora continu\u00f2 a sviluppare le riforme gi\u00e0 iniziate nel 1848: battaglioni piccoli ma ben inquadrati e molto mobili; e potenziamento dei bersaglieri a scapito dei granatieri e dei Cacciatori. La seconda questione era quella del reclutamento, risolta la quale l'esercito piemontese si sarebbe trasformato da forza di quantit\u00e0 in forza di qualit\u00e0.\nPer ottenere tale trasformazione senza indebolire la compagine di fanteria si pens\u00f2 di aumentare la ferma obbligatoria da poco pi\u00f9 di un anno a quattro o cinque anni. Bench\u00e9 la dottrina ufficiale in Europa fosse favorevole a questa trasformazione, in Piemonte essa trov\u00f2 una grande opposizione da parte del parlamento e specialmente della Camera dei deputati.\nLa legge sul reclutamento ebbe infatti un lungo e difficile percorso. Il primo progetto fu presentato da La Marmora al Senato il 3 febbraio 1851. Il 24 marzo 1852 la commissione della Camera present\u00f2 la propria relazione e dal 17 al 27 maggio si ebbe una serrata discussione alimentata dalla difesa da parte dei deputati dell'esercito di numero. Prevalse comunque l'idea di La Marmora, cosicch\u00e9 il progetto di legge torn\u00f2 al senato rivisto, ma non nelle questioni fondamentali. Il 1\u00ba febbraio 1854 infatti si riapr\u00ec la discussione al senato, riprese alla Camera il 14 marzo e finalmente, sei giorni dopo, fu varata quella che fu la legge fondamentale del 20 marzo 1854.\nIl sistema di selezione dei coscritti rimaneva quello del sorteggio, il quale stabiliva se il soggetto abile dovesse entrare nella \u201cprima categoria\u201d o nella \u201cseconda categoria\u201d. La leva vera e propria era a carico della prima, con una ferma dai quattro anni (per la fanteria) a sei anni (per la cavalleria). Seguiva un periodo nella riserva dai tre (per la cavalleria) ai sette anni (per la fanteria). Gli uomini della \u201cseconda categoria\u201d, invece, dovevano sottoporsi soltanto ad un periodo di 40 giorni di addestramento e poi passavano per cinque anni nella riserva.\nIn realt\u00e0, per\u00f2, fatta salva una percentuale di soggetti abili che non prestava il servizio per giustificati motivi di famiglia, rimaneva qualche migliaio di privilegiati che non veniva richiamato affatto. Dopo la guerra di Crimea, quindi, nel 1857, La Marmora stabil\u00ec il principio che tutti i validi delle cinque classi impegnate sotto le armi dovessero far parte almeno della seconda categoria e disponibili quindi alla guerra. Il 16 giugno 1857 la proposta fu presentata alla Camera e trov\u00f2 la ferma opposizione dei conservatori. Alla fine la legge fu approvata, ma molti giovani saranno ancora completamente esonerati senza motivo. In tutti i modi, l'esercito piemontese, quale risultato delle riforme attuate fra il 1850 e il 1857 da Alfonso La Marmora, divenne un efficiente strumento di guerra, il migliore degli eserciti degli Stati italiani, disciplinato e animato da un sincero sentimento patriottico.\nComandante della spedizione in Crimea (1855-1856).\nTerminata l'esperienza del secondo governo D'Azeglio, il 4 novembre 1852 Camillo Benso di Cavour divenne presidente del Consiglio per la prima volta. Il nuovo capo del governo, apprezzando La Marmora, lo conferm\u00f2 a capo del Ministero della Guerra.\nIn politica estera, intanto, riprendeva vigore la \u201cQuestione orientale\u201d con l'inizio dell'ennesimo conflitto tra Russia e Turchia. La guerra fra i due imperi, scoppiata il 4 ottobre 1853, coinvolse per motivi di prestigio sulla difesa dei Luoghi Santi la Francia di Napoleone III e per motivi strategici la Gran Bretagna. Entrambe le nazioni entrarono infatti in guerra contro la Russia nel marzo 1854. Cavour, che intratteneva buoni rapporti con i governi di Parigi e di Londra, decise di affiancarli militarmente, allo scopo di accrescere il prestigio del Regno di Sardegna che mirava alla cacciata degli austriaci dall'Italia.\nPer l'autonomia del contingente piemontese.\nCavour consult\u00f2 La Marmora, il quale dichiar\u00f2 di essere d'accordo a stringere un'alleanza con Francia e Gran Bretagna e di poter comandare un contingente di due o tre divisioni che, dato il teatro delle operazioni, avrebbe dovuto essere trasportato fino in Crimea. Alle perplessit\u00e0 del ministro sul reperimento dei fondi necessari all'impresa, Cavour gli rispose: \u00abCi penser\u00e0 l'Inghilterra\u00bb. La Marmora dichiar\u00f2 allora che cos\u00ec l'esercito piemontese sarebbe potuto essere considerato un esercito mercenario ed escluse la possibilit\u00e0 di una dipendenza qualsiasi verso la Francia o la Gran Bretagna.\nRicevute le opportune assicurazioni da Cavour, il generale si tranquillizz\u00f2 e l'accordo fra le tre nazioni fu firmato il 26 gennaio 1855. Le due Camere del parlamento piemontese furono invitate quindi a deliberare sulla proposta di legge che dava la facolt\u00e0 al governo di attuare l'accordo ed entrare in guerra. La Marmora partecip\u00f2 alle discussioni assicurando che l'azione militare del Regno di Sardegna sarebbe stata quella di uno Stato indipendente non soggetta ai Comandi alleati. Durante la seduta dell'8 febbraio, rispondendo alle obiezioni di alcuni deputati disse: \nLa spedizione e il rapporto con i generali alleati.\nAd Alfonso La Marmora spett\u00f2 l'obbligo di provvedere alla spedizione sia come ministro della guerra, sia come capo del contingente da inviare. Questo secondo incarico era stato dapprima destinato al duca di Genova, il fratello del Re, e La Marmora doveva essere il suo capo di stato maggiore, ma poi le condizioni di salute del duca si aggravarono. Il 10 febbraio 1855, lo stesso giorno dell'approvazione della Camera del trattato di alleanza, il duca mor\u00ec e il comando pass\u00f2 definitivamente a La Marmora.\nCostui chiam\u00f2 attorno a s\u00e9 gli uomini che aveva avuto modo di conoscere durante la prima guerra di indipendenza: a capo del suo stato maggiore il colonnello Agostino Petitti, a vice il maggiore Giuseppe Govone. A comandanti delle due divisioni mobilitate chiam\u00f2 il fratello Alessandro e il generale Giovanni Durando. I modenesi Manfredo Fanti ed Enrico Cialdini e l'ex pontificio Rodolfo Gabrielli di Montevecchio ebbero comandi di brigata.\nIl 25 aprile il corpo di spedizione, comprendente 18.058 uomini e 3.496 cavalli, inizi\u00f2 a partire da Genova. Il 29 la pirofregata \"Governolo\" salpava dallo stesso porto recando a bordo La Marmora (che aveva ceduto a Giacomo Durando il ministero della guerra) e tutti gli ufficiali del suo stato maggiore. La notizia della spedizione si era intanto diffusa in tutta Italia e durante la traversata, per ordine di La Marmora, la \"Governolo\" entr\u00f2 nel Golfo di Napoli, rallent\u00f2 la corsa e salut\u00f2 con le artiglierie a salve la piazza, che rispose al saluto.\nArrivato a Costantinopoli (oggi Istanbul), La Marmora fu raggiunto da un dispaccio del comandante del Corpo inglese, lord Raglan, che lo invitava a sbarcare a Balaklava con il suo contingente. Il generale piemontese non apprezz\u00f2 i toni del dispaccio ed ebbe un colloquio con l'ambasciatore britannico Stratford de Redcliffe, con il quale puntualizz\u00f2 il proprio grado di comando, che avrebbe dovuto essere pari a quello degli altri generali alleati. Con costoro, d'altronde, La Marmora strinse subito ottimi rapporti, principalmente con i francesi Fran\u00e7ois Canrobert e Louis-Jules Trochu, e con il britannico Colin Campbell, il cui accampamento confinava con quello piemontese.\nIl colera e la battaglia della Cernaia.\nDopo una breve sosta a Costantinopoli, ai primi di maggio del 1855 i piemontesi sbarcarono a Balaklava, nella parte meridionale della penisola di Crimea, e di l\u00ec si portarono presso il villaggio di Kadykoj, accanto agli inglesi. Qui dovettero per\u00f2 subito affrontare un nemico che gi\u00e0 stava mietendo vittime nel contingente anglo-francese: il colera. Il 7 giugno erano gi\u00e0 869 i malati colpiti dal morbo del Corpo piemontese e 387 i morti, fra i quali, deceduto la notte prima, il generale Alessandro La Marmora, fratello di Alfonso.\nNonostante ci\u00f2, negli stessi giorni, i piemontesi si portarono sul fiume \u010c\u00ebrnaja (o Cernaia) a copertura del grosso delle truppe anglo-francesi che assediavano Sebastopoli. Un mese dopo, il 5 luglio, gli alleati decisero di sostituirli con i turchi. La Marmora rispose al comandante ottomano Omar Pasci\u00e0 di avere occupato le posizioni perch\u00e9 assegnategli di comune accordo e non le avrebbe cedute \u00absenza fondati motivi e il suo assenso in congresso [alleato]\u00bb; si rec\u00f2 quindi dal comandante francese Aimable P\u00e9lissier e fece revocare l'ordine.\nDopo diverse settimane di relativa calma, a met\u00e0 agosto i russi tentarono di liberare Sebastopoli dall'assedio con un forte attacco esterno e mossero contro le posizioni di copertura sulla Cernaia tenute dai francesi e dai piemontesi. Il 16 agosto si ebbe la battaglia. La Marmora si trovava sul posto fin dall'alba. L'attacco principale russo si concentr\u00f2 sull'ala sinistra dello schieramento alleato tenuta dai francesi e poi si propag\u00f2 verso il centro, mentre i piemontesi, sulla destra, subirono un'azione minore per quanto vigorosa. Gli uomini di La Marmora non solo respinsero l'attacco ma contribuirono alla vittoriosa resistenza delle truppe francesi bersagliando con l'artiglieria il fianco delle schiere russe. I piemontesi non ebbero perdite gravissime: 14 morti e 170 feriti (contro i 181 morti e i 1.200 feriti francesi), ma il generale Montevecchio mor\u00ec a seguito delle ferite riportate nello scontro.\nL'annuncio della vittoria fu dato a Torino da un telegramma di La Marmora a Cavour: \nCon questa esperienza (soprattutto logistica) La Marmora pot\u00e9 constatare il valore del nuovo esercito piemontese, regalando a Cavour la possibilit\u00e0 di essere ammesso al congresso di Parigi che si tenne nel 1856.\nIl viaggio a Parigi e a Londra.\nApprofittando di una pausa delle operazioni, i governi di Francia e Gran Bretagna stimarono opportuno convocare a Parigi un consiglio militare, il quale fu presieduto da Napoleone III. La Marmora fu chiamato a parteciparvi e lasci\u00f2 provvisoriamente il comando al generale Giovanni Durando. Nel recarsi dalla Crimea alla Francia fece tappa a Torino dove fu accolto da Cavour, dai diplomatici delle potenze alleate e da una moltitudine di cittadini. Giunto a Parigi, al consiglio militare fece prevalere il disegno di trasferire una parte delle truppe nell'altopiano di Eupatoria e di l\u00e0 muovere a nord verso l'Istmo di Perekop allo scopo di tagliare le comunicazioni dei russi.\nRecatosi a Londra, anche l\u00ec furono molte le espressioni di stima e gratitudine per La Marmora, da parte della regina Vittoria, del Primo ministro Palmerston, del ministro degli esteri Clarendon, di lord Russell e numerosi altri.\nIniziavano intanto i preparativi per la conferenza di pace e l'Austria, che costringeva la Russia a tenere una parte dell'esercito a guardia dei Balcani contribuendo cos\u00ec alla sua imminente sconfitta, rifiut\u00f2 l'idea che i rappresentanti piemontesi fossero ammessi al Congresso a condizioni pari a quelle delle grandi potenze. La Marmora, trovandosi a Parigi, volle parlarne con il ministro degli esteri francese, il conservatore Alexandre Walewski, che rimase sulle medesime posizioni di Vienna nonostante il generale gli avesse parlato \u00ab\"tr\u00e8s clairment\"\u00bb (dal francese: \u201cmolto chiaramente\u201d). Tuttavia, lo stesso giorno, lo sconfortato La Marmora fu mandato a chiamare da Napoleone III che dopo averlo sentito gli assicur\u00f2 che la posizione del Piemonte al Congresso sarebbe stata uguale a quella delle altre nazioni, e cos\u00ec fu.\nTornato in Crimea, La Marmora vi rimase fino alla conclusione della pace. Nel viaggio di ritorno in patria fece tappa a Costantinopoli dove ebbe dal sultano turco Abd\u00fclmecid I riconoscenti accoglienze. Sbarc\u00f2 a Genova, che festeggi\u00f2 il suo arrivo con slancio ed entusiasmo e, giunto a Torino, fu accolto da Vittorio Emanuele II, con il quale presenzi\u00f2 alla distribuzione delle medaglie ai soldati.\nDalla Crimea alla seconda guerra di indipendenza.\nPer il successo della Campagna in Crimea La Marmora fu promosso generale d'armata. La regina Vittoria di Gran Bretagna gli confer\u00ec la gran croce dell'Ordine del Bagno, il sultano Abd\u00fclmecid quella di prima classe dell'Ordine di Mej\u012bdiyye, la regina Isabella II di Spagna quella dell'Ordine di Carlo III, re Vittorio Emanuele II quella dell'Ordine militare di Savoia, e Napoleone III, che gi\u00e0 negli anni precedenti gli aveva conferito la gran croce della Legion d'onore, lo insign\u00ec della \"M\u00e9daille militaire\".\nNel 1856 La Marmora fu nuovamente posto a capo del Ministero della guerra nel secondo governo Cavour che era in carica dal maggio 1855. Appena rientrato nel suo ruolo di ministro, intendendo conciliare gli interessi delle finanze con quelli militari, si impegn\u00f2 in due questioni principali: l'ammodernamento delle fortificazioni di Alessandria e il trasferimento dell'arsenale da Genova a La Spezia. Entrambe le proposte furono accettate dal parlamento e realizzate.\nLa Marmora fu costantemente rieletto nel collegio di Pancalieri, ma alle elezioni per la sesta legislatura del novembre 1857 gli fu preferito un altro candidato. Fortunatamente a Biella, nonostante avesse rifiutato la candidatura, il generale fu inserito nelle liste elettorali per iniziativa di alcuni sostenitori e l\u00ec ottenne una vittoria trionfale. La Marmora rimase quindi anche deputato al parlamento, condizione importante per svolgere l'incarico di ministro.\nMinistro durante la seconda guerra di indipendenza (1859).\nIl ruolo nella conclusione dell'alleanza con la Francia.\n \nCavour e Napoleone III cominciavano intanto a preparare la guerra contro l'Austria: il primo con lo scopo di allargare il dominio sabaudo a tutta l'Italia settentrionale, il secondo con quello di aumentare l'influenza della Francia sulla penisola e acquisire la Savoia.\nQuando su questo disegno Vittorio Emanuele II diede il suo consenso a Cavour, l'unica persona alla quale fu svelato il progetto fu La Marmora che ricevette una dettagliata lettera da Cavour dopo il suo incontro con Napoleone III a Plombi\u00e8res. Nella lettera inviata da Baden il 24 luglio 1858 Cavour elencava tutti i punti dell'accordo che gi\u00e0 delineavano quelli dell'alleanza sardo-francese conclusasi poi nel gennaio 1859.\nNello stesso periodo, in previsione di quella che sarebbe stata poi la seconda guerra d'indipendenza, Vittorio Emanuele II confer\u00ec nel 1858 a La Marmora la pi\u00f9 alta onorificenza di Casa Savoia: l'Ordine supremo della Santissima Annunziata.\nLa Marmora partecip\u00f2 alle trattative per la conclusione dell'alleanza ed ebbe l'incarico di trattare con il generale francese Adolphe Niel, che aveva conosciuto in Crimea, della parte militare. Nel testo dell'alleanza era stata inserita una clausola che, allo scopo di evitare pretesti rivoluzionari, stabiliva l'interdizione di corpi di volontari alla partecipazione della guerra. La Marmora, che invece voleva che da tutta l'Italia affluissero combattenti per la causa sabauda, concep\u00ec la formazione del Corpo dei Cacciatori delle Alpi, integrato nell'esercito piemontese. L'iniziativa consent\u00ec di aggirare la clausola e di far partecipare gli uomini di Giuseppe Garibaldi alla guerra.\nIl ruolo nel conflitto con l'Austria.\nDisatteso l'ultimatum dell'Austria di smobilitare l'esercito piemontese al confine con il Lombardo-Veneto, la guerra scoppi\u00f2 il 26 aprile 1859. L'esercito piemontese contava su cinque divisioni, a capo delle quali La Marmora aveva posto i rispettivi comandanti. Due erano piemontesi, Angelo Bongiovanni di Castelborgo (1802-1862) e Giovanni Durando; e tre erano provenienti dal Ducato di Modena: Manfredo Fanti, Enrico Cialdini (gi\u00e0 comandanti di brigata in Crimea) e Domenico Cucchiari. A La Marmora fu offerto il comando riunito di due o pi\u00f9 divisioni, ma egli non accett\u00f2, consentendo a Vittorio Emanuele II, comandante supremo, di disporre senza intermediari delle sue truppe.\nGli episodi in battaglia.\nLa Marmora non ebbe quindi incarichi di comando nel conflitto, ma contribu\u00ec in diverse occasioni con la sua esperienza e con la sua autorit\u00e0 alla vittoria finale. Uno di questi episodi si verific\u00f2 durante i primi giorni di guerra quando, in attesa dell'esercito francese, il Piemonte si trovava solo di fronte all'esercito austriaco. Le forze di Vittorio Emanuele II erano dislocate in posizione strategica nella zona di Alessandria, pronte ad intervenire sia a nord che a sud.\nMa il 3 maggio pervenne al quartier generale piemontese la notizia, poi rivelatasi falsa, che gli austriaci avevano passato il Po proprio nella zona di Alessandria, mettendo in pericolo le comunicazioni con l'esercito francese in arrivo. Vittorio Emanuele II dispose quindi la ritirata per la notte fra il 3 e il 4 di parte dell'esercito verso Acqui. Avutone notizia, La Marmora espose al Re le gravi conseguenze di abbandonare una posizione strategica cos\u00ec vantaggiosa senza avere avuto conferma della notizia, ma soprattutto pavent\u00f2 le gravi conseguenze politiche e sul morale della truppa di una ritirata all'inizio del conflitto. Vittorio Emanuele II rimase tuttavia fermo sulle sue posizioni e ordin\u00f2 a La Marmora di tacere. A questo punto il generale francese Fran\u00e7ois Canrobert, presente al consiglio di guerra (che aveva conosciuto La Marmora in Crimea) intervenne concordando con il ministro; e Vittorio Emanuele II, dopo ulteriori spiegazioni di La Marmora, si decise a revocare l'ordine. Stabilita l'inconsistenza della notizia, il giorno dopo il Re ringrazi\u00f2 per lettera il ministro.\nUn altro episodio si verific\u00f2 il 31 maggio, quando La Marmora contribu\u00ec con l'azione e avveduti consigli alla vittoria piemontese alla battaglia di Palestro riportata dalla 4\u00aa Divisione del generale Cialdini. Nel corso dello scontro il ministro ebbe il cavallo che montava ucciso dal fuoco nemico.\nAnche in occasione della battaglia di Solferino e San Martino del 24 giugno, La Marmora cerc\u00f2 di trovarsi sempre nei posti dove pi\u00f9 la sua presenza poteva essere utile. Nel pomeriggio ebbe ordine da Vittorio Emanuele II di assumere il comando di alcune brigate che concorsero al terzo assalto piemontese. Al termine della giornata, il concorso piemontese alla vittoria francese fu notevole, ma manc\u00f2 un'azione unitaria, dato che i comandanti risultarono tre: Vittorio Emanuele II, il suo capo di stato maggiore Enrico Morozzo Della Rocca e La Marmora.\nIl primo governo La Marmora (luglio 1859 - gennaio 1860).\nDopo la vittoria di Solferino e San Martino, l'imperatore Napoleone III, preoccupato per le minacciose intenzioni della Prussia sul Reno, incontr\u00f2 Francesco Giuseppe a Villafranca e firm\u00f2 l'11 luglio 1859 un armistizio. Vittorio Emanuele II, suo malgrado, accett\u00f2 l'accordo. Per il Piemonte svaniva la prospettiva della liberazione dell'intera Italia settentrionale e si profilava l'acquisizione della sola Lombardia. Cavour si dichiar\u00f2 invece contrario alla pace e diede le dimissioni da presidente del Consiglio.\nPer gestire la situazione fu chiamato a capo del governo La Marmora che, pur non sentendosi adatto all'incarico, accett\u00f2 e form\u00f2 il suo primo esecutivo. Il momento era difficile poich\u00e9 i sovrani delle piccole monarchie dell'Italia centro-settentrionale erano stati spodestati da governi filopiemontesi, mentre la pace di Zurigo che segu\u00ec all'armistizio di Villafranca, prevedeva oltre alla cessione da parte dell'Austria della Lombardia, anche la reintegrazione di questi sovrani. Sta di fatto che nel Ducato di Modena, in quello di Parma, nel Granducato di Toscana e nella legazione pontificia di Bologna si erano costituiti dei governi liberali che Torino non voleva abbandonare e che Cavour aveva incitato a difendersi contro eventuali attacchi degli ex regnanti.\nLa circostanza di un intervento francese o austriaco, anche indiretto, a sostegno della restaurazione non era in effetti da escludersi. In una situazione cos\u00ec complessa il governo La Marmora, politicamente piuttosto eterogeneo, si dimostr\u00f2 alquanto debole. Il presidente del Consiglio e il ministro degli esteri Dabormida attuarono una politica di prudenza accondiscendente nei confronti di Napoleone III. Non si oppose a questa politica neppure Urbano Rattazzi, ministro dell'interno, l'uomo politicamente pi\u00f9 influente dell'esecutivo.\nIntanto i governi filopiemontesi chiedevano di poter mandare delle deputazioni a Torino per l'annessione dei loro territori al Regno di Sardegna, situazione che mise ancora pi\u00f9 in imbarazzo La Marmora, il quale propose all'ex presidente del Consiglio Massimo d'Azeglio di sostituirlo. Quest'ultimo rifiut\u00f2 e La Marmora si rivolse allora a Cavour, riscontrando in lui l'unica figura che avrebbe potuto risolvere la delicata situazione.\nIl 21 gennaio 1860 il terzo governo Cavour firm\u00f2 e in poco tempo il nuovo presidente del Consiglio riusc\u00ec a risolvere tutte le questioni sospese: il Regno di Sardegna (oltre alla Lombardia) acquisiva i Ducati (di Modena e Parma), il Granducato di Toscana e la Legazione delle Romagne, compensando la Francia dell'aiuto militare fornito con la Savoia e Nizza.\nFra il primo e il secondo governo La Marmora (1860-1864).\nDopo il ritorno di Cavour alla presidenza del Consiglio, La Marmora, il 25 marzo 1860, fu richiamato al servizio militare attivo e gli venne affidato il 2\u00ba Corpo d'armata (a Milano), quello che avrebbe dovuto affrontare subito il nemico in caso di invasione austriaca.\nMa erano gli eventi come la spedizione dei Mille e l'acquisizione al Regno di Sardegna delle Marche e dell'Umbria pontificie a mobilitare l'attenzione in quel periodo. In questo contesto, di formazione del Regno d'Italia, La Marmora fu inviato a Berlino in occasione dell'ascesa al trono del re Guglielmo I di Prussia. La visita, che si comp\u00ec nel gennaio 1861, fu voluta da Cavour che auspicava un'alleanza italo-prussiana in una visione antiaustriaca. Negli stessi giorni La Marmora, candidato alle elezioni per l'ottava legislatura, fu riconfermato al seggio di Biella.\nGovernava in quel periodo Cavour con il suo quarto governo. Ministro della guerra era stato nominato Manfredo Fanti che dovette riorganizzare l'esercito in seguito alla nascita del Regno d'Italia il 17 marzo 1861. Fanti, per fronteggiare la mancanza di ufficiali superiori, fu costretto ad accrescere il numero di soldati dei battaglioni e dei reggimenti, venendo meno ad una delle regole della riforma di La Marmora che voleva unit\u00e0 piccole e mobili. Per questo motivo, il 23 marzo 1861, La Marmora chiese alla Camera un voto di sfiducia al governo. La manovra fall\u00ec, ma gi\u00e0 nel 1862 il nuovo ordinamento di Fanti venne cambiato e si ritorn\u00f2 ai reggimenti di quattro battaglioni con quattro compagnie ciascuno.\nIl 6 giugno 1861, intanto, moriva Cavour: la politica italiana del tempo perdeva la guida del suo pi\u00f9 grande statista. Vittorio Emanuele II dava l'incarico di formare il suo primo governo a Bettino Ricasoli.\nAl comando del 6\u00ba Corpo a Napoli.\nIl nuovo governo fu impegnato ad affrontare i gravi problemi dell'Italia unita: la delicata situazione economica e il brigantaggio meridionale. In merito a quest'ultimo problema, in dieci mesi era stata fatta a Napoli l'esperienza di quattro luogotenenze e Ricasoli decise di porre termine a quella istituzione che non aveva portato i risultati sperati. L'ultimo luogotenente era stato il generale Enrico Cialdini, accusato di aver condotto le operazioni con eccessiva violenza.\nPer questo, nell'ottobre 1861, La Marmora fu inviato dal governo ad assumere il comando del 6\u00ba Corpo d'armata a Napoli, che estendeva la sua giurisdizione a tutte le regioni meridionali. Contestualmente otteneva anche la nomina a prefetto di Napoli e della sua provincia. \nLa Marmora comprese che contro il brigantaggio i soli mezzi militari erano insufficienti e che sarebbero stati necessari anche interventi politici. Si fece carico, per esempio, di sensibilizzare sull'argomento sia il governo italiano sia le autorit\u00e0 francesi che difendevano sul posto lo Stato Pontificio. Uno dei problemi principali consisteva nel fatto che i briganti inseguiti riparavano entro i confini della Chiesa e nulla si poteva pi\u00f9 contro di loro. I negoziati che si aprirono, tuttavia, non raggiunsero lo scopo.\nL'impresa garibaldina dell'Aspromonte.\nAl governo Ricasoli era frattanto succeduto, il 3 marzo 1862, quello presieduto da Urbano Rattazzi. Il nuovo esecutivo dovette affrontare subito vari problemi, fra cui quello di Giuseppe Garibaldi, deciso a cacciare i francesi e il Papa da Roma. Questo tentativo, che avrebbe potuto portare a una guerra con la Francia, si verific\u00f2 quando, il 25 agosto, l'eroe dei due mondi sbarc\u00f2 alla testa di 3.000 uomini in Calabria.\nLa Marmora, quale comandante dell'esercito in quella parte d'Italia, deciso a non consentire che qualcuno si sostituisse al Re nella guida del compimento dell'unit\u00e0 nazionale, dispose che Garibaldi fosse fermato. Gli ordini relativi portarono alla \u201cgiornata dell'Aspromonte\u201d del 29 agosto. Quale prefetto di Napoli, inoltre, dispose per il mantenimento della pubblica quiete, esagerando per\u00f2 nello zelo al momento di ordinare l'arresto di alcuni deputati simpatizzanti di Garibaldi; per il quale spiacevole episodio si assunse poi tutte le responsabilit\u00e0.\nLa lotta al brigantaggio.\nIl fenomeno del brigantaggio, intanto, si era diffuso in varie regioni dell'Italia meridionale. Era pi\u00f9 presente nella Capitanata, in Basilicata, nel beneventano e nella Terra di Lavoro. La Marmora prescrisse alle truppe un'attivit\u00e0 continua e us\u00f2 rigore inflessibile nei provvedimenti contro i militari colpevoli ai suoi occhi di debolezza o inettitudine. Fu contrario a entrare in trattative con i briganti e frequentemente lasciava Napoli per effettuare di persona le perlustrazioni. Fu criticato e accusato di essere accentratore; rispose di aver suddiviso il territorio in zone e sottozone, i comandanti delle quali venivano da lui spronati a prendere la pi\u00f9 vigorosa iniziativa ed encomiati quando sapevano prenderla al momento opportuno.\nFra i successi del periodo di La Marmora ci fu quello della cattura presso il confine pontificio dell'ex generale spagnolo Jos\u00e9 Borjes, ingaggiato da Francesco II di Borbone in esilio, allo scopo di riconquistare il regno perduto e distintosi in numerose operazioni belliche con il capobrigante lucano Carmine Crocco. Dopo la resa, e senza processo, Borjes fu fucilato dai bersaglieri l'8 dicembre 1861. L'atto fu criticato dai liberali, non solo italiani.\nDate le circostanze e vista la persistenza del fenomeno, oltre che per trovare una soluzione al problema oggetto di numerosi dibattimenti parlamentari, il presidente del Consiglio Urbano Rattazzi chiese a La Marmora di fornire al governo chiarimenti. La Camera dei deputati, per conto suo, deliber\u00f2 quasi unanimemente un'inchiesta sul brigantaggio. I nove deputati prescelti a comporre la commissione d'inchiesta furono: Giuseppe Sirtori, Achille Argentino, Antonio Ciccone, Donato Morelli e Giuseppe Massari di Destra; Nino Bixio e Stefano Castagnola di Centrosinistra; Stefano Romeo e Aurelio Saffi di Sinistra.\nLa commissione, che si formava inevitabilmente anche per valutare e giudicare il lavoro di La Marmora, si costitu\u00ec il 17 dicembre 1862 e si rec\u00f2 a Napoli. La Marmora fu interrogato per due giorni consecutivi e nel recarsi alle deposizioni, per rispetto ai deputati, indoss\u00f2 la divisa di gala. Rispose senza reticenze a tutte le domande, individuando le colpe sia nel governo del Paese, sia nella popolazione. La commissione part\u00ec da Napoli e si spost\u00f2, sempre scortata dagli uomini di La Marmora, nelle zone dove divampava il brigantaggio. Concluse dopo mesi di indagini i suoi lavori e unanimemente, fra le altre osservazioni riportate nella relazione finale, fece le lodi dell'esercito e del suo comandante.\nContro la convenzione di settembre.\nIl sostegno che i briganti ottenevano dallo Stato Pontificio legava la questione del brigantaggio a quella romana e agli inizi del 1864, quando la salute di papa Pio IX sembr\u00f2 aggravarsi, La Marmora scrisse al presidente del Consiglio Marco Minghetti consigliandogli di sfruttare la circostanza per risolvere il problema di Roma. La Marmora si offr\u00ec quindi di partire per Parigi e trattare con Napoleone III che aveva ereditato dai regimi precedenti il compito della difesa dello Stato Pontificio.\nMinghetti sosteneva l'idea (ripresa da un piano di Cavour) di una convenzione con la Francia che prevedesse lo spostamento da parte dell'Italia della capitale da Torino in altra citt\u00e0 che non fosse Roma, dichiarando di rinunciare a quest'ultima. In cambio la Francia avrebbe smobilitato le sue truppe dallo Stato Pontificio. La Marmora era d'accordo ma, diversamente da Minghetti, sosteneva la necessit\u00e0 di una rettifica delle frontiere a favore dell'Italia.\nEgli part\u00ec quindi per Parigi in missione esplorativa e il 15 agosto 1864 ebbe un lungo colloquio con Napoleone III e il giorno successivo con il suo ministro degli esteri \u00c9douard Drouyn de Lhuys. Il 15 settembre fu stipulata la convenzione con la quale le parti accettarono il piano di Minghetti, senza modifica alle frontiere: La Marmora si dichiar\u00f2 sostanzialmente contrario. Dello stesso parere fu il popolo di Torino che si vide defraudato della capitale e insorse.\nAlla rivolta, l'esercito ag\u00ec con decisione, provocando la cosiddetta strage di Torino, alla quale segu\u00ec la caduta del governo Minghetti e la convocazione da parte di Vittorio Emanuele II di La Marmora per la formazione di un nuovo esecutivo. Raggiunto in Svizzera dal telegramma del Re, La Marmora si rec\u00f2 subito a Torino.\nIl secondo e il terzo governo La Marmora (1864\u20131866).\nLa Marmora si accinse a guidare il suo secondo governo, che fu composto oltre che dai piemontesi Alfonso Petitti, Giovanni Lanza e Quintino Sella, anche dai lombardi Luigi Torelli e Stefano Jacini, e dai meridionali Giuseppe Vacca e Giuseppe Natoli. Il 28 settembre 1864 l'esecutivo era formato e La Marmora assumeva oltre alla presidenza del Consiglio anche il Ministero degli affari esteri.\nLa gestione della convenzione di settembre.\nL'impegno iniziale dell'esecutivo fu indirizzato verso la pacificazione nazionale per i fatti di Torino e il trasferimento della capitale da questa citt\u00e0 a quella che fu prescelta a sostituirla: Firenze. La convenzione di settembre, disponendo la smobilitazione delle truppe francesi dallo Stato Pontificio, rendeva pi\u00f9 vicino lo scioglimento della questione romana. I francesi, d'altro canto, accusarono gli italiani di tramare a favore di un'annessione di Roma e il ministro degli esteri Drouyn de Lhuys invi\u00f2 una nota di protesta al governo La Marmora. Tramite l'ambasciatore a Parigi, La Marmora il 7 novembre cos\u00ec rispose:\nBench\u00e9 non l'avesse inizialmente approvata, La Marmora difese la convenzione di settembre poich\u00e9 il Re l'aveva accettata e sarebbe stato fatale tornare indietro. Sostenne questo punto di vista in un discorso al parlamento il 12 novembre e le due Camere approvarono la proposta di legge che consentiva di rendere effettiva la Convenzione. La capitale fu quindi spostata da Torino a Firenze.\nL'unificazione amministrativa e del codice civile.\nDurante il secondo esecutivo La Marmora si prosegu\u00ec con l'unificazione legislativa di tutto il Regno d'Italia. Negli anni precedenti era stata realizzata l'unificazione doganale, monetaria, finanziaria e scolastica. Con la legge del 20 marzo 1865 fu attuata l'unificazione amministrativa e con quella del 20 aprile l'unificazione del codice civile, mentre non fu possibile arrivare a quella del codice penale, poich\u00e9 la Camera dei deputati si pronunci\u00f2 contro la pena di morte e il Senato, come La Marmora, a favore.\nIl riconoscimento dell'Italia da parte della Spagna.\nPi\u00f9 personale per La Marmora fu il successo che port\u00f2 la Spagna a riconoscere l'Italia. Nel 1864, infatti, la Spagna cattolica e borbonica, a causa delle perdite territoriali del Papa e della scomparsa del Regno delle Due Sicilie, non aveva ancora riconosciuto il Regno d'Italia.\nLa Marmora valut\u00f2 gli effetti positivi che sarebbero derivati dal riconoscimento: ne sarebbe scaturito l'indebolimento internazionale dello Stato Pontificio e la possibilit\u00e0 di accelerare la soluzione della questione romana. Per cui, quando seppe che dopo la convenzione di settembre le diffidenze della Spagna nei confronti dell'Italia erano cresciute, fece osservare che riconoscendo l'Italia, la Spagna si sarebbe riconciliata con l'opinione liberale d'Europa, togliendo all'opposizione interna un'arma contro lo stesso governo della regina Isabella II.\nA Madrid La Marmora ebbe il sostegno di uno dei principali personaggi dell'opposizione spagnola, Salustiano Ol\u00f3zaga (1805-1873), che approv\u00f2 pubblicamente il trattato della convenzione di settembre. Fu cos\u00ec che nel discorso inaugurale al parlamento della fine del dicembre 1864, la Regina non fece alcuna allusione al potere temporale del Papa, adoperando invece per la prima volta la parola \u201cItalia\u201d.\nIntanto i rappresentanti del Papa e dell'ex re del Regno delle Due Sicilie Francesco II (parente della regina spagnola) si attivarono per dissuadere Isabella II dall'acconsentire al riconoscimento. Il ministro degli esteri spagnolo Manuel Berm\u00fadez de Castro y D\u00edez (1811-1870) decise per una formula cautelativa del riconoscimento. Ma La Marmora chiese un riconoscimento pieno del Regno d'Italia, cos\u00ec come avevano fatto altre nazioni cattoliche come il Portogallo e il Belgio.\nIl 5 luglio 1865 il generale afferm\u00f2 che il riconoscimento significava essenzialmente il ristabilimento delle relazioni diplomatiche e che i fatti avevano gi\u00e0 abbastanza provato che gli interessi religiosi non erano compromessi dalla costituzione dell'Italia a nazione e inoltre che la convenzione di settembre riguardava esclusivamente le due parti contraenti. Berm\u00fadez de Castro non parve inizialmente convinto delle dichiarazioni di La Marmora, ma dopo ulteriore esame le giudic\u00f2 soddisfacenti, dando cos\u00ec il nulla osta al riconoscimento del Regno d'Italia. Fu un notevole successo della politica italiana e un duro colpo per i reazionari clericali del Paese.\nLe crisi di governo.\nNella compagine governativa, intanto, il ministro dell'interno Giovanni Lanza per divergenze con il ministro delle finanze Quintino Sella, il 1\u00ba settembre 1865 si dimetteva. La Marmora chiese allora a Giuseppe Saracco di sostituirlo, ma costui si rifiut\u00f2. Accett\u00f2 invece, dopo alcuni giorni di esitazione, Giuseppe Natoli, ministro dell'istruzione, che acquis\u00ec ad interim anche il ministero degli interni.\nSventata la caduta del governo, La Marmora attese i risultati delle successive elezioni che si tennero a settembre e che aprirono la seconda legislatura dalla nascita del Regno d'Italia (la 9\u00aa dallo Statuto albertino). I risultati non diedero la possibilit\u00e0 di formare una solida maggioranza e si apr\u00ec un periodo di sedute concitate e burrascose. I provvedimenti di Quintino Sella che miravano a contrastare il disavanzo incontrarono un'opposizione vivissima. Tanto che il ministro delle finanze fu costretto a dimettersi e con lui, il 31 dicembre 1865, tutti i componenti del governo.\nLa Marmora si rec\u00f2 dal Re, il quale accett\u00f2 le sue dimissioni e, volendo proseguire l'indirizzo politico del governo dimissionario, invit\u00f2 lo stesso generale a formare il nuovo esecutivo. Il nodo da sciogliere fu il nome del ministro delle finanze che avrebbe dovuto non solo affrontare una situazione economica pessima, ma anche l'approssimarsi di una nuova e dispendiosa guerra con l'Austria. La Marmora chiese di assumere il gravoso compito ad Antonio Scialoja che il 5 gennaio 1866 accett\u00f2. Assieme a Scialoja, La Marmora scelse il nuovo ministro della giustizia che fu Giovanni De Falco, campano come Scialoja. Si form\u00f2 cos\u00ec il terzo governo La Marmora che ebbe fra i suoi componenti anche alcuni ministri del governo precedente, oltre ai piemontesi Domenico Berti alla pubblica istruzione e all'industria, e il generale Ignazio De Genova di Pettinengo alla guerra.\nLe trattative per l'alleanza con la Prussia.\nIn Europa, intanto, maturavano i tempi per un'altra guerra contro l'Austria. La Prussia del cancelliere Otto von Bismarck, infatti, si dimostrava sempre pi\u00f9 insofferente alla tutela austriaca sulla Germania che il Congresso di Vienna aveva stabilito nel 1815.\nBismarck voleva la guerra e, potendo contare sulla neutralit\u00e0 di Russia e Gran Bretagna, si assicur\u00f2 che anche la Francia non sarebbe intervenuta a favore dell'Austria.\nAnche l'Italia aspirava ad una resa dei conti con l'Austria per completare la sua unit\u00e0 nazionale e gi\u00e0 ai primi di ottobre del 1865 La Marmora aveva autorizzato il conte Alessandro Malaguzzi Valeri (- 1896) a trattare con Vienna per una cessione del Veneto all'Italia in cambio di un miliardo di lire, potendo contare sull'esistenza di un partito austriaco favorevole a tale accordo. Ma la missione fall\u00ec.\nNel febbraio del 1866, la questione ritorn\u00f2 quando Bismarck chiese al governo italiano uno scambio di alti ufficiali per trattare argomenti militari. Sembrava che la Prussia avesse deciso di attaccare l'Austria e voleva assicurarsi l'appoggio dell'Italia. La Marmora invi\u00f2 il generale Giuseppe Govone che per\u00f2 torn\u00f2 in patria con una proposta di Bismarck piuttosto generica, tale da apparire solo una manovra politica contro l'Austria.\nFalliva intanto anche un'altra possibilit\u00e0 di risolvere la faccenda diplomaticamente. Nello stesso febbraio si era aperta infatti la possibilit\u00e0 che l'Austria, a causa di disordini che erano scoppiati nei Principati danubiani (la futura Romania), potesse acquisire questi territori. In cambio avrebbe ceduto il Veneto all'Italia. Ma la Russia e la Gran Bretagna erano contrarie. D'altronde anche La Marmora aveva non pochi dubbi sulla fattibilit\u00e0 dello scambio; vi si opponeva il sentimento di indipendenza che era stato uno dei dogmi del Risorgimento e la tenuta degli interessi italiani nei Balcani.\nIn Francia, nel frattempo, se il ministro degli esteri Drouyn de Lhuys, continuava ad avere un atteggiamento filoaustriaco, diversamente Napoleone III incoraggiava il governo italiano a concludere il trattato, seppure generico, con la Prussia. L'azione dell'imperatore francese fu decisiva e il 28 marzo 1866 La Marmora telegraf\u00f2 all'ambasciatore italiano a Berlino, Giulio Camillo De Barral de Monteauvrand (1815-1880) sulla favorevole impressione che il trattato proposto da Bismarck aveva incontrato a Firenze.\nDopo aver avuto il mandato da Vittorio Emanuele II, La Marmora aveva gestito le trattative nella pi\u00f9 completa segretezza: fra i ministri solo Stefano Jacini ne era stato a conoscenza e neanche l'ambasciata prussiana a Firenze era stata avvisata. Sua fu anche l'idea di inviare a Parigi il conte Francesco Arese, la cui missione riscosse un parere tanto incoraggiante da parte di Napoleone III.\nIl trattato di alleanza con la Prussia e le sue insidie.\nLe firme al trattato italo prussiano furono apposte l'8 aprile 1866. L'alleanza offensiva e difensiva prevedeva in dettaglio che se la Prussia avesse attaccato l'Austria, questa sarebbe stata attaccata subito anche dall'Italia. Nulla per\u00f2 si diceva riguardo ad un eventuale attacco preventivo dell'Austria all'Italia.\nInterrogato su quest'ultimo punto da Govone, Bismarck conferm\u00f2 che la Prussia non aveva alcun obbligo di difendere l'Italia. Risentito per la risposta, il 2 maggio La Marmora invi\u00f2 un telegramma a Govone sollecitandolo a informare Bismarck che se fosse stata l'Austria ad attaccare l'Italia, l'alleanza appena firmata obbligava la Prussia ad intervenire, trattandosi di un'alleanza difensiva la quale prevedeva, come tale, una reciprocit\u00e0 degli obblighi.\nTre giorni dopo, per\u00f2, una questione ancora pi\u00f9 grave cattur\u00f2 l'attenzione di La Marmora. Il 5 maggio l'Austria offriva il Veneto all'Italia se questa si fosse tenuta fuori dall'imminente guerra con la Prussia. La notizia giunse a La Marmora attraverso il suo ambasciatore a Parigi Costantino Nigra, e fu messa subito in relazione con le recenti restrizioni di Bismarck al trattato. L'offerta era seducente, ma il generale rispose di essere vincolato dal patto di alleanza con la Prussia, di non poter abbandonare il proprio alleato e di rifiutare l'offerta, dopo di che present\u00f2 le sue dimissioni al Re. Respingendole, Vittorio Emanuele II si dimostr\u00f2 d'accordo con la condotta del suo Primo ministro.\nNon fu, tuttavia, solo una questione di lealt\u00e0 nei confronti della Prussia. La Marmora era infatti convinto, come Nigra, che avendo l'Austria fatto l'offerta all'Italia attraverso la Francia (l'Austria non riconosceva l'Italia come interlocutore), sarebbe stata la Francia a cedere poi il Veneto all'Italia. Ci\u00f2 avrebbe comportato un debito notevole nei confronti del governo francese. La Prussia sarebbe diventata nemica dell'Italia che non avrebbe comunque guadagnato l'amicizia dell'Austria. Un'ulteriore ragione per rifiutare l'offerta era che Vienna subordinava la cessione pacifica del Veneto alla sua conquista della regione tedesca della Slesia, un'impresa alquanto problematica.\nLa terza guerra d'indipendenza (1866).\nLa mancanza di unit\u00e0 di comando degli italiani.\nFirmata l'alleanza con la Prussia e respinte le proposte pacifiche dell'Austria, l'Italia si trov\u00f2 in un'altra emergenza diplomatica quando la Francia, sua vecchia alleata, si accord\u00f2 il 15 giugno 1866 con l'Austria per rimanere fuori dall'imminente conflitto.\nA seguito di tale accordo Napoleone III disse all'ambasciatore italiano Nigra che \u00abdurante la Campagna potrebbe accadere che fosse utile che l'Italia non facesse guerra con troppo vigore\u00bb. La Marmora ignor\u00f2 la considerazione, ma voci dell'affermazione di Napoleone III arrivarono a Bismarck che cominci\u00f2 a diffidare degli italiani e raccomand\u00f2 a La Marmora una condotta di guerra energica. A tale riguardo il generale fu contattato prima dall'inviato prussiano Theodor von Bernhardi (1802-1885), che gli consegn\u00f2 un piano di Campagna comune, e poi dall'ambasciatore Guido von Usedom (1805-1884).\nMa l'aspetto principale della questione era che, pur volendo, La Marmora non avrebbe potuto accogliere le proposte straniere. Gli mancava infatti l'autonomia decisionale. Comandante supremo dell'esercito era Vittorio Emanuele II e suo capo di stato maggiore La Marmora. Ma l'esercito era stato diviso in due armate, una che avrebbe dovuto agire dal fiume Mincio da ovest verso est, e un'altra dal basso Po da sud verso nord. Fautore di quest'ultima azione era il generale Enrico Cialdini, che chiese la massima autonomia e che fu designato a tale impresa con 8 divisioni; mentre La Marmora, fautore dell'azione dal Mincio, comandava le altre 12, ma senza un piano preciso.\nAd aggravare la situazione ci fu il ritardo che trattenne La Marmora a Firenze per le pratiche atte a formare il nuovo governo (affidato poi a Bettino Ricasoli). Appena l'esecutivo fu formato, il generale part\u00ec per il fronte troppi pochi giorni prima dell'inizio della guerra. La Prussia apr\u00ec infatti le ostilit\u00e0 il 16 giugno e La Marmora il giorno dopo lasci\u00f2 Firenze per raggiungere Cremona, fermandosi per\u00f2 a Bologna per incontrare Cialdini.\nNon si sa bene cosa si dissero i due generali. Si parl\u00f2 di un'azione dimostrativa e di un'altra risolutiva. Ma chi avesse il compito dell'una e chi dell'altra non \u00e8 chiaro. Fatto sta che La Marmora intim\u00f2 guerra all'Austria il 20 giugno, con inizio delle ostilit\u00e0 per il giorno 23: si era alla terza guerra d'indipendenza. Il 21 Cialdini da Bologna telegraf\u00f2 di avere bisogno per passare il Po di un'azione dimostrativa di La Marmora per bloccare le forze austriache sul Mincio (riservandosi cos\u00ec l'azione risolutiva). La Marmora rispose che avrebbe agito \u201cenergicamente\u201d sul Mincio, senza per\u00f2 specificare che la sua sarebbe stata un'azione dimostrativa, come a rifiutare l'idea di fare la parte secondaria.\nLe responsabilit\u00e0 dello spiegamento delle truppe.\nIl generale Cialdini dichiar\u00f2 anche che non avrebbe potuto passare il Po che nella notte tra il 25 e il 26 giugno e chiese che la vigorosa azione dimostrativa avesse luogo il 24. Di conseguenza La Marmora mise in moto la sua armata sul Mincio solo il 23, ritenendo che l'esercito austriaco fosse tutto dietro l'Adige (cio\u00e8 a sud-est di Verona). Invece, l'arciduca Alberto, capo delle forze austriache in Veneto, nel timore che le due armate italiane si unissero, punt\u00f2 risolutamente verso il Mincio per colpire sul fianco sinistro l'armata di La Marmora che presumeva volesse procedere verso sud-est.\nLa Marmora, ignaro, era abbastanza tranquillo, e dispose le sue truppe sparpagliandole su un territorio piuttosto ampio, pi\u00f9 che per una battaglia, per una marcia, spingendole anche molto avanti (alcune a soli dieci chilometri da Verona). Inoltre, delle sue 12 divisioni, 4 furono sprecate attorno a Mantova, dove gli austriaci non avevano forze consistenti e 2 attorno a Peschiera. Ad affrontare il nemico rimanevano quindi 6 divisioni, e cio\u00e8 50.000 uomini, contro i 75.000 dell'arciduca Alberto, molto pi\u00f9 concentrati e meglio diretti.\nLe responsabilit\u00e0 della sconfitta di Custoza.\nItaliani e austriaci si incontrarono verso le 6,30 del mattino del 24 giugno 1866 presso Oliosi (oggi frazione di Castelnuovo del Garda). La battaglia di Custoza prosegu\u00ec sempre pi\u00f9 violenta contraddistinta da attacchi e contrattacchi, e alle 10,30 ebbe una sosta. Gli austriaci erano stati respinti e le sorti dello scontro erano ancora incerte. Le posizioni sulle colline moreniche della zona erano tenute dagli italiani, ma La Marmora, al contrario di Vittorio Emanuele II, valut\u00f2 che la minaccia principale venisse dalla pianura. Cos\u00ec che quando l'artiglieria austriaca inizi\u00f2 a colpire le colline, il Re disse a La Marmora: \u00abGlielo avevo pur detto io!\u00bb e il generale: \u00abVostra Maest\u00e0 ha giusto il dire, ma bisognerebbe saper tutto\u00bb.\nLe colline moreniche si estendono a sud del Lago di Garda fino a Sommacampagna a nord e Custoza a sud. Dopo di che, ad est si apre la pianura dove si trova Villafranca. Tra le colline moreniche e Villafranca due delle divisioni del Corpo del generale Enrico Della Rocca si erano posizionate in pianura e avevano respinto un attacco austriaco. Poich\u00e9 La Marmora considerava questo il punto debole del suo schieramento alle 9 parl\u00f2 a Della Rocca destinandogli la divisione di cavalleria di riserva e ordinandogli di \u00abtener fermo\u00bb sulle sue posizioni. Fu uno degli errori pi\u00f9 gravi della giornata.\nLa Marmora pens\u00f2 infatti che lo sforzo del nemico si concentrasse tra Custoza e Villafranca, mentre, ripresa la battaglia, si concentr\u00f2 su Custoza e a nord-ovest di quest'ultima, non a sud-est. Resosi conto della situazione, Vittorio Emanuele II raggiunse Della Rocca esortandolo a contrattaccare il nemico con le due divisioni inutilizzate davanti Villafranca e con la divisione di cavalleria, ma il generale gli obiett\u00f2 l'ordine di La Marmora di \u00abtener fermo\u00bb.\nLa Marmora cap\u00ec la gravit\u00e0 della situazione quando si accorse delle truppe delle divisioni sulle colline moreniche a nord-ovest di Custoza che via via si ritiravano in ordine sparso verso il Mincio, mentre il carreggio ingombrava le strade. Tornatosene a Valeggio il generale ricevette l'impressione di una rotta sempre pi\u00f9 grave: lo si ud\u00ec mormorare \u00abChe disfatta! Che catastrofe! Nemmeno nel '49!\u00bb. Decise di raggiungere Oliosi, dove imperversava la lotta, ma la strada era ingombra e ripieg\u00f2 allora, allontanandosi dal teatro della battaglia senza lasciare ordini, verso Goito dove giunse fra le 13,30 e le 14 per assicurarsi il ponte sul Mincio e organizzare la ritirata.\nDove imperversava la lotta, invece, contravvenendo agli ordini di La Marmora (che erano di presidiare Peschiera), il generale (ex borbonico) Giuseppe Salvatore Pianell lanciava parte della sua divisione contro gli austriaci fermando, a nord-ovest, quella manovra avvolgente che probabilmente La Marmora aveva pensato si potesse svolgere a sud-est (nella pianura di Villafranca). L'azione di Pianell non evit\u00f2 la sconfitta, ma forse evit\u00f2 la catastrofe.\nLe responsabilit\u00e0 del mancato contrattacco.\nLa sconfitta di Custoza non fu in s\u00e9 cos\u00ec grave, ma lo divenne per le decisioni che furono prese successivamente: La Marmora ritenne inservibili buona parte delle sue forze e non ritenne possibile mantenere la linea del Mincio temendo una manovra di aggiramento da nord. Per cui non solo i ponti sul fiume dopo la ritirata vennero fatti saltare, ma La Marmora la sera del 25 giugno pens\u00f2 di far ritirare l'esercito dietro il Po e dietro l'Adda, e solo per la riprovazione del generale Govone e di alcuni altri si adatt\u00f2 a limitare la ritirata dietro l'Oglio.\nD'altro canto il generale Cialdini, dopo aver ricevuto l'ordine di Vittorio Emanuele II il 24 di passare il Po, aveva risposto di passarlo l'indomani come previsto. Il giorno dopo per\u00f2 Cialdini ricevette da La Marmora il telegramma: \u00abAustriaci gittatasi con tutte le forze contro Corpi [dei generali] Durando e [Del]La Rocca li hanno rovesciati. Non sembra finora inseguano. Stia quindi all'erta. Stato [mia] armata deplorevole, incapace agire per qualche tempo, 5 divisioni essendo disordinate\u00bb. Ricevuto questo messaggio Cialdini rinunci\u00f2 definitivamente a passare il Po; non solo, ma inizi\u00f2 a sua volta la ritirata dietro il fiume Panaro.\nIl 26 mattina La Marmora telegraf\u00f2 di nuovo a Cialdini chiedendogli di non abbandonare il Po, ma l'altro non ubbid\u00ec. La Marmora allora present\u00f2 le sue dimissioni al Re consigliando di dare a Cialdini il comando di tutto l'esercito. Vittorio Emanuele II e lo stesso presidente del Consiglio Bettino Ricasoli respinsero la proposta e La Marmora rimase capo di stato maggiore. Il 29 i due generali si incontrarono di nuovo e Cialdini, che si considerava ormai superiore a La Marmora, espose la decisione di passare il Po. Nei giorni successivi Cialdini preg\u00f2 anche La Marmora di non muoversi dalla linea dell'Oglio e rifiut\u00f2 la tutela del Re iniziando il 5 luglio un assedio alla guarnigione austriaca di Borgoforte. Infine nella notte tra il 7 e 8 luglio, parte delle sue truppe passarono timidamente il Po.\nSul fronte prussiano, intanto, dopo la decisiva vittoria di Sadowa sull'Austria del 3 luglio, la Prussia si lament\u00f2 per la fiacca condotta di guerra dell'Italia, e il 13 Ricasoli volle incontrare Cialdini a Polesella. Il giorno dopo fu riunito il consiglio di guerra a Ferrara, presieduto da Vittorio Emanuele II e al quale intervennero Bettino Ricasoli, i principali ministri, La Marmora e Cialdini. Il consiglio stabil\u00ec che le armate sarebbero rimaste due, ma che a Cialdini, che ebbe il compito di raggiungere a marce forzate il fiume Isonzo, andavano 14 divisioni e a La Marmora, che ebbe il compito della retroguardia, solo 6.\nRitiratisi gli austriaci dalla prima linea in Veneto per la sconfitta subita a nord dai prussiani, Cialdini pot\u00e9 finalmente avanzare in modo spedito, ma non vi fu l'opportunit\u00e0 di una rivincita. Anzi, il prestigio dell'Italia fu ulteriormente scosso dalla sconfitta navale di Lissa del 20 luglio 1866.\nIl ruolo nelle trattative per l'armistizio di Cormons.\nFra la battaglia di Sadowa e quella di Lissa, il 5 luglio del 1866, l'imperatore francese Napoleone III annunci\u00f2 a Vittorio Emanuele II che l'Austria gli aveva ceduto il Veneto. La Francia era pronta a girare la regione all'Italia, a patto che l'Italia si ritirasse dal conflitto.\nL'Italia avrebbe potuto quindi evitare ulteriore spargimento di sangue e accontentare Napoleone III (che ora voleva la pace e temeva una Prussia troppo forte), ma ci\u00f2 avrebbe comportato la rottura dell'alleanza con Bismarck. Il Re concert\u00f2 (nonostante Custoza) la risposta con La Marmora, che fu subito contrario ad accettare l'offerta francese.\nLa proposta per trattare l'armistizio con l'Austria non fu infatti accolta dal governo italiano, se non quando fu certo che la Prussia concedeva la sua adesione. Ma le trattative si tennero in un'atmosfera pesante e su una fragile tregua: l'Italia non voleva ritirarsi da zone del Tirolo occupate da Giuseppe Garibaldi e la Prussia criticava la condotta che La Marmora aveva tenuto durante la Campagna.\nMentre a Firenze ci si faceva illusioni sui risultati dei colloqui, l'Austria con l'armistizio di Nikolsburg del 26 luglio poneva fine alla lotta con la Prussia e riversava in Italia buona parte del suo esercito. Secondo il rapporto del generale Agostino Petitti, impegnato nelle trattative, risultava che oltre 200.000 austriaci si trovavano al confine del Veneto fra l'Isonzo e Trieste e altri 60.000 erano ammassati a nord, nella Valle dell'Adige. Ciononostante il governo italiano era fermo sul punto di non cedere le zone del Tirolo conquistate e difese nella battaglia di Bezzecca. Quando La Marmora cap\u00ec che neanche Napoleone III era in grado di smuovere l'Austria a cedere sul punto del Tirolo, ritenendo che un'eventuale ripresa delle ostilit\u00e0 avrebbe portato l'Italia ad una sconfitta disastrosa, decise di prendersi la responsabilit\u00e0 della pace alle condizioni dell'Austria con il seguente telegramma inviato alle 8,25 del 9 agosto al ministro della guerra Ignazio Pettinengo: \nL'incontro che in quella occasione La Marmora ebbe con Vittorio Emanuele II fu commovente, dato che il generale si volle assumere tutta la responsabilit\u00e0 nonostante il Re volesse condividerla essendo fondamentalmente d'accordo con lui. Il generale sapeva anche che in un'eventuale ripresa della guerra contro l'Austria, l'Italia si sarebbe trovata sola. Nell'armistizio con l'Austria, infatti, la Prussia assicurava, all'infuori del Veneto, l'integrit\u00e0 dell'Impero austriaco, compreso il Tirolo. Malgrado il governo e l'opinione pubblica fossero contrari, La Marmora telegraf\u00f2 a Petitti e gli ordin\u00f2 di firmare la pace alle condizioni dell'Austria.\nL'armistizio di Cormons fu concluso il 12 agosto, al quale segu\u00ec il trattato di Vienna del 3 ottobre 1866, con il quale l'Austria cedeva il Veneto alla Francia che poi lo girava all'Italia. La terza guerra d'indipendenza era terminata.\nGli ultimi tempi (1866-1878).\nTerminata la guerra, La Marmora si dimise da capo di stato maggiore e da ministro senza portafoglio del governo Ricasoli. Questa volta le dimissioni vennero accettate. Torn\u00f2 a Firenze demoralizzato per l'insuccesso di Custoza e le polemiche che ne erano derivate. Il 21 e il 22 ottobre 1866 ci fu il plebiscito con cui la popolazione del Veneto decret\u00f2 il suo ingresso nel Regno d'Italia e qualche giorno dopo con una cerimonia i rappresentanti di Venezia consegnarono a Vittorio Emanuele II i risultati. Il Re quindi part\u00ec da Torino per fare, con il suo seguito, il trionfale ingresso a Venezia. La Marmora non fu invitato a nessuna delle due cerimonie.\nGli fu allora affidato il 5\u00ba Corpo d'armata a Firenze. Incarico che accett\u00f2 volentieri perch\u00e9 gli consentiva di rimanere nella capitale e frequentare pi\u00f9 facilmente il parlamento. Tuttavia nel 1867 con l'abolizione dei grandi comandi militari, anche quello di La Marmora fu soppresso.\nLa missione a Parigi del 1867.\nIl generale fu tuttavia ancora impiegato dal Re quando, lo stesso anno, a causa del riaccendersi della questione romana con la spedizione di Garibaldi nello Stato Pontificio, l'Italia dovette dimostrare estraneit\u00e0 all'azione rivoluzionaria e nello stesso tempo fermezza di fronte alla Francia che voleva inviare un contingente per difendere il Papa.\nIl nuovo presidente del Consiglio Luigi Federico Menabrea (La Marmora aveva rifiutato di formare un nuovo governo), nel tentativo di evitare una grave crisi con la Francia decise di inviare La Marmora a Parigi per trattare con Napoleone III. Menabrea ricord\u00f2 al generale come la decisione della Francia di inviare truppe nello Stato Pontificio avesse mutato le condizioni della Convenzione di settembre, per cui il governo italiano si era visto costretto, a causa del sentimento nazionale eccitato dell'opinione pubblica, a fare entrare l'esercito nei territori del Papa. L'intervento non aveva per\u00f2 intenzioni ostili, ma solo il compito di ristabilire l'ordine nelle province pontificie.\nLa Marmora accett\u00f2 di partire per Parigi ed esporre a Napoleone III la questione. Ottenne da parte dell'Imperatore che l'ordine di partenza delle truppe francesi da Tolone fosse rimandato e la promessa che una volta partiti e ripristinato l'ordine, i francesi sarebbero tornati in patria. Cosa che accadde dopo la battaglia di Mentana del 3 novembre 1867.\nLe polemiche, i viaggi e la luogotenenza a Roma.\nNel 1868 si riaccese la polemica con Cialdini sulle responsabilit\u00e0 della condotta della terza guerra di indipendenza e della sconfitta di Custoza, in seguito alla quale La Marmora fece pubblicare l'opuscolo \"Schiarimenti e rettifiche\" (Firenze, 1868), a cui Cialdini replic\u00f2 con: \"Risposta del generale Cialdini all'opuscolo \"Schiarimenti e rettifiche del generale La Marmora\"\" (Firenze, 1868).\nL'anno successivo comp\u00ec forse il pi\u00f9 importante dei suoi numerosi viaggi. Si rec\u00f2 in Russia passando per Vienna dove fu accolto dal suo ex nemico, l'arciduca Alberto. Assistette alle manovre militari dell'esercito russo a Krasnoe Selo dopo le quali fu ricevuto dallo zar Alessandro II. Si rec\u00f2 a visitare la base navale russa di Kron\u0161tadt e part\u00ec ancora per la Svezia, la Danimarca e la Romania. In quest'ultima tappa apprezz\u00f2 le doti dell'esercito rumeno che diede poi ottima prova di s\u00e9 nella guerra russo-turca (1877-1878).\nNel 1870 si dovette ancora difendere dalle accuse fatte dall'estrema Sinistra di aver temporeggiato durante la guerra per desiderio di Napoleone III. Nonostante le polemiche sempre vive, fu incaricato, dopo la presa di Roma del settembre del 1870 di reggere la luogotenenza nella futura capitale, avendo il Re individuato in La Marmora, non solo il capace governatore dei tempi di transizione, ma anche in questo caso, una figura in grado di garantire l'integrit\u00e0 della Santa Sede e del Papa. Fu l'ultimo suo incarico ufficiale, dopo di che torn\u00f2 a Firenze.\n\"Un po' pi\u00f9 di luce sugli eventi del 1866\" e la fine.\nAgli inizi di settembre del 1873 usc\u00ec il suo famoso libro \"Un po' pi\u00f9 di luce sugli eventi politici e militari del 1866\", pubblicato a Firenze. Un passionale \"pamphlet\" con il quale il generale difese il suo operato, ma nel quale pubblic\u00f2 documenti diplomatici che la Germania ritenne non dovessero essere a disposizione di La Marmora, n\u00e9 che dovessero essere resi noti. Una speciale interpellanza fu rivolta al governo Minghetti e il ministro degli esteri Emilio Visconti-Venosta deplor\u00f2 la pubblicazione che casualmente era avvenuta durante la visita di Vittorio Emanuele II in Austria e Germania, ci\u00f2 che aument\u00f2 l'imbarazzo del governo.\nAmareggiato per le ulteriori e sempre pi\u00f9 accese polemiche, La Marmora trov\u00f2 tuttavia una certa serenit\u00e0 nei viaggi, uno dei quali lo port\u00f2 sui campi di battaglia della guerra franco-prussiana (1870-1871). Intanto, la morte gli toglieva uno ad uno i suoi pi\u00f9 cari congiunti: sopravvisse a tutti i suoi fratelli e nel 1876 mor\u00ec anche la moglie Giovanna Teresa Bertie Mathew. Le ultime pubblicazioni del generale furono \"Un episodio del Risorgimento italiano\", nel quale narr\u00f2 la repressione dei moti di Genova del 1849, e i \"Segreti di Stato nel governo costituzionale\".\nNel novembre del 1877 la malattia della quale soffriva and\u00f2 aggravandosi e la mattina del 5 gennaio 1878, alle ore 9,30, Alfonso La Marmora mor\u00ec, a poco pi\u00f9 di 73 anni. Due giorni dopo la salma venne trasportata nella chiesa della Misericordia. La cerimonia a Firenze fu solenne, ma non vi pot\u00e9 intervenire Umberto di Savoia poich\u00e9 il padre Vittorio Emanuele II versava in gravi condizioni (morir\u00e0 il 9 gennaio). La salma del generale la sera dello stesso 7 part\u00ec per Biella dove fu sepolta nella chiesa di San Sebastiano e dove tuttora riposa.\nBibliografia.\nL'archivio della famiglia Ferrero della Marmora \u00e8 conservato presso l'Archivio di Stato di Biella. Per i documenti relativi ad Alfonso La Marmora in questo archivio si veda il catalogo di M. Cassetti \"Le carte di Alfonso Ferrero della Marmora. Spunti per una biografia e un epistolario\", Torino, 1979, a cui si rimanda anche per una bibliografia dettagliata sul personaggio e sulle vicende di cui fu partecipe.\nOnorificenze.\nOnorificenze del Regno di Sardegna.\nQueste le onorificenze italiane di cui La Marmora fu insignito delle quali esiste traccia nelle fonti consultate:\nOnorificenze straniere per la guerra di Crimea.\nQueste le onorificenze straniere ottenute da La Marmora a seguito della Campagna di Crimea:\nAltre onorificenze straniere.\nQueste le altre onorificenze straniere di cui La Marmora fu insignito delle quali esiste traccia nelle fonti consultate:"}
{"id": "41923", "revid": "287204", "url": "https://it.wikipedia.org/wiki?curid=41923", "title": "Chilometro al secondo", "text": ""}
{"id": "41924", "revid": "615334", "url": "https://it.wikipedia.org/wiki?curid=41924", "title": "Coppa America di calcio", "text": ""}
{"id": "41926", "revid": "125681134", "url": "https://it.wikipedia.org/wiki?curid=41926", "title": "Primo palindromo", "text": "Un primo palindromo \u00e8 un numero primo che \u00e8 anche un numero palindromo, ossia rimane invariato leggendolo da destra a sinistra. La palindromicit\u00e0 dipende dalla base del sistema di numerazione, a differenza della primalit\u00e0 che \u00e8 indipendente dalla base. I pi\u00f9 piccoli primi palindromi in base 10 sono:\n2, 3, 5, 7, 11, 101, 131, 151, 181, 191, 313, 353, 373, 383, 727, 757, 787, 797, 919, 929, 10301, 10501, 10601, 11311, 11411, 12421, 12721, 12821, 13331, 13831, 13931, 14341, 14741, 15451, 15551, 16061, 16361, 16561, 16661, 17471, 17971, 18181, 18481, 19391, 19891, 19991\nSi pu\u00f2 notare che nella lista non vi sono primi palindromi di 2 o 4 cifre, fatta eccezione per 11, quarto elemento della lista. Considerando il test di divisibilit\u00e0 per 11, si pu\u00f2 facilmente dedurre che tutti i numeri palindromi con un numero pari di cifre sono divisibili per 11 e, quindi, non sono primi.\nNon si sa se vi siano infiniti numeri primi palindromi in base 10. Ad Agosto 2018 il pi\u00f9 grande primo palindromo conosciuto \u00e8 10474500 + 999 \u00b7 10237249 + 1 composto da 474501 cifre e scoperto da Serge Batalov.\nPaulo Ribenboim attribuisce comunque a Harvey Dubner il titolo di principale scopritore di primi palindromi grandi dal momento che la scoperta della maggior parte dei pi\u00f9 grandi numeri primi di questo tipo porta la sua \"firma\".\nIn binario, i primi palindromi pi\u00f9 facili da trovare sono i primi di Mersenne, poich\u00e9 sono anche primi repunit. I primi 4 numeri primi palindromi in base 2, eccettuando i primi di Mersenne, sono 5 (101), 17 (10001), 73 (1001001) e 107 (1101011).\nRibenboim definisce primi triplamente palindromi quelli che, oltre ad essere palindromi, hanno anche un numero di cifre che \u00e8 un primo palindromo. Per esempio, 1011310 + 4661664 \u00b7 105652 + 1, che ha 11311 cifre. O anche 11, essendo un primo palindromo ed essendo composto da due cifre. \u00c8 possibile che un primo triplamente palindromo in base 10 possa essere palindromo in qualche altra base, per esempio nel sistema binario, ma sarebbe una coincidenza notevole se esso fosse triplamente palindromo anche in quella base."}
{"id": "41929", "revid": "37401", "url": "https://it.wikipedia.org/wiki?curid=41929", "title": "Espressione", "text": ""}
{"id": "41930", "revid": "201640", "url": "https://it.wikipedia.org/wiki?curid=41930", "title": "Espressione matematica", "text": "Un'espressione matematica \u00e8 un insieme di numeri legati da segni di operazioni matematiche, detti operatori matematici.\nStoria.\nLe espressioni e la loro valutazione furono formalizzate da Alonzo Church e Stephen Kleene negli anni 1930 nel loro lambda calcolo. Il calcolo lambda ha avuto importanti implicazioni nello sviluppo della matematica moderna e dei linguaggi di programmazione per computer.\nCaratteristiche generali.\nLe espressioni possono essere valutate a valori, e si pu\u00f2 dire che rappresentano quei valori. La determinazione del valore di un'espressione dipende dalla definizione degli operatori matematici e del sistema di valori che forma il suo contesto.\nLe espressioni possono avere \"variabili libere\" che non sono definite nell'espressione, ma si ricavano dal contesto. Due espressioni si dicono equivalenti se, valutate, determinano lo stesso valore.\nUno dei risultati pi\u00f9 interessanti del calcolo lambda \u00e8 che l'equivalenza di due espressioni \u00e8 in alcuni casi indecidibile. Ci\u00f2 \u00e8 vero anche per espressioni in qualunque sistema che ha potenza equivalente al calcolo lambda.\nRegole delle espressioni.\nNelle espressioni valgono alcune convenzioni da rispettare riguardo all'ordine delle operazioni:"}
{"id": "41939", "revid": "767487", "url": "https://it.wikipedia.org/wiki?curid=41939", "title": "Steven Spielberg's Director's Chair", "text": "Steven Spielberg's Director's Chair \u00e8 un videogioco per PC del 1996, ideato e prodotto dal celebre regista statunitense Steven Spielberg e dedicato alla creazione dei film.\nIl gioco coinvolge l'utente attraverso tutte le fasi della produzione cinematografica di una pellicola, guidati dal regista stesso e aiutati da una troupe di veri professionisti, collaboratori di Spielberg, dai truccatori agli scenografi, che si sono prestati al gioco recitando nella parte di s\u00e9 stessi. Tra i presenti nel gioco, il montatore Michael Kahn, il supervisore agli effetti speciali Michael Lantieri e il direttore della fotografia Dean Cundey.\nL'obiettivo del gioco \u00e8 realizzare il proprio film, scegliendo le inquadrature tra le numerose a disposizione nel gioco e aggiungendo musiche ed effetti sonori. Tra gli attori del film virtuale, sono presenti Quentin Tarantino, Jennifer Aniston, Katherine Helmond e Penn &amp; Teller."}
{"id": "41951", "revid": "119724984", "url": "https://it.wikipedia.org/wiki?curid=41951", "title": "Hejna\u0142", "text": "Hejna\u0142 \u00e8 la \"chiamata a raccolta\" che viene eseguita ogni ora dalla torre pi\u00f9 alta della Chiesa di Santa Maria di Cracovia, in Polonia; veniva impiegata in passato come torre di guardia.\nLa breve melodia ricorda quella che nel 1241 cerc\u00f2 di suonare la sentinella di allora per avvisare dell'imminente invasione da parte dei Tatari. Gli assalitori furono pi\u00f9 veloci ed una freccia trafisse la gola della sentinella sin dalle prime note, ragione per cui l'attuale trombettiere interrompe ancora oggi la melodia nel bel mezzo di una battuta.\nHejna\u0142 \u00e8 oggi suonato quattro volte (uno per ogni lato della torre) ogni ora, 24 ore al giorno, tutti i giorni dell'anno, e viene ritrasmesso ogni giorno alle 12 dalla radio nazionale polacca. La giornata lavorativa del trombettiere dura ben 24 ore, dalle 8 alle 7 del giorno dopo, al termine delle quali c\u2019\u00e8 una pausa di 48 ore. Ad ogni turno sono sempre in servizio due trombettieri."}
{"id": "41955", "revid": "1658", "url": "https://it.wikipedia.org/wiki?curid=41955", "title": "Clavicembalo ben temperato", "text": ""}
{"id": "41956", "revid": "767487", "url": "https://it.wikipedia.org/wiki?curid=41956", "title": "Per un pugno di dollari", "text": "Per un pugno di dollari \u00e8 un film del 1964, il primo della cosiddetta trilogia del dollaro, diretta da Sergio Leone e interpretata da Clint Eastwood, che comprende anche \"Per qualche dollaro in pi\u00f9\" (1965) e \"Il buono, il brutto, il cattivo\" (1966).\nCaposaldo del genere spaghetti western, viene erroneamente considerato il primo film del genere: in Europa, prima del 1964 erano gi\u00e0 usciti diversi western di questo tipo, senza per\u00f2 riscontrare lo stesso successo. Remake non dichiarato di \"La sfida del samurai\" (\"Yojimbo\") di Akira Kurosawa, \"Per un pugno di dollari\" reinvent\u00f2 il genere western, ormai in declino, ridefinendone gli archetipi. La colonna sonora, che ebbe un grande successo anche sul mercato discografico, \u00e8 celebre per il brano fischiato, eseguito dal maestro Alessandro Alessandroni.\nPoich\u00e9 era il primo film di questo genere a essere mostrato negli Stati Uniti d'America, molti membri della troupe e del cast si diedero finti nomi inglesi: Sergio Leone us\u00f2 il nome \"Bob Robertson\" (in memoria di suo padre Vincenzo, noto con il nome d'arte di Roberto Roberti), Ennio Morricone firm\u00f2 la colonna sonora con lo pseudonimo \"Dan Savio\" (ma in alcuni titoli \u00e8 rinominato \"Leo Nichols\"), mentre Gian Maria Volont\u00e9 appare con il nome \"John Wells\".\nTrama.\nIn una data imprecisata a fine Ottocento, un misterioso pistolero solitario, che sar\u00e0 chiamato da un altro personaggio \"Joe\" in alcune scene, arriva a cavallo di un mulo a San Miguel, una cittadina al confine tra gli Stati Uniti d'America e il Messico. All'ingresso, viene accolto dallo strano campanaro del paese, Juan De Dios, il quale sarcasticamente prevede che lo Straniero misterioso, come tutti gli uomini a San Miguel, diverr\u00e0 estremamente ricco o morir\u00e0 entro breve tempo. Lo Straniero prende alloggio alla locanda del paese, dove diventa amico del proprietario Silvanito. Per via della sua cavalcatura e del suo bizzarro abbigliamento viene preso in giro da tre uomini, che per\u00f2 fredda istantaneamente con tre rapidi colpi di pistola, quando questi si rifiutano di scusarsi. Da Silvanito viene a sapere della lotta tra le due famiglie dominanti della citt\u00e0: i fratelli Rojo, ovvero Don Benito (il fratello maggiore, capo della famiglia), Esteban (elemento poco intelligente e vigliacco, anello debole dei tre) e Ram\u00f3n (sanguinario criminale, abilissimo nell'uso del fucile) e la famiglia di John Baxter, sceriffo della citt\u00e0, per cui lavoravano le tre vittime del pistolero. I Baxter sono commercianti di alcolici, che commerciano principalmente con gli indiani, mentre i Rojo vendono armi, anche agli eserciti dei due Paesi; le forze delle due famiglie si equivalgono e nessuna riesce a prevalere sull'altra.\nLo Straniero decide di vendersi a entrambe \"per un pugno di dollari\", facendo una sorta di doppio gioco e riuscendo cos\u00ec a far scontrare le famiglie pi\u00f9 volte tra loro. Salva anche, con la forza e con l'ingegno, Marisol, prigioniera e amante forzata di Ram\u00f3n, permettendole di lasciare San Miguel con il marito Jos\u00e8 e il figlioletto Jes\u00fas e dando loro gran parte dei soldi ricavati dalle due famiglie. Catturato dai Rojo, Joe viene torturato e tenuto prigioniero, ma riesce con astuzia a sfuggire ai suoi carcerieri e, con l'aiuto del falegname-becchino Piripero, a nascondersi in un rifugio sicuro per curarsi dalle ferite subite. I Rojo, credendo che Joe abbia trovato asilo presso i Baxter, incendiano il quartier generale della famiglia nemica, uccidendo a sangue freddo chiunque ne esca, ridendo diabolicamente. Ultima ad uscire \u00e8 la matrona Consuelo Baxter, che maledice Ram\u00f3n e i suoi fratelli, prima di essere anch'ella massacrata.\nRipresosi dalle ferite, Joe ritorna in citt\u00e0 per lo scontro finale. Mentre Ram\u00f3n, i suoi fratelli e i loro uomini stanno torturando Silvanito perch\u00e9 riveli dove si trova \"l'americano\", lo scoppio di un candelotto di dinamite riempie di fumo la via principale di San Miguel e quando il fumo si dirada la figura di Joe appare in lontananza. Mentre si avvicina, Ram\u00f3n gli spara l'intero caricatore del suo amato Winchester mirando al cuore, ma l'uomo continua incredibilmente a rialzarsi dopo ogni colpo, e arrivato a tiro di pistola, quando il Winchester scatta a vuoto avendo finito le munizioni, alza il poncho e lascia cadere una pesante lastra metallica che porta i sette segni dei colpi di fucile all'altezza del cuore.\nDopo un silenzio carico di tensione gli uomini di Ram\u00f3n, incluso Don Benito cercano di estrarre le pistole, ma Joe li uccide facendo anche volare il fucile dalle mani di Ram\u00f3n. Affronta poi il rivale, ricordandogli la frase detta da lui tempo prima: il proverbio messicano \"Quando un uomo con la pistola incontra un uomo col fucile, quello con la pistola \u00e8 un uomo morto\" e lo invita a dimostrarne la validit\u00e0, utilizzando l'ultimo colpo di pistola per tagliare la corda a cui era stato appeso Silvanito. I due uomini hanno le proprie armi ai loro piedi e in mano una sola cartuccia per caricare e sparare. Joe si dimostra pi\u00f9 veloce uccidendo Ram\u00f3n e, dopo che Esteban Rojo, appostatosi di nascosto per sparare a tradimento, viene colpito a morte da Silvanito, lascia il paese prima dell'arrivo delle forze governative statunitensi e messicane.\nProduzione.\nNel 1963 Sergio Leone stava lavorando su un trattamento dal titolo \"Le aquile di Roma\", ennesimo film del filone peplum per il quale il regista non aveva ancora trovato un produttore; Leone lo definiva come \u00ab\"I magnifici sette\" ambientato nell'antica Roma\u00bb. Bench\u00e9 egli sapesse che la popolarit\u00e0 del genere era ormai in calo, basti pensare che nel triennio che va dal 1960 al 1963 in America furono prodotti un numero ridottissimo di film western, prefer\u00ec non lanciarsi in un progetto nuovo, dal costo molto alto. Carla Leone disse infatti: \u00abDovevamo fare molta attenzione coi soldi, perch\u00e9 vivevamo ancora di ci\u00f2 che avevamo guadagnato con \"Sodoma e Gomorra\" e con qualche altro lavoro, e avevamo una figlia da mantenere\u00bb.\nAlla fine dell'agosto 1963 Enzo Barboni, direttore della fotografia, and\u00f2 a vedere insieme a Stelvio Massi il film di Akira Kurosawa \"La sfida del samurai\", appena uscito nelle sale. In un piccolo villaggio del Giappone feudale, un samurai senza nome e senza passato si trova coinvolto in una lotta sanguinosa tra famiglie per il controllo della comunit\u00e0. La spada dell'insuperabile Sanjuro non far\u00e0 sconti riportando la pace nel villaggio. Memorabile lo scontro finale contro il guerriero armato di pistola. Barboni rimase piacevolmente colpito dal film e, quando usc\u00ec dal cinema Arlecchino di Roma, incontr\u00f2 Sergio Leone al bar Canova di Piazza del Popolo, e subito gli consigli\u00f2 la visione del film, in quanto secondo lui \u00abconteneva una mescolanza di avventura, ritualit\u00e0, ironia, che Leone avrebbe potuto apprezzare\u00bb.\nQuesta versione dei fatti \u00e8 avvalorata inoltre dalla testimonianza di Tonino Valerii. Sergio Corbucci afferma invece di essere stato il primo a consigliare il film a Leone. Secondo Mimmo Palmara, amico di Leone e suo collaboratore nei film \"Gli ultimi giorni di Pompei\" e \"Il colosso di Rodi\", Barboni parl\u00f2 a Leone del film durante una cena, consigliandogli la visione.\nSergio Leone and\u00f2 dunque il giorno dopo al cinema con la moglie Carla. La reazione del regista fu di assoluta esaltazione. La mattina dopo chiam\u00f2 Duccio Tessari, Sergio Corbucci, Sergio Donati e Tonino Delli Colli, dicendo loro di andare immediatamente a vedere il film. Mentre gli altri si fidarono di Leone e andarono a vedere il film, Sergio Donati decise di non partecipare al progetto. Molto tempo dopo, disse: \u00abNon mi fidai del suo giudizio su questa cosa e non ci andai. Col senno di poi, ho diversi rimpianti sulla mia decisione.\u00bb\nTerminata la sceneggiatura nei primi mesi del 1964, Leone inizi\u00f2 a cercare un produttore per il film. Il cognato del regista, Tonino Delli Colli, consigli\u00f2 di rivolgersi alla Jolly Film di Papi e Colombo, che aveva fatto fortuna con diversi film negli anni cinquanta e aveva gi\u00e0 prodotto un western italo-spagnolo, \"Duello nel Texas\" (1963). Sergio Leone dunque si rivolse a Franco Palaggi, il produttore esecutivo, proponendogli di finanziare il nuovo western dal titolo \"Il magnifico straniero\": il regista seguit\u00f2 a raccontare all'amico tutta la storia, mimandogli le scene principali. Palaggi fu convinto del potenziale insito nel film, e decise di produrlo, purch\u00e9 si trovasse un co-produttore straniero e che non si superasse il basso budget di 120 milioni di lire. Leone pens\u00f2 che non dovesse essere particolarmente difficile trovare un \"partner\" straniero: \"Avevo avuto ottimi rapporti con tedeschi e spagnoli ai tempi del peplum, e ingenuamente speravo che tutti i contributi sarebbero arrivati senza particolari problemi.\"\nIl regista si incontr\u00f2 con Papi e Colombo all'Hotel Excelsior di via Veneto a Roma, e questi ultimi invitarono Leone alla proiezione del western da loro prodotto, \"Duello nel Texas\". Tra gli altri nomi, la colonna sonora del film era curata da un certo Dan Savio, pseudonimo di Ennio Morricone. Leone, a fine proiezione rimase di stucco: \"Era quel tipo di film in cui un attore cadeva a terra prima che il calcio della pistola gli avesse effettivamente toccato la testa. Era anche quel tipo di film in cui il protagonista, vestito di pelle scamosciata e chiamato \"Gringo\", arrivava al galoppo in citt\u00e0 per avvertire le autorit\u00e0 che qualcuno aveva appena sparato a suo padre, entrava tranquillamente dal barbiere, si faceva lavare, pettinare e sbarbare, e infine annunciava: \"Ora devo trovare lo sceriffo. Qualcuno ha appena ucciso mio padre.\"\nLa Jolly Film decise dunque di produrre \"Il magnifico straniero\" come film di \"riserva\", in quanto nello stesso periodo entr\u00f2 in produzione \"Le pistole non discutono\" di Mario Caiano, che veniva considerato di sicuro successo. Il film di Leone divenne un facile modo per poter riutilizzare la troupe del film \"principale\", il quale era dotato di un budget decisamente superiore, e di attori di alto livello. Leone dovette in tal modo utilizzare le stesse location, gli stessi costumi, gran parte della troupe e gran parte degli attori del film di Caiano. Oltre a ci\u00f2, Papi e Colombo non erano convinti di Sergio Leone come regista, in quanto lo ritenevano non adatto al film; Tonino Valerii, a questo proposito, disse: \"I produttori non volevano che fosse Leone a dirigere il film, perch\u00e9 non credevano molto alle sue capacit\u00e0 n\u00e9 lo stimavano in modo particolare. Aveva la fama di essere un maniaco sul set, non sicuro di s\u00e9 e pieno di idee costose. Ma fu Palaggi a convincerli che Leone \"doveva\" essere il regista.\"\nLeone, nel 1979, ricord\u00f2 il suo rapporto con i produttori del film:\nSceneggiatura.\nSergio Leone sognava da tutta la vita di girare un film western ed era completamente assorbito dal progetto:\nPer iniziare a lavorare alla sceneggiatura, il regista si procur\u00f2 una traduzione del copione di \"Yojimbo\" dal giapponese all'italiano, bench\u00e9 non volesse seguire pedissequamente lo svolgimento del film: \"Mi feci fare una traduzione del copione solo per essere sicuro di non ripeterne nemmeno una parola. Tutto ci\u00f2 che volli mantenere fu la struttura di base del film di Kurosawa. Concepii l'intero trattamento in cinque giorni con Duccio Tessari. Il titolo provvisorio era \"Il magnifico straniero\". Tessari non capiva bene cosa stavo facendo. Fece girare per Roma la voce che ero diventato un po' strano. Poi scrissi l'adattamento, da solo, in una quindicina di giorni. Seduto nel mio appartamento a Roma.\"\nD'altro canto, Sergio Corbucci afferm\u00f2 che Leone copi\u00f2 in moviola per filo e per segno il film di Kurosawa, cambiando soltanto l'ambientazione e i dialoghi.\nSecondo Fernando Di Leo, Leone chiam\u00f2 anche lui oltre che Tessari, per scrivere il primo trattamento: \"Non so chi disse a Leone \u2014 o meglio come si sparse la voce \u2014 che \"Yojimbo\" aveva stilemi western, sicch\u00e9 quando Sergio ci convoc\u00f2, Tessari e me, si pens\u00f2 a come fare la trasposizione. Tessari era per dare una robusta vena d'ironia alla storia, io per differenziarci, Leone era decisamente per il plagio: staccarsi di quel tanto che la diversit\u00e0 del genere comportava. Pi\u00f9 io che Duccio lavorai in \"direzione plagio\" e Sergio ebbe il copione che voleva. Va detto che l'originalit\u00e0 di Leone fu nel modo di \"girare\", della storia s'era proprio invaghito.\nOltre a Fernando Di Leo e Duccio Tessari, anche Adriano Bolzoni afferma di aver collaborato alla stesura della sceneggiatura con Sergio Leone.\nIl regista, pi\u00f9 tardi, spieg\u00f2 l'importanza dell'effetto sorpresa nel film: \"Avevo imparato a mettermi nei panni dello spettatore pi\u00f9 esigente. Quando vado al cinema, spesso mi sento frustrato perch\u00e9 sono in grado di indovinare esattamente cosa succeder\u00e0 dieci minuti dopo. Cos\u00ec, quando lavoro a un soggetto, cerco sempre l'elemento della \"sorpresa\". Lavoro duro per tener desta la curiosit\u00e0 della gente\u2026 Alla prima visione, la gente subisce l'aggressione delle immagini. Gli piace quello che vede, senza necessariamente capire tutto. E la semplice abbondanza di immagini barocche privilegia la sorpresa sulla comprensione. Alla seconda visione colgono in modo pi\u00f9 completo il discorso che sta sotto le immagini. Cercai dunque una \"rottura\" storica con le convenzioni del genere. Prima di me era addirittura impensabile fare un western senza donne. Non potevi mostrare la violenza perch\u00e9 l'eroe doveva essere una persona positiva. Non si pensava nemmeno, allora, di giocare con un certo realismo: i personaggi principali dovevano essere vestiti come dei figurini! Ma io introdussi un eroe negativo, sporco, che aveva l'aspetto di un essere umano e che era completamente a suo agio nella violenza che lo circondava.\"\nLeone, dunque, termin\u00f2 il suo \"adattamento\" nel gennaio del 1964.\nCast.\nProtagonisti.\nClint Eastwood (Joe).\nI produttori del film Papi e Colombo cercarono inizialmente di convincere Sergio Leone a scritturare Richard Harrison come protagonista del film, in quanto egli aveva gi\u00e0 recitato in produzioni come \"Il gladiatore invincibile\" (1962) e \"Perseo l'invincibile\" (1963). Leone per\u00f2 disse: \u201cHarrison costava solo 20.000 dollari, ma non mi piaceva lo stesso\u201d. D'altra parte, il sogno del regista era quello di ingaggiare Henry Fonda, ritenuto molto adatto per la parte. Leone dunque mand\u00f2 una copia della sceneggiatura negli Stati Uniti direttamente al manager dell'attore. Quest'ultimo, per\u00f2, non fece neanche vedere il copione a Fonda, e mand\u00f2 un telegramma a Leone dicendo che: \u201cUna cosa del genere non l'avrebbe mai fatta.\u201d\nIl regista tuttavia non la prese male, e cerc\u00f2 di ingaggiare uno tra due giovani attori, James Coburn e Charles Bronson, che aveva molto apprezzato nel film \"I magnifici sette\". Coburn accett\u00f2 la parte ma chiese 25.000 dollari di compenso, troppo alto per il budget di cui disponeva la produzione. Bronson invece non riteneva il copione all'altezza, e infatti molto tempo dopo afferm\u00f2: \"Semplicemente pensai che fosse uno dei peggiori copioni che avessi mai visto. Quello che non capii fu che la sceneggiatura non faceva la minima differenza. Era il modo in cui Leone l'avrebbe diretta che avrebbe fatto la differenza.\"\nSergio Donati inoltre ricorda che Leone prese in considerazione anche Cliff Robertson, ma dovette desistere poich\u00e9 sarebbe costato come tutto il film. Trovare un attore adatto alla parte del futuro \"Uomo senza nome\" fu dunque il principale problema di Leone dopo che ebbe completato la sceneggiatura.\nQuando ancora non era stato scelto nessun attore, Claudia Sartori, dipendente dell'agenzia William Morris di Roma, contatt\u00f2 la Jolly Film affermando che aveva ricevuto una copia di una puntata della serie tv \"Gli uomini della prateria\", nella quale recitava \"un attore giovane e allampanato, che poteva forse interessare Leone.\"\nBench\u00e9 riluttante, Leone diede il suo assenso per ingaggiare il giovane Clint Eastwood, il quale avrebbe ricevuto come compenso 15.000 dollari, un prezzo decisamente inferiore rispetto agli altri attori, e che i produttori erano disposti a spendere. In una intervista a Cristopher Frayling del 1982, Leone disse:\nLa Jolly Film dunque invi\u00f2 una copia della sceneggiatura al giovane Clint Eastwood. Nonostante la cattiva qualit\u00e0 della traduzione, Eastwood rimase colpito dallo script e decise di informarsi sul regista, Sergio Leone.\nL'attore, spinto anche dalla moglie, accett\u00f2 la proposta avanzata dalla Jolly Film, e dunque part\u00ec per Roma. Leone, sulle prime ancora diffidente, non si present\u00f2 all'aeroporto e mand\u00f2 Mario Caiano al suo posto, il quale dovette scusarsi dicendo che il regista non era in ottima salute. Pi\u00f9 tardi, comunque, avvenne l'incontro tra i due, che molti anni dopo rivelarono di essere stati decisamente intimiditi l'uno dall'altro.\nRiguardo al \u201clook\u201d adottato per il personaggio, che verr\u00e0 mantenuto per tutta la trilogia del dollaro, vi sono pareri discordanti. Leone infatti afferma che furono sue le idee per la realizzazione del personaggio: \u201cGli diedi un poncho per ingrossarlo. E un cappello. Nessun problema. Presi una di quelle foto in bianco e nero che mi forn\u00ec Claudia Sartori e aggiunsi a penna una barba, un sigaro toscano e un poncho.\u201d\nEastwood, d'altro canto, afferma che gran parte delle idee furono sue: \u201cAndai in un magazzino di costumi sul Santa Monica Boulevard, e mi limitai ad acquistare il costume e portarlo l\u00e0. Era molto difficile, perch\u00e9 in un film hai sempre due o tre cappelli dello stesso tipo, due o tre giacche uguali, nel caso si perda un accessorio del costume, o se qualcosa si bagna o tu ti devi bagnare. Ma per questo film avevo solo uno di tutto: un cappello, una specie di abito di montone, un poncho, e diverse paia di calzoni che erano semplicemente jeans tipo Frisco. Se avessi perso qualcosa a met\u00e0 film sarei stato veramente nei guai.\u201d\nGian Maria Volont\u00e9 (Ram\u00f3n Rojo).\nSecondo Mimmo Palmara, amico intimo di Leone, il personaggio di Ram\u00f3n era stato ideato da lui stesso insieme al regista, e in origine era scritto per lui. Successivamente Palmara fu contattato per recitare nel film di Mario Caiano \"Le pistole non discutono\", dunque l'attore doveva decidere in quale dei due film recitare: essendo quello di Caiano pi\u00f9 importante, decise di abbandonare il lungometraggio di Leone.\nMimmo Palmara era dunque la prima scelta di Leone per interpretare Ram\u00f3n, bench\u00e9 l'attore Giorgio Ardisson affermi di avere ricevuto la prima proposta per la parte, versione dei fatti peraltro confermata dalla moglie del regista, Carla Leone.\nSergio Leone aveva precedentemente apprezzato Gian Maria Volont\u00e9 per la sua interpretazione a fianco di Nino Manfredi nel film \"A cavallo della tigre\", e decise dunque di scritturarlo per il film. L'attore accett\u00f2 la parte, ottenendo come compenso 2 milioni di lire, una cifra decisamente pi\u00f9 bassa rispetto a Clint Eastwood.\nEssendo principalmente un attore teatrale, Volont\u00e9 trov\u00f2 non poche difficolt\u00e0 a interpretare il cinico Ram\u00f3n: \"Ebbi delle difficolt\u00e0 iniziali, e Leone mi disse di esercitarmi ad aggrottare la fronte. Alla fine, entrai cos\u00ec nella parte, che costrinsi Clint Eastwood a spararmi altre tre pallottole prima di cadere a terra. Mi sentivo troppo cattivo per morire!\" afferm\u00f2 alla stampa.\nSecondo quanto afferm\u00f2 Leone successivamente, Volont\u00e9 risentiva troppo della sua preparazione drammatica, dedicandosi a un pubblico teatrale pi\u00f9 che al cinema: \"\u00c8 un tipo istrionico, teatralizza tutto\u2026 Per il primo western, questo difetto mi si rivel\u00f2 utile. Dava la giusta enfasi al personaggio: a un ragazzino viziato.\"\nIn una intervista con David Grieco, per l'Unit\u00e0, Volont\u00e9 raccont\u00f2 come spiegava agli amici la situazione:\nL'attore, comunque, mantenne un buon ricordo della sua esperienza a contatto con Leone; nel 1979 ricord\u00f2 cos\u00ec la sua esperienza western: \"Mi sono divertito molto. Sergio Leone, nel suo genere, \u00e8 uno che le cose le sa fare bene. \u00c8 una persona simpatica, durante la lavorazione aveva una sua voglia di giocare, una sua dimensione del gioco molto interessante.\"\nRegia.\nOttenuta la co-produzione spagnola e tedesca, Sergio Leone e Franco Palaggi si recarono agli studi Elios di Roma per iniziare le riprese degli interni. Tonino Delli Colli present\u00f2 dunque il film al direttore degli studi Alvaro Mancori, che ricorda cos\u00ec l'incontro: \"Arriv\u00f2 agli studi Tonino Delli Colli, che mi disse: \"Alva', c'\u00e8 questo copione che \u00e8 molto buono.\" Per\u00f2 n\u00e9 Sergio n\u00e9 Franco Palaggi avevano i soldi. Io stavo facendo dei film con Papi e Colombo della Jolly Film e fui io a portare a loro il film. Non potevo metterceli io perch\u00e9 avevo speso tutto nella costruzione del villaggio alla Elios. Mi cost\u00f2 un miliardo allora.\"\nOltre agli interni, venne girata in questi studi anche la scena della grotta, nella quale Clint Eastwood si prepara al duello finale con Ram\u00f3n, come ricorda Sergio D'Offizi, operatore di macchina del film: \"Sar\u00e0 stato febbraio-marzo del '64. Abbiamo girato la scena della grotta, quando Clint Eastwood, ferito, si allena con la pistola. Poi la scena nella stanza dell'albergo. Due o tre giorni. Per risparmiare non mi hanno portato in Spagna. Me lo ricordo come un film povero. Clint Eastwood era uno sconosciuto.\"\nPer quanto riguarda le scenografie, Papi e Colombo avevano consigliato a Leone di lavorare con Alberto Boccianti, gi\u00e0 scenografo del film di Mario Caiano in produzione; alla fine, per\u00f2, il regista scelse un giovane Carlo Simi. Tonino Valerii spieg\u00f2 cos\u00ec il motivo di questa scelta: \"Un giorno pass\u00f2 negli uffici della Jolly l'architetto Carlo Simi, che stava ristrutturando l'appartamento del produttore Colombo. Vide un disegno della scenografia sul tavolo di Leone e ironizz\u00f2: \"E questo sarebbe un interno messicano?\". Senza neanche rispondere, Simi prese una matita e schizz\u00f2 un interno con un grande soffitto sorretto da enormi travi di legno e robuste capriate. Leone rimase di stucco e lo fece subito assumere al posto di Boccianti. Simi avrebbe fatto le scenografie di tutti i suoi film.\"\nLo stesso Carlo Simi, in una intervista a Cristopher Frayling, ammise che all'epoca conosceva gi\u00e0 l'architettura del selvaggio West.\nAnche a detta dello stesso Leone, il contributo di Simi fu molto importante; difatti le sue scenografie erano innovative per il genere e abbondavano in dettagli, caratteristica che il regista amava molto. Tonino Delli Colli sottoline\u00f2 inoltre l'importanza del direttore della fotografia Massimo Dallamano: \"Fu lui il primo a capire che il nuovo formato panoramico Techniscope \u2014 il \"2P\" o formato a due perforazioni \u2014 rendeva necessario un nuovo tipo di primo piano, una sorta di \"primissimo\" piano, per non perdere i dettagli pi\u00f9 piccoli del viso. Un altro collaboratore fondamentale fu Franco Giraldi, sottovalutato regista di seconda unit\u00e0.\"\nDurante un sopralluogo a Madrid, Leone incontr\u00f2 il giovane attore e stuntman Benito Stefanelli, il quale lavor\u00f2 successivamente con il regista in tutti i suoi film western. L'attore ricord\u00f2 cos\u00ec l'incontro: \"Avevo gi\u00e0 fatto due western comici in un villaggio ricostruito a Cinecitt\u00e0\u2026 Sergio era molto interessato, perch\u00e9 anche lui si stava preparando per un western, con Papi e Colombo, e voleva sapere dove avevamo preso le pistole e i costumi. Mi raccont\u00f2 la trama e ogni tanto io gli buttavo l\u00ec qualche suggerimento. Alla fine della chiacchierata mi chiese di collaborare a dirigere le scene d'azione. Gli risposi che avrebbe dovuto rivolgersi alla persona con cui aveva fatto \"Il colosso di Rodi\". Leone insistette e alla fine cominciammo il film, che fu realizzato al volo.\"\nDopo aver girato gli interni a Roma, la troupe si trasfer\u00ec alla fine dell'aprile del 1964 in un paesino vicino Colmenar Viejo, distante 35\u00a0km nord da Madrid, per dare inizio alle riprese vere e proprie del film. Leone era entusiasta della location scelta per le riprese: \"Aveva gi\u00e0 l'aria abbandonata di una citt\u00e0 fantasma, il che era proprio l'effetto che volevo. Mi tocc\u00f2 convincere i proprietari spagnoli a \"non\" rimetterla a posto.\"\nPer quanto riguarda la residenza dei Baxter, questa fu costruita appositamente per il film: Leone era davvero orgoglioso di ci\u00f2 che lui e Carlo Simi erano riusciti a realizzare; secondo il regista \"aveva un'aria barocca perfetta per la grande casa dei ricchi e potenti Baxter.\" Per la residenza dei Rojo, invece, fu utilizzata la \"Casa de Campo\" di Madrid, un vecchio museo comprendente diverse case e spiazzi aperti, che, secondo quanto successivamente afferm\u00f2 Carlo Simi, era stata scelta da Arrigo Colombo per risparmiare i soldi sulle costruzioni.\nAll'inizio delle riprese, per\u00f2, vi furono dei problemi con i costumi disponibili, in quanto questi erano inadatti all'ambientazione del film. \"Quando arrivammo laggi\u00f9\", ricorder\u00e0 Eastwood, \"ci tocc\u00f2 cambiare tutto il guardaroba, perch\u00e9 avevano cappelli alla Davy Crockett e ogni sorta di cose che non avevano alcun senso in un'ambientazione messicana.\" Leone per\u00f2 dissente da questa ricostruzione, affermando che lui stesso avesse \"ammassato un notevole archivio di fotografie e documenti dell'epoca sull'aspetto e l'atmosfera della frontiera americana.\" Il regista raccontava: \"Cominciai a lavorare nel cinema durante il neorealismo. Amo l\"'autenticit\u00e0\" quando \u00e8 filtrata attraverso l'immaginazione, il mito, il mistero e la poesia. Ma \u00e8 essenziale che, alla base, tutti i dettagli sembrino \"giusti\". Mai inventati. Penso che una favola possa catturare l'immaginazione solo quando la storia \u00e8 una favola ma l'ambientazione \u00e8 estremamente realistica. La fusione di realt\u00e0 e fantasia ci porta in una dimensione diversa: di mito, di leggenda.\"\nClint Eastwood, d'altro canto, afferm\u00f2 successivamente che Leone non sapeva nulla del vecchio West, e che molte delle innovazioni si siano verificate proprio per l'ignoranza del regista circa le norme vigenti a Hollywood. Leone, difatti, non conosceva affatto le regole previste dal Codice Hays, secondo il quale quando avveniva uno sparo, l'arma e il personaggio ucciso non potevano trovarsi nello stesso fotogramma: \"Dovevi girare la scena separatamente, e poi far vedere la persona che cadeva. Si era sempre pensato che fosse un po' stupido, ma in televisione facevamo sempre in quel modo\u2026 Sergio non ne sapeva niente, e quindi metteva tutto insieme\u2026 Si vede la pallottola che parte, si vede la pistola che fa fuoco, si vede il tizio che cade, e non era mai stato cos\u00ec prima.\"\nUn altro elemento innovativo della regia di Sergio Leone \u00e8 il frequente uso di primi piani, dettaglio che divenne il marchio di fabbrica del regista, e per il quale divenne famoso in tutto il mondo. Secondo Leone, gli occhi \"rivelavano tutto quello che c'\u00e8 da sapere sul personaggio: coraggio, paura, incertezza, morte, eccetera.\" Eastwood rifletteva: \"Leone credeva, come Fellini, e come molti registi italiani, che la faccia significasse tutto. In molti casi \u00e8 meglio avere una gran bella faccia piuttosto che un gran bravo attore.\"Eastwood ricorda con amarezza un aneddoto sulle riprese del film, riguardo alla scena del pestaggio dei Rojo:\nL'attore ha raccontato un altro aneddoto riguardante Sergio Leone: \"Nel girare la mia entrata a San Miguel, Sergio decise che gli sarebbe piaciuto farmi passare vicino a un albero solitario nel deserto, dal quale penzolasse una corda con un cappio. Il problema era che in quella zona del deserto non c'erano alberi. Leone and\u00f2 a cercare dunque un albero adatto e alla fine lo trov\u00f2. L'albero per\u00f2 era piantato nel cortile di un contadino, di un privato. Il giorno seguente Leone and\u00f2 con un camion dal contadino. Arriv\u00f2 l\u00e0, buss\u00f2 e disse: \"Siamo dell'autostrada. Questo albero \u00e8 molto pericoloso, rischia di cadere e qualcuno pu\u00f2 farsi male. Te lo portiamo via noi\". Questo vecchio se ne stette l\u00ec fuori e prima che potesse capire che cosa stesse succedendo ci sono questi italiani che gli segano l'albero.\"\nCirca a met\u00e0 riprese, il budget iniziava a scarseggiare, in quanto i sovvenzionamenti del co-produttore spagnolo non arrivavano. Tonino Valerii racconta cos\u00ec la situazione: \"La percentuale di Leone \u2014 il 30 per cento del film \u2014 era legata alla partecipazione del co-produttore straniero che aveva promesso di mettere sul piatto trenta milioni. Ben poco, in effetti. E dopo la prima settimana non pag\u00f2 pi\u00f9 niente. Cos\u00ec un giorno Leone arriv\u00f2 sulla location, a Colmenar, e si erano portati via tutte le porte e le finestre. Una strada western senza porte e finestre! Voleva dire che non si poteva girare. Cos\u00ec chiamarono Papi e Colombo e, in un periodo in cui era proibito esportare valuta dall'Italia, il piccolo Arrigo Colombo part\u00ec per Madrid con trenta milioni di lire nella valigetta \u2014 in contanti \u2014 a rischio di farsi arrestare alla dogana. Per fortuna, nessuno cerc\u00f2 di fermarlo. Per via di questo incidente Colombo insistette per rilevare la quota del co-produttore spagnolo, e con essa la maggior parte della percentuale di Leone.\"\nVersioni estere.\nPoich\u00e9 il film venne girato in muto, per poi ottenere gli effetti speciali in sala montaggio e i vari doppiaggi locali pi\u00f9 avanti, \u00e8 improprio cercare una versione \"originale\" della pellicola, sebbene quella che pi\u00f9 si approssima a tale definizione sia quella italiana (seguita da quella in Inglese, con Eastwood a doppiare s\u00e9 stesso).\nPer la versione televisiva statunitense del film, trasmessa dalla ABC il 23 febbraio 1975, si tent\u00f2 di giustificare le azioni dell'Uomo senza nome a San Miguel, ritenute immorali e immotivate. Venne girato un prologo, diretto da Monte Hellman e trasmesso prima dei titoli di testa, in cui il personaggio di Eastwood (interpretato da un ignoto attore pi\u00f9 basso e con un poncho diverso, oltre che da primissimi piani riciclati da altre scene del film) si trova in un carcere statunitense. Viene portato da una guardia dal Direttore o una qualche altra anonima figura di autorit\u00e0 (Harry Dean Stanton), il quale lo invita a sedersi e gli dice che sar\u00e0 lasciato libero solo se riporter\u00e0 la pace al paese di San Miguel entro sessanta giorni, altrimenti verr\u00e0 ricercato come qualunque altro prigioniero evaso. Lo avverte della situazione tra Rojo e Baxter e lo avvisa che non potr\u00e0 contare su aiuti militari o indigeni, in quanto anche queste fazioni commerciano con i banditi, per poi lasciarlo andare in groppa a un cavallo (anzich\u00e9 del mulo che Leone fa arrivare a San Miguel). La scena \u00e8 disponibile come contenuto extra nell'Edizione Speciale in DVD e Blu-ray disc per il mercato statunitense, insieme a un'intervista al regista sulla sua realizzazione.\nColonna sonora.\nTerminato il montaggio del film, Sergio Leone era intenzionato ad affidare ad Angelo Francesco Lavagnino la colonna sonora del film, in quanto i due avevano gi\u00e0 collaborato insieme nei precedenti film del regista romano. Papi e Colombo, tuttavia, consigliarono a Leone di mettersi in contatto con il compositore romano Ennio Morricone, che aveva gi\u00e0 musicato \"Duello nel Texas\" per la Jolly Film. Bench\u00e9 molto restio, Leone decise di incontrare Morricone e di proporgli la visione del film. Il regista, dunque, si rec\u00f2 a casa del compositore, scoprendo che era stato suo compagno di scuola alle elementari. Notandone la buona fede, Leone decise di concedergli un'occasione e affidargli la colonna sonora del film.\nLe sequenze che secondo il regista necessitavano di un grande supporto da parte della musica erano quella dello scambio degli ostaggi e il confronto finale: \"Il Sud del Texas, \u00e8 un luogo appassionato e caldissimo. L\u00e0 c'\u00e8 un miscuglio di Messico e America. Questo d\u00e0 ai loro riti funebri e alla loro religione un tono e un'atmosfera particolari. Proprio quello di cui avevo bisogno per la mia danza della morte. Per il mio primo western chiesi una colonna sonora simile al \"deguello\" che Tiomkin aveva usato in \"Un dollaro d'onore\" e \"La battaglia di Alamo\". \u00c8 un antico canto funebre messicano.\"\nEnnio Morricone, per\u00f2, si rifiut\u00f2 categoricamente di utilizzare il pezzo composto dal compositore russo per una questione di professionalit\u00e0: \"Mi tocc\u00f2 dire a Sergio: \"Guarda, se vuoi mettere nel film quel lamento, io non voglio averci niente a che fare\". Allora lui mi disse: \"Okay, tu componi la musica ma fallo in modo che una parte della partitura \"suoni\" come il \"deguello\"\". Anche questa soluzione non la vedevo di buon occhio, cos\u00ec presi un mio vecchio tema, una ninna nanna che avevo scritto per un amico, per una versione teatrale di tre drammi di mare di Eugene O'Neill. La ninna nanna era cantata da una delle Peter Sister\u2026 Attenzione, il tema era certamente molto lontano dal lamento. Ci\u00f2 che ve lo faceva somigliare era l'esecuzione, con una tromba suonata un po' alla zingara, con tutti i \"melismas\" \u2014 le evoluzioni intorno a singole note della melodia \u2014 che sono caratteristiche di quello stile. Ma il tema stesso non era \u2014 ripeto, non era \u2014 la stessa idea tematica del \"deguello\"\".\nNonostante le iniziali titubanze, la collaborazione tra Leone e Morricone divenne ben presto proficua: i due si trovarono subito d'accordo su quali tematiche e su quale effetto doveva avere la musica sul film. A parere del regista, trovandosi il film in stato gi\u00e0 avanzato di lavorazione, la colonna sonora risultava difficile da integrare perfettamente. L'ideale sarebbe stato, dunque, iniziare a lavorare alla musica contemporaneamente alla scrittura della sceneggiatura, per avere una maggiore influenza sulla caratterizzazione delle scene e dei personaggi. Proprio riguardo ai personaggi, Morricone ricorda di aver lavorato molto, sottolineando l'aspetto \"ironico\" di certi personaggi, e utilizzando strumenti insoliti come il marranzano.\nTerminata la composizione delle musiche relative alle scene principali del film, Leone pretendeva per\u00f2 un altro pezzo musicale che accompagnasse il film; Morricone, dunque, gli propose un suo vecchio tema musicale: \"Sergio sent\u00ec un arrangiamento che avevo fatto uno o due anni prima per un brano folk americano, un arrangiamento per il quale avevo deliberatamente messo da parte alcune delle mie idee musicali. Le idee, o gli strati, a cui avevo rinunciato per quell'arrangiamento consistevano nel permettere alla gente di sentire da sola, al di l\u00e0 del tema musicale, la nostalgia di un personaggio, Mister X, per la citt\u00e0\u2026 Cos\u00ec, come se i suoni di una citt\u00e0 fossero uditi da molto lontano, potevo usare quei lontani suoni cittadini\u2026 Sergio ascolt\u00f2 tutto questo, gli piacque molto e lo volle come arrangiamento di uno dei miei temi\".\nIl pezzo in questione \u00e8 \"Pastures of Plenty\", di Woody Guthrie, composta nel 1941 e successivamente arrangiata da Morricone nel 1962 con l'aggiunta di una linea vocale. Leone voleva quell'esatto arrangiamento, con sopra una melodia. La linea vocale doveva essere pertanto eliminata. Al primo ascolto del pezzo, il regista rimase affascinato: \"Ne fui completamente affascinato. Cos\u00ec dissi: \"Hai \"fatto\" il film. Vattene in spiaggia. Il tuo lavoro \u00e8 finito. \u00c8 \"questo\" che voglio. Ora devi solo procurarti qualcuno che sappia fischiare\".\nMorricone dunque contatt\u00f2 il maestro Alessandro Alessandroni, celebre per il suo lavoro in qualit\u00e0 di direttore corale. Ma oltre che per il suo coro e per la sua abilit\u00e0 nel suonare la chitarra, Alessandroni era conosciuto per la sua capacit\u00e0 di fischiare in modo sopraffino, tanto da rendere il \"fischio\", uno strumento vero e proprio. Alessandroni, in una intervista a Christopher Frayling, ricord\u00f2 alcuni avvenimenti riguardanti il film: \"Nessuno alla Rca credeva in quel film, quindi non volevano spendere soldi per la colonna sonora. E quando vedemmo alcune delle sequenze su cui Morricone doveva mettere la musica ci mettemmo a ridere perch\u00e9 c'erano cos\u00ec tanti morti, un sacco di morti sparpagliati dappertutto\u2026 Sergio veniva spesso, sedeva in cabina e a volte scherzava con me. Era un tipo molto grosso. \"Allora, oggi devi fischiare meglio che puoi, capito?\".\nIl brano principale, \"Per un pugno di dollari\", \u00e8 caratterizzato da un celebre assolo di tromba, suonata dal pugliese Michele Lacerenza; venne pubblicato anche su 45 giri dalla RCA Italiana (numero di catalogo: PM 3285), e fu uno dei dischi pi\u00f9 venduti dell'anno.\nSul retro venne inserita \"Titoli\", il brano musicale con cui inizia il film, caratterizzato dal fischio di Alessandro Alessandroni, che gli varr\u00e0 appunto il soprannome di \"fischio\", coniato per lui da Federico Fellini; lo stesso tema \u00e8 poi ripetuto con l'arghilofono dal maestro Italo Cammarota. Pino Rucher va ricordato per essere stato il primo ad utilizzare la chitarra elettrica nei western di produzione italiana, secondo la felice intuizione del maestro Morricone, suonando da solista.\nIl resto della colonna sonora non venne pubblicato sino al 1966 (numero di catalogo: PML 10414); nel corso degli anni vi sono state alcune riedizioni che, in certi casi, hanno cambiato la scaletta, a volte aggiungendo brani non presenti nel primo disco, e con leggere differenze nella durata delle tracce.\nAnche le copertine sono cambiate nel corso del tempo: in quella originale \u00e8 raffigurato Clint Eastwood a cavallo, con a sinistra un albero spoglio con una forca.\nUna curiosit\u00e0 \u00e8 legata a Franco De Gemini che, oltre a suonare come di consueto l'armonica a bocca, percuote anche un'incudine, sulla quale il maestro Morricone gli aveva chiesto di battere il tempo con un martello.\nNonostante il successo internazionale della colonna sonora, che \u00e8 associata all'intero genere western, Morricone non l'apprezzava particolarmente; secondo il compositore, infatti, \"Per un pugno di dollari\" era il peggior film di Leone e la peggior colonna sonora che avesse mai fatto.\nTracce.\nTutte le musiche sono composte da Ennio Morricone; la canzone \"Pastures of Plenty\" \u00e8 di Woody Guthrie.\nDistribuzione.\nData di uscita.\nIl film fu proiettato in pubblico per la prima volta il 12 settembre 1964 a Firenze.\nL'uscita nelle sale statunitensi venne posticipata in seguito al processo intentato dalla Toho Film verso la Jolly; bench\u00e9 il processo fosse terminato con un accordo tra le parti, le direttive per la distribuzione in territorio estero del film non erano ancora state chiarite. Quando per\u00f2 subentr\u00f2 la United Artists i tempi si accorciarono e il film venne distribuito oltre oceano.\nDi seguito sono riportate le date di distribuzione del film.\nEdizioni home video.\nNel 2002 la Cine Video Corporation (CVC) ha pubblicato il DVD di \"Per un pugno di dollari\" senza eseguire il restauro della pellicola, utilizzando il vecchio master del quale avevano gi\u00e0 usufruito varie emittenti televisive. Il film ha comunque subito una rimasterizzazione sia del comparto audio sia del comparto video. Il video si presenta comunque di buona qualit\u00e0, escludendo alcuni cali di qualit\u00e0 nelle scene particolarmente scure. Il video \u00e8 inoltre riproposto nel formato anamorfico 2,35:1. Per quanto riguarda il comparto audio, \u00e8 implementato lo standard di nuova concezione Dolby Digital 5.1, oltre che il vecchio Dolby Digital Mono. Il DVD non ha la traccia per l'audio in lingua inglese, e non presenta i sottotitoli. La sezione extra include delle curiosit\u00e0 sul film, uno speciale su Sergio Leone che ripercorre le tappe salienti della sua vita, e alcuni spezzoni di una conferenza stampa tenuta da Clint Eastwood.\nLa Ripley's Home video ha pubblicato il 20 dicembre 2005 una nuova versione in DVD di \"Per un pugno di dollari\", utilizzando il master francese del film, di qualit\u00e0 superiore a quello utilizzato per la versione della CVC. Il comparto video, dunque, si presenta di ottima qualit\u00e0, mentre l'audio include unicamente la traccia Dolby Digital Mono. Tuttavia, in questa versione DVD del film \u00e8 presente l'audio in lingua inglese, con i sottotitoli correlati. Per quanto riguarda la sezione extra del film, essa include il trailer cinematografico italiano e statunitense del film; inoltre, il film utilizza i titoli di testa originali del film, con gli pseudonimi utilizzati all'epoca. In aggiunta a ci\u00f2, \u00e8 presente una lunga intervista a Tonino Valerii che ripercorre tutta la genesi del film, fornendo inoltre curiosit\u00e0 e alcune informazioni inedite.\nRiguardo alla confezione, allegato alla consueta amaray sono presenti una riproduzione della brochure originale utilizzata nelle sale cinematografiche d'epoca negli anni settanta, un fascicolo sulla realizzazione del film, le locandine originali in formato cartolina, e perfino una replica del soggetto originale, \"Il magnifico straniero\", autografato in ogni sua pagina da Sergio Leone.\nQuestione legale.\nA circa tre quarti della lavorazione del film, direttamente dalla Jolly Film arriv\u00f2 la direttiva che chiunque fosse impegnato sul set dovesse \u00abastenersi in ogni circostanza dal menzionare la parola \"yojimbo\"\u00bb. Difatti, i diritti per il film non erano ancora stati pagati: Eastwood, comunque, ricorda che dalla Jolly Film assicurarono che si trattava di una mera questione burocratica che si sarebbe sistemata in breve tempo. Cos\u00ec per\u00f2 non fu, difatti il film venne distribuito nelle sale cinematografiche di tutta Italia senza che i produttori avessero pagato i rispettivi della Toho Film. Sergio Leone sosteneva che Papi e Colombo fossero troppo taccagni per pagare i diecimila dollari di compenso, mentre alcuni sostenevano che lo stesso Leone non avesse avvertito la Jolly dell'onere da pagare. Altri ancora, invece, sostenevano che la Jolly avesse contattato la Toho, senza per\u00f2 ricevere alcuna risposta. Fulvio Morsella, d'altro canto, pensa che la Jolly volesse incastrare Leone: \"Fu fregato dai suoi produttori\u2026 fece vedere loro \"La sfida del samurai\" e disse: \"Se riuscite a ottenere i diritti per un remake, io far\u00f2 il film\". Beh, loro gli dissero che avevano preso i diritti, ma in realt\u00e0 non era vero. E lui and\u00f2 avanti e fece \"Per un pugno di dollari\". E part\u00ec una causa con Kurosawa, che aveva ragione.\"\nDopo la distribuzione del film, Sergio Leone ricevette una lettera direttamente da Akira Kurosawa, nella quale il regista giapponese rivendicava i diritti del film.\nIniziata la causa con la Toho Film, gli avvocati della Jolly ritennero che la miglior difesa fosse l'attacco, e dunque improntarono una controffensiva. Tonino Valerii fu incaricato quindi di cercare un'opera anteriore a \"Yojimbo\", dalla quale si potesse sostenere che Kurosawa avesse copiato. Valerii, quasi per caso, propose l'opera di Carlo Goldoni \"Arlecchino servitore di due padroni\", che presentava, secondo lui, diverse analogie con il film di Kurosawa. Valerii, riguardo a ci\u00f2, disse: \"Gli avvocati consigliarono di sostenere che l'eroe doppiogiochista era ispirato a un personaggio di qualche opera letteraria occidentale e che quindi eventualmente il plagiario era Kurosawa. Io fui incaricato di trovare quest'opera. Mi capit\u00f2 sotto gli occhi l'annuncio di una rappresentazione di \"Arlecchino servitore di due padroni\" di Carlo Goldoni. Telefonai a Gastaldi, fortunato proprietario del \"Dizionario Bompiani delle opere e dei personaggi\", e gli chiesi di leggermi la trama. Lo stesso pomeriggio portai l'idea a Papi, con una punta di vergogna per l'irriverenza dell'accostamento. Fu riferita agli avvocati che ne furono entusiasti. Ebbi trecentomila lire in premio. Fu cos\u00ec che Goldoni divenne l'ispiratore del western all'italiana.\nLa controffensiva modific\u00f2 leggermente la questione legale, che divenne ora pi\u00f9 incline a un patteggiamento. Kurosawa e Kikushima, autori di \"Yojimbo\", furono ricompensati mediante i diritti di distribuzione del film in Giappone, a Taiwan, in Corea del Sud e con il 15% degli incassi di tutto il mondo. Leone rimase molto contrariato, poich\u00e9 mai pensava che la questione sarebbe finita in tribunale: \"Kurosawa aveva tutte le ragioni per fare ci\u00f2 che ha fatto. \u00c8 un uomo d'affari e ha fatto pi\u00f9 soldi con questa operazione che con tutti i suoi film messi insieme. Lo ammiro molto come regista.\"\nAccoglienza.\nAppena terminata la post produzione, il film venne presentato all'annuale festival del cinema di Sorrento. Tutti i distributori presenti erano poco interessati alla proiezione, in quanto il genere western era ormai considerato in declino e pertanto nessuno aveva intenzione di comprarlo. Dopo la prima proiezione, il proprietario di una catena di cinema toscani rimase piacevolmente colpito dal film, e fece i complimenti al regista \"Bob Robertson\": \"Il suo film mi \u00e8 piaciuto molto. Un sacco di cose nuove. Bravo\". \"Quindi lo prende?\" chiese Leone. \"No. Non potr\u00e0 mai avere successo perch\u00e9 non ci sono donne\". Leone era per\u00f2 convinto che il ruolo femminile fosse poco adatto ad un western: \"Anche nei migliori western, la donna \u00e8 \"imposta\" sull'azione, come una stella, e in genere \u00e8 destinata a essere \"avuta\" dal protagonista maschile. Ma non esiste \"come una donna\". Se la tagli via dal film, in una versione che va avanti nella tua testa, il film migliora di molto. Nel deserto, il problema essenziale era sopravvivere. Le donne erano un ostacolo alla sopravvivenza!\".\nNonostante le iniziali vicissitudini, il film venne proiettato a Firenze. Sull'evento, e su come la pellicola abbia potuto riscuotere tanto successo, vi sono pareri discordanti. Sergio Leone per anni ha raccontato la sua versione della storia, ormai divenuta leggenda. Secondo il regista il film usc\u00ec nelle sale il 27 agosto, durante un'estate soffocante, in un vecchio cinema in pieno centro di Firenze. Durante il weekend il film fece registrare incassi sotto la media, in linea con tutte le altre piccole produzioni del periodo. Il luned\u00ec successivo, per\u00f2, gli incassi erano il doppio di quelli della domenica. Di l\u00ec in poi, il film ebbe un successo strepitoso, senza precedenti. Secondo Leone questo inaspettato successo era da attribuirsi al famoso \"passaparola\" tra le persone.\nDopo circa due settimane, trainato dal successo toscano, il film venne proiettato per la prima a Roma - al famoso Supercinema. Passati sei mesi, il film era ancora proiettato nei cinema di Firenze. Leone, a questo proposito, affermava che il direttore del cinema si era rifiutato di restituire la copia del film. Per tutto l'anno successivo, fino all'uscita di \"Per qualche dollaro in pi\u00f9\", il film fece registrare incassi senza eguali nella storia del cinema italiano.\nTonino Valerii ricorda la storia in modo diverso rispetto a Leone, bench\u00e9 le due versioni dei fatti collimino: anche Valerii, difatti, attribuisce il successo del film al \"passaparola\" dei commessi viaggiatori che andavano a vedere il film per trascorrere le ore in attesa del treno.\nSergio Donati ha una versione dell'evento diversa: \"\"Per un pugno di dollari\" fu un successo dovuto alla cocciutaggine di Sergio. Fu fatto uscire fra altri western di serie B e, come quelli, sarebbe rimasto su solo per due o tre giorni e poi via - salvo che al proprietario del cinema a Firenze il film piaceva e cos\u00ec lo tenne su per due settimane. E cos\u00ec Sergio and\u00f2 a Firenze e lo convinse a tenerlo per un mese. Poi and\u00f2 a Roma e disse: \"A Firenze \u00e8 un grande successo\".\nIl 16 dicembre 1964 il film aveva gi\u00e0 superato i 430 milioni di lire di incassi, contro i 280 milioni totali incassati da \"I magnifici sette\" di John Sturges, uscito qualche anno prima. Alla fine del 1971 il film arriva alla cifra record di 3 miliardi e 182 milioni di lire, testimonianza di un successo senza precedenti; nello stesso periodo, negli Stati Uniti d'America il film aveva percepito 3 milioni e 500\u00a0000 dollari di incassi, fino a raggiungere gli 11 milioni totali. Anche in Spagna e in Germania il film si afferm\u00f2 per gli incassi molto alti.\nDa allora, bench\u00e9 eguagliato in popolarit\u00e0 e incassi dai suoi successori, il film \u00e8 rimasto molto famoso ed \u00e8 uno dei simboli dell'intero genere \"spaghetti western\". Il pubblico lo sostiene nei vari sondaggi pubblicati costantemente dalle riviste cinematografiche, oltre a venir qualificato del grado B dagli utenti di Box Office Mojo; inoltre, ottiene il 94% sul sito Rotten Tomatoes. Infine, sul popolare sito IMDb ha una media voti di 8,0.\n\"Per un pugno di dollari\" detiene ad oggi il terzo posto nella classifica dei film italiani pi\u00f9 visti di sempre con spettatori.\nCritica.\nTrainato dallo straordinario successo di pubblico, il film venne recensito dalle pi\u00f9 popolari riviste e dalle firme pi\u00f9 affermate del panorama giornalistico italiano. I pareri furono molto contrastanti, poich\u00e9, come ricord\u00f2 successivamente Leone stesso, gran parte dei critici tendevano a paragonare \"Per un pugno di dollari\" con i western statunitensi di John Ford. D'altro canto, molti capirono che il film era solo il capostipite di un genere che in pochi anni avrebbe avuto un successo senza pari nel cinema italiano; diversi esperti, dunque, elogiarono il lavoro compiuto da Leone. Molti critici, inoltre, non erano a conoscenza che sotto il nome esterofilo \"Bob Robertson\" si celasse il romano Sergio Leone.\nTullio Kezich, per il Corriere della Sera, elogi\u00f2 il film, criticando per\u00f2 allo stesso tempo l'eccessiva violenza:\nLeandro Castellani, nella rivista \"Cineforum\" del gennaio 1965, recens\u00ec il film criticando il cast e altre caratteristiche del film ma riconoscendo la buona riuscita finale:\nLa rivista \"Segnalazioni cinematografiche\" fece i complimenti al film e al regista per la riuscita della pellicola:\nDario Argento, all'epoca giovane critico cinematografico di \"Paese Sera\", ricord\u00f2 molto bene la reazione dei critici dell'epoca:\nIl 18 novembre 1964, l'addetto alla sezione \"Cinema\" della rivista \"Variety\" recens\u00ec il film tessendone le lodi:\nLa critica cinematografica americana, per\u00f2, critic\u00f2 aspramente il film; Andrew Sarris, per \"The Village Voice\", scrisse: \"Il dialogo sembra scritto prendendo il cocktail a Via Veneto\". Il film d'altra parte ha un grande successo anche negli Stati Uniti e difatti Sergio Leone ottiene la copertina del settimanale \"Life\" grazie a una sua foto nella quale la sua barba \u00e8 fatta a spaghetti.\nMartin Scorsese elogi\u00f2 apertamente Leone apprezzando la sua innovazione in ambito cinematografico:"}
{"id": "41957", "revid": "1543377", "url": "https://it.wikipedia.org/wiki?curid=41957", "title": "Il clavicembalo ben temperato", "text": "Il clavicembalo ben temperato (titolo originale in tedesco: \"Das Wohltemperirte Clavier, oder Praeludia, und Fugen durch alle Tone und Semitonia...\") \u00e8 una raccolta, divisa in due libri, di preludi e fughe per strumento a tastiera (senza distinzione tra clavicembalo, clavicordo e organo da camera), in tutte le 12 tonalit\u00e0, nei modi maggiore e minore, composta da Johann Sebastian Bach. Bach compose la raccolta \"per utilit\u00e0 ed uso della giovent\u00f9 musicale avida di apprendere, ed anche per passatempo di coloro che in questo studio siano gi\u00e0 provetti\". Sebbene siano molti gli strumenti dotati di tastiera, \"Il clavicembalo ben temperato\" viene eseguito per lo pi\u00f9 al clavicembalo o al pianoforte.\nGenesi dell'opera.\nIl primo libro \u00e8 stato scritto nel 1722, durante la permanenza di Bach a K\u00f6then; il secondo libro segu\u00ec, ventidue anni dopo, mentre si trovava a Lipsia, nel 1744. Entrambi sono ampiamente circolati sotto forma di manoscritti e le edizioni stampate non apparvero fino al 1801.\nCiascun libro contiene 24 coppie di brani, ciascuna delle quali consiste in un preludio e una fuga nella stessa tonalit\u00e0. La prima coppia \u00e8 in do maggiore, la seconda in do minore, la terza in do\u266f maggiore, la quarta in do\u266f minore, e cos\u00ec via. Lo schema continua, seguendo la scala cromatica fino al completamento di tutte le tonalit\u00e0 maggiori e minori.\nBach riutilizz\u00f2 alcuni dei preludi e delle fughe gi\u00e0 scritti in precedenza: il \"Klavierb\u00fcchlein per Wilhelm Friedemann Bach\" del 1720, per esempio, contiene una versione simile di undici dei preludi. Il preludio e fuga in do\u266f maggiore nel libro I erano originariamente in do maggiore; Bach aggiunse soltanto sette diesis in chiave per convertire i due brani nella tonalit\u00e0 desiderata (inserendo i doppi diesis per le modulazioni).\nLa questione del temperamento.\nSecondo un'opinione diffusa, l'opera testimonierebbe il sostegno di Bach a un sistema di accordatura (temperamento) innovativo per la sua epoca, che molti durante il '900 hanno erroneamente identificato \"tout court\" con il moderno temperamento equabile. In realt\u00e0, ai tempi di Bach era definito \"buon temperamento\" qualsiasi sistema di accordatura che permettesse di suonare in tutte le tonalit\u00e0 pur restando inequabile, in contrasto con il temperamento mesotonico di uso corrente nei secoli XVI e XVII. Gli esempi pi\u00f9 antichi di \"buon temperamento\" sono quelli descritti dall'organista e teorico musicale Andreas Werckmeister nel 1691: fu proprio Werckmeister a coniare il termine \"\"Wohltemperierte Stimmung\" (accordatura ben temperata)\".\nAi tempi di Bach esistevano numerosi schemi di \"buoni temperamenti\", basati su diverse alterazioni degli intervalli di quinta (alcune giuste, altre calanti di un quarto di comma - come nel temperamento mesotonico - oppure in misura pi\u00f9 ridotta, a seconda dello schema usato); con ognuna di queste accordature, dette \"ineguali\", era possibile suonare in tutte le tonalit\u00e0, ma l'alterazione di ciascun accordo rispetto alle consonanze perfette variava da una tonalit\u00e0 all'altra. Ogni tonalit\u00e0 acquistava, in questo modo, un \"colore\" caratteristico, che tuttavia dipendeva dal particolare \"buon temperamento\" adottato. Ai tempi di Bach era anche noto, a livello teorico, il temperamento equabile moderno, nel quale tutte le quinte sono egualmente calanti; tale schema, che per alcuni teorici rappresentava la soluzione ideale del problema dell'accordatura, mentre per altri costituiva una soluzione inaccettabile perch\u00e9 basata su rapporti intervallari irrazionali, era comunque di difficile realizzazione nella pratica in quanto non contiene nessun intervallo \"giusto\" che si possa usare come riferimento nel corso dell'accordatura, a parte l'intervallo di ottava. A quale specifico temperamento Bach volesse riferirsi nel titolo della sua opera resta pertanto ancora da chiarire.\nRaccolte simili a quella bachiana, compilate in quegli stessi anni da altri autori, testimoniano l'esplorazione di tutte le tonalit\u00e0 possibili, anche su strumenti non a tastiera: non vi \u00e8 quindi motivo di credere che Bach abbia voluto scrivere quest'opera allo scopo di \"promuovere\" un particolare tipo di temperamento. Nel 2005 fu avanzata l'ipotesi che Bach avesse voluto lasciare ai suoi allievi precise indicazioni sullo schema di temperamento da lui preferito, celate nel fregio calligrafico irregolare che egli stesso pose sopra al titolo \"Das Wohltemperierte Clavier\" nel frontespizio del manoscritto autografo; Questa ipotesi, dovuta a Bradley Lehman, \u00e8 tuttora oggetto di controversie e di interpretazioni alternative del disegno, anche in relazione al sottostante e collegato titolo \"Das Wohltemperierte Clavier\", che fornirebbe la chiave per la soluzione del disegno e l'esatta elaborazione del \"buon temperamento\" (finemente inequabile) voluto da Bach.\nRegistrazioni.\nNumerosissime sono le esecuzioni e le registrazioni del \"Clavicembalo ben temperato\", che ha ispirato moltissimi musicisti sia dal punto di vista dell'esecuzione pianistica e clavicembalistica, che da quello della composizione.\nLa prima registrazione completa \u00e8 quella del pianista Edwin Fischer ed \u00e8 stata realizzata tra il 1933 e il 1936. Nel 1943, Glenn Gould (nato nel 1932) aveva gi\u00e0 nel suo repertorio l'intero primo libro, ma le registrazioni per la \"Columbia\", al pianoforte, ebbero luogo a partire dal 10 gennaio 1962, presso gli studi della 30\u00aa strada, a New York. Inizialmente venduta in sei LP e successivamente rimasterizzata con le moderne tecnologie digitali in quattro CD, l'esecuzione di Gould era stata assemblata, come egli descrive nel suo \"Le prospettive dell'incisione\", mettendo insieme il materiale pi\u00f9 convincente realizzato in ben 35 giorni di sessioni di registrazione.\nQuanto al clavicembalo, l'incisione effettuata da Helmut Walcha (1907-1991), edita in 5 LP dalla casa discografica EMI, \u00e8 stata realizzata su un clavicembalo degli anni Sessanta.\nL'incisione effettuata da Daniel Chorzempa per Philips (4 CD) \u00e8 stata invece realizzata utilizzando sette diversi strumenti \"d'epoca\" (3 clavicembali, 2 clavicordi, 1 organo da camera, 1 fortepiano), di volta in volta prescelti valutando le caratteristiche della singola coppia preludio-fuga."}
{"id": "41960", "revid": "2", "url": "https://it.wikipedia.org/wiki?curid=41960", "title": "CIA factbook", "text": ""}
{"id": "41962", "revid": "125978780", "url": "https://it.wikipedia.org/wiki?curid=41962", "title": "George Orwell", "text": "Conosciuto in vita come un giornalista e opinionista politico e culturale, oltrech\u00e9 prolifico saggista e attivista politico-sociale.\nOrwell \u00e8 generalmente considerato uno dei maggiori autori di prosa in lingua inglese del XX secolo.\nLa sua grande fama \u00e8 dovuta in particolar modo anche a due romanzi, scritti verso la fine della sua vita negli anni quaranta: l'allegoria politica di \"La fattoria degli animali\" e la distopia di \"1984\", che descrive una cos\u00ec vivida realt\u00e0 fantapolitica e fantascientifica totalitaria da aver dato luogo alla nascita dell'aggettivo \u00aborwelliano\u00bb, oggi ampiamente usato per descrivere meccanismi totalitari di controllo del pensiero.\nPolemista lucido e anticonformista, Orwell non risparmi\u00f2 critiche neanche all'intellighenzia socialista inglese, alla quale si sentiva profondamente estraneo. Era e rimase fino alla fine un convinto socialista, ma la presa di coscienza, in virt\u00f9 anche delle tragiche esperienze personali, delle contraddizioni e dei fatali errori della linea politica implementata in Unione Sovietica sotto la dirigenza di Iosif Stalin, lo port\u00f2 ad abbracciare un virulento antisovietismo, scontrandosi cos\u00ec con una consistente parte della sinistra europea dell'epoca. Nel 1946 scrisse: \nBiografia.\nOrwell nacque a Motihari, Bihar, in India, il 25 giugno 1903 da una famiglia di origini scozzesi, appartenente alla borghesia alto-bassa (\"lower-upper-middle class\"). Il padre di origini anglo-indiane era funzionario dell'amministrazione britannica in India, dove la famiglia si destreggiava a conciliare l'effettiva scarsit\u00e0 di mezzi con la salvaguardia delle apparenze. Nel 1904 Orwell si trasfer\u00ec nel Regno Unito con la madre Ida (1875-1943) e la sorella Marjorie Frances (1898-1946), prendendo dimora a Henley-on-Thames, nell'Oxfordshire, dove si iscrisse al college St. Cyprian di Eastbourne.\nOrwell era ateo, come riportato, in occasione del 60\u00ba anniversario della morte, nell'articolo pubblicato sul quotidiano \"La Stampa\". Usc\u00ec da quel collegio - che era cattolico - con una borsa di studio e un forte complesso d'inferiorit\u00e0, per le umiliazioni e lo snobismo subiti negli anni da parte dei compagni di studio, nei confronti di tutta la societ\u00e0 del Regno Unito del suo tempo (come narrer\u00e0 nel suo saggio autobiografico \"Such, Such Were the Joys\" del 1947).\nNel 1917 venne ammesso all'Eton College, che frequent\u00f2 per quattro anni, e dove ebbe per insegnante Aldous Huxley (altro grande esponente della letteratura distopica), alle cui opere si ispirer\u00e0 per \"1984\", il suo romanzo pi\u00f9 celebre. In questo stesso periodo strinse amicizia con Cyril Connolly, futuro critico letterario. Nel 1922 lasci\u00f2 gli studi per seguire le orme paterne e, tornato in India, si arruol\u00f2 nella Polizia Imperiale in Birmania (Burma). Il 22 novembre dello stesso anno arriv\u00f2 a Mandalay, sua sede di lavoro.\nL'esperienza per\u00f2 si rivel\u00f2 traumatica e il giovane Eric, diviso fra il crescente disgusto per l'arroganza imperialista e la funzione repressiva che il suo ruolo gli imponeva, il 1\u00ba gennaio 1928 si dimise. Questa vicenda biografica ispirer\u00e0, oltre ad alcuni memorabili saggi, il romanzo \"Giorni in Birmania\", pubblicato nel 1934. Sempre nel 1928 part\u00ec per Parigi; il suo intento era di poter osservare con i propri occhi i bassifondi delle grandi metropoli europee. In questo periodo inizi\u00f2 a scrivere e insieme lavor\u00f2 come sguattero in alcuni ristoranti. Sopravvisse solo grazie alla carit\u00e0 dell'Esercito della Salvezza e sobbarcandosi lavori umilissimi, un'esperienza che proseguir\u00e0 anche in patria e che tradurr\u00e0 nell'opera \"Senza un soldo a Parigi e a Londra\" (pubblicata nel 1933).\nPubblic\u00f2 il suo primo articolo di successo su \"Le Monde\" nel 1928. L'anno successivo si trasfer\u00ec a Southwold, nel Suffolk, lavorando come recensore per l\"'Adelphy\" e il \"New Statesman and Nation\". Nell'aprile 1932 si trasfer\u00ec nel Middlesex, dove inizi\u00f2 il lavoro di insegnante come maestro elementare per varie scuole private, occupazione che poi fu costretto ad abbandonare per problemi di salute. Nel marzo dell'anno successivo pubblic\u00f2 \"La figlia del reverendo\" (1933) e accett\u00f2 di lavorare part-time in una libreria e insieme come critico di romanzi per il \"New English Weekly\". Su commissione del Left Book Club, un'associazione culturale filosocialista, svolse anche un'indagine nelle zone pi\u00f9 colpite dalla depressione economica, indagine che lo porter\u00e0, nei primi mesi del 1936, tra i minatori di carbone dell'Inghilterra settentrionale, le cui misere condizioni saranno descritte in \"La strada di Wigan Pier\", pubblicato nel 1937.\nNello stesso periodo Orwell si rec\u00f2 nel Lancashire e nello Yorkshire e successivamente a Wallington, nello Hertfordshire, dove pubblic\u00f2 il romanzo \"Fiorir\u00e0 l'aspidistra\", ispirato alla sua vita di povert\u00e0 di quegli anni. In esso sono narrate le vicende sentimentali di un aspirante scrittore, impegnato in una velleitaria battaglia contro i codici della vita borghese. A Wallington Orwell affitt\u00f2 in Kits Lane una casa nella quale una stanza era adibita a negozio, noto come \"The Stores\"; nel negozio Eric e la sua compagna vendevano uova fresche del loro pollaio, bacon, latte delle loro capre e strisce di liquirizia. Il 9 giugno 1936 spos\u00f2 nella chiesa anglicana di Wallington (nonostante entrambi si dichiarassero agnostici), Eileen O'Shaughnessy, sua compagna da un anno. Proprio a Wallington si trova la \"Bury Farm\", la fattoria che, secondo molti, ispir\u00f2 a Orwell l'ambientazione de \"La fattoria degli animali\".\nScoppiata la guerra civile spagnola, lo scrittore decise di prendervi parte e quindi and\u00f2 in Spagna a combattere nelle file del Partito Operaio di Unificazione Marxista (POUM, \"Partito Obrero de Unificacion Marxista\", d'ispirazione trotzkista) contro Francisco Franco. Part\u00ec per il fronte aragonese, dove fu impegnato al fianco della 29\u00aa Divisione Repubblicana. Il 20 maggio 1937 Orwell venne ferito gravemente alla gola da un cecchino franchista e fu perci\u00f2 fatto rientrare a Barcellona. L\u00ec, nel frattempo, il clima politico era cambiato: per il prevalere, nel governo repubblicano, della linea del Fronte Popolare e del PCE (stalinista), il POUM e gli anarchici erano stati dichiarati fuorilegge. Nel giugno dello stesso anno Orwell e la moglie, sentendosi in pericolo a causa dei rastrellamenti e dalle fucilazioni sommarie perpetrate dai loro ex compagni comunisti, lasciarono la Spagna quasi clandestinamente.\nTornato dunque in Inghilterra, Orwell scrisse \"Omaggio alla Catalogna\" (1938), un diario-reportage contro i comunisti stalinisti spagnoli (i quali agivano sotto lo stretto controllo dei \"consiglieri\" sovietici), da lui accusati di aver tradito lealisti e anarchici spagnoli. In settembre part\u00ec per il Marocco. L'anno successivo, tornato in patria, scrisse \"Una boccata d'aria\" (1939).\nDurante la seconda guerra mondiale Orwell, che si era offerto volontario, venne respinto dall'esercito britannico come inabile e quindi si arruol\u00f2, nel 1940, nelle milizie territoriali della Home Guard, con il grado di sergente. In marzo l'editore Gollancz gli pubblic\u00f2 la raccolta di saggi \"Inside the whale\" (\"Nel ventre della balena\"). Trasferitosi a Londra, Orwell cur\u00f2 per la BBC (l'ente radiotelevisivo britannico) una serie di trasmissioni propagandistiche destinate all'India (che avrebbe fornito alla Gran Bretagna e al suo esercito ben due milioni di soldati). Inoltre pubblic\u00f2 la raccolta di saggi \"\" (1941) e, tra il 1942 e il 1943, collabor\u00f2 alle riviste \"Horizon\", \"New Statesman and Nation\" e \"Poetry London\".\nIn novembre Orwell abbandon\u00f2 la Home Guard per dirigere il settimanale di sinistra \"Tribune\", che gli aveva affidato una rubrica, \"As I please\" (\"A modo mio\"). Inizi\u00f2 allora a scrivere \"La fattoria degli animali\"; la terminer\u00e0 nel febbraio del 1944, ma, per le chiare allusioni critiche allo stalinismo, molti editori si rifiutarono di pubblicare il racconto (in quel periodo l'Unione Sovietica di Stalin era alleata del Regno Unito contro il nazifascismo). Nel giugno 1944, dopo molti tentativi di avere un figlio in modo naturale, Orwell adott\u00f2 un bambino, dandogli il nome di Richard Horatio Blair. Nel febbraio dell'anno seguente si dimise da direttore del \"Tribune\", per impegnarsi come corrispondente di guerra in Francia, Germania e Austria, per conto dell\"'Observer\". Nello stesso anno (1945) mor\u00ec la moglie Eileen, durante un intervento chirurgico, e Secker &amp; Warburg pubblicarono il suo primo romanzo di successo, \"La fattoria degli animali.\"\nDal novembre 1946 all'aprile dell'anno successivo, Orwell ricominci\u00f2 a scrivere per il \"Tribune\" e nel 1947 si stabil\u00ec con il figlio a Jura, fredda e disagiata isola delle Ebridi. Era minato dalla tubercolosi e il clima non si confaceva alle sue disperate condizioni di salute, costringendolo a continui ricoveri in sanatorio. Due anni dopo si rispos\u00f2 con Sonia Brownell, redattrice di \"Horizon\", e cominci\u00f2 a occuparsi della revisione della sua opera pi\u00f9 celebre, \"1984\" (scritta nel 1948).\nMor\u00ec all'et\u00e0 di 46 anni il 21 gennaio 1950 a causa della rottura di un'arteria polmonare\nFilosofia di vita.\nOrwell viene ricordato soprattutto per il contributo che diede alla \"letteratura distopica\", di cui si serv\u00ec nella sua lotta contro il totalitarismo. Dal punto di vista letterario egli si inserisce nel grande filone della letteratura satirica inglese, che si pu\u00f2 far risalire a Jonathan Swift (in particolare \"I viaggi di Gulliver\", ma anche il pamphlet \"Una modesta proposta\"). In realt\u00e0 sono i saggi e gli articoli che \u2013 pi\u00f9 di ogni altro suo scritto\u00a0\u2013 costituiscono il contributo maggiore dello scrittore alla comprensione del suo tempo, oltre che un alto esempio di esercizio della ragione e dello spirito critico, attraverso uno stile di esemplare chiarezza.\nLa sua scrittura, pur esprimendo concetti complessi, \u00e8 chiara e usa parole ben comprensibili: \"Animal Farm\" \"(La fattoria degli animali)\" in particolare \u00e8 stato pi\u00f9 volte usato come lettura nei corsi di lingua inglese per stranieri. Esso \u00e8, sotto la parvenza di una favola per bambini, un'acuta parodia del comunismo centralista realizzato in Unione Sovietica: in una fattoria gli animali si ribellano a un padrone umano crudele e dispotico (lo Zar e il sistema imperiale), ma la rivoluzione si trasforma in una nuova tirannia capeggiata dai maiali (la cupola comunista), corrotti e avidi di potere come gli uomini e riassunta magistralmente dall'icastico motto: \"Tutti gli animali sono uguali ma alcuni sono pi\u00f9 uguali degli altri\".\nOrwell ammonisce a non credere alle favole, invita a mantenere sempre vigili la coscienza e lo spirito critico e a dubitare delle rivoluzioni pur ritenendole necessarie; ci invita a dubitare del nostro stesso pensiero perch\u00e9 esso a sua volta potrebbe essere condizionato da un linguaggio (la neolingua di \"1984\") costruito ad arte per incarcerare/sedurre la nostra mente con le conseguenti devastazioni che il \"sonno della ragione provoca.\""}
{"id": "41964", "revid": "1318658", "url": "https://it.wikipedia.org/wiki?curid=41964", "title": "Mostra internazionale d'arte cinematografica", "text": "La Mostra Internazionale d'Arte Cinematografica \u00e8 il festival cinematografico che si svolge annualmente a Venezia, Italia (solitamente tra la fine del mese di agosto e l'inizio di settembre), nello storico Palazzo del Cinema sul lungomare Marconi (ed in altri edifici vicini o non lontani), al Lido di Venezia e nel resto della laguna. Dopo l'Oscar, \u00e8 la manifestazione cinematografica pi\u00f9 antica al mondo: la prima edizione si tenne tra il 6 e il 21 agosto 1932 (mentre l'Academy Award si svolge dal 1930, in serata unica).\nLa mostra si inquadra nella pi\u00f9 vasta attivit\u00e0 della Biennale di Venezia, istituzione culturale fondata nel 1895, che dallo stesso anno organizzava la famosa Esposizione internazionale d'arte contemporanea e dal 1930 il Festival internazionale di musica contemporanea. La 78\u00aa edizione si \u00e8 tenuta dal 1\u00b0 all'11 settembre 2021.\nIl premio principale che viene assegnato (assieme a diversi altri) \u00e8 il Leone d'oro, che deve il suo nome al simbolo della citt\u00e0 (il Leone di San Marco). Tale riconoscimento \u00e8 considerato uno dei pi\u00f9 importanti dal punto di vista della critica cinematografica, al pari di quelli assegnati nelle altre due principali rassegne cinematografiche europee, la Palma d'oro del Festival di Cannes e l'Orso d'oro del Festival internazionale del cinema di Berlino.\nOgni anno vengono proiettati 140 titoli tra lungometraggi, documentari e progetti speciali.\nStoria della Mostra.\nGli anni trenta.\nLa prima Mostra Internazionale d'Arte Cinematografica di Venezia (denominata \"1\u00aa Esposizione Internazionale d'Arte Cinematografica\") si svolse dal 6 al 21 agosto del 1932.\nIl festival nacque da un'idea del presidente della Biennale di Venezia, il conte Giuseppe Volpi, dello scultore Antonio Maraini, segretario generale, e di Luciano De Feo, il gi\u00e0 fondatore de \"L'Unione Cinematografica Educativa\", ed a quel tempo direttore dell'Istituto internazionale per la cinematografia educativa emanazione della Societ\u00e0 delle Nazioni con sede a Roma, concorde sull'idea di svolgere la rassegna nella citt\u00e0 lagunare e primo direttore-selezionatore.\nLa mostra, giustamente considerata la prima manifestazione internazionale di questo tipo, La prima edizione si svolse alla terrazza dell'Hotel Excelsior al Lido di Venezia, ma ancora non si trattava di una rassegna competitiva. I titoli venivano solamente presentati al pubblico ma, nonostante questo, l'edizione del 1932 vanta pellicole di grande valore, divenute poi veri e propri \"classici\" della storia del cinema. Tra questi, vale la pena di ricordare \"Proibito\" del grande regista statunitense Frank Capra, \"Grand Hotel\" di Edmund Goulding, \"Il Campione\" di King Vidor, il primo e inimitabile \"Frankenstein\" di James Whale, \"The Devil to Pay!\" di George Fitzmaurice, \"Gli uomini, che mascalzoni...\" di Mario Camerini e \"A me la libert\u00e0!\" di Ren\u00e9 Clair. Oltre ai film citati, in concorso furono presenti opere di altri grandi registi, quali Raoul Walsh, Ernst Lubitsch, Nikolaj Ekk, Howard Hawks, Maurice Tourneur, Anatole Litvak.\nPersonaggi di spicco di questa prima rassegna furono gli attori che apparivano sul grande schermo attraverso le pellicole proiettate, i quali garantirono alla mostra un successo maggiore delle attese, portando nelle sale oltre venticinquemila spettatori. Si parla dei maggiori divi internazionali dell'epoca: Greta Garbo, Clark Gable, Fredric March, Wallace Beery, Norma Shearer, James Cagney, Ronald Colman, Loretta Young, John Barrymore, Joan Crawford, senza dimenticare l'idolo italiano Vittorio De Sica e il grande Boris Karloff, passato alla storia per il suo ruolo del mostro nel primo Frankenstein.\nIl primo film della storia della mostra venne proiettato la sera del 6 agosto 1932: si tratta di \"Il dottor Jekyll\" (\"Dr. Jekyll and Mr. Hyde\") di Rouben Mamoulian; al film segu\u00ec un grande ballo nei saloni dell'Excelsior. Il primo film italiano, \"Gli uomini, che mascalzoni...\" di Camerini, venne presentato invece la sera dell'11 agosto 1932.\nIn mancanza di una giuria e dell'assegnazione di premi ufficiali, introdotti solamente pi\u00f9 tardi, un referendum indetto dal comitato organizzatore, presieduto da Attilio Fontana dell'ICE (Istituto del Commercio Estero), svolto tra il pubblico accorso alla rassegna, decreta miglior regista il sovietico Nikolaj Ekk per il film \"Il cammino verso la vita\", mentre il film di Ren\u00e9 Clair \"A me la libert\u00e0\" viene eletto come il pi\u00f9 divertente; come migliore attrice \u00e8 premiata Helen Hayes, come miglior attore Fredric March; il film \"pi\u00f9 commovente\" risulta essere la pellicola americana \"Il fallo di Madelon Claudet\" di Edgar Selwyn.\nLa seconda edizione si svolge due anni dopo, dal 1\u00ba al 20 agosto 1934. Inizialmente, infatti, la rassegna si trova indissolubilmente legata alla pi\u00f9 ampia Biennale di Venezia, rispettandone la cadenza. L'esperienza della prima edizione porta subito, comunque, un'importante novit\u00e0: si tratta ora della prima edizione competitiva. Le nazioni in gara con almeno un proprio esponente sono ben 19, pi\u00f9 di 300 i giornalisti accreditati alle proiezioni. Viene istituita la \"Coppa Mussolini\" per il miglior film straniero e italiano, ma ancora non esiste una vera giuria. \u00c8 la presidenza della Biennale che, consultati alcuni esperti e secondo il parere del pubblico, in accordo con l'Istituto Internazionale per la Cinematografia Educativa di Luciano de Feo, ancora direttore della mostra, decreta i vincitori dei premi.\nOltre alla Coppa Mussolini, vengono distribuite le Grandi Medaglie d'Oro dell'Associazione Nazionale Fascista dello Spettacolo, inoltre i premi per le migliori interpretazioni e giovani registi alla loro opera prima. Vince la medaglia d'oro il giovane ventunenne padovano Antonio LeonViola per la regia del film muto \"Fiera di Tipi\", girato durante la Fiera di Padova. La miglior attrice \u00e8 una giovane Katharine Hepburn, premiata per la sua splendida interpretazione in \"Piccole donne\" di George Cukor. Il premio per il miglior film straniero va a \"L'uomo di Aran\", di Robert Joseph Flaherty, un documentario d'autore, genere molto apprezzato all'epoca, mentre la Coppa Mussolini per il miglior film italiano sar\u00e0 assegnata a \"Teresa Confalonieri\" di Guido Brignone. Si ripresenta inoltre Frank Capra con uno dei suoi film pi\u00f9 celebrati, \"Accadde una notte\", con Clark Gable e Claudette Colbert. Il premio per la miglior sceneggiatura va all'austriaco \"Maskerade\", di Willi Forst, sceneggiato da Walter Reisch e dallo stesso Forst.\nAlla seconda edizione, la mostra vanta gi\u00e0 il suo primo scandalo: durante una sequenza di \"Estasi\", del regista cecoslovacco Gustav Machat\u00fd, Hedwig Kieslerov\u00e1, conosciuta successivamente come Hedy Lamarr, appare sul grande schermo in un nudo integrale.\nGi\u00e0 dalla terza edizione, 1935, la mostra diventa annuale, come conseguenza del grande successo di pubblico e di critica riscosso dalle due prime edizioni, sotto la direzione di Ottavio Croze. Con il crescere della notoriet\u00e0 e del prestigio della rassegna, cresce anche il numero di opere e dei paesi partecipanti in concorso. A partire da questa edizione, per\u00f2, e fino al dopoguerra, non parteciperanno pi\u00f9 i film sovietici, mentre il prestigioso premio per gli attori assume la denominazione di Coppa Volpi, dal cognome del conte Giuseppe Volpi, padre della rassegna.\nAncora una volta il festival vanta film di grande valore: \"Il traditore\" di John Ford, \"Capriccio spagnolo\" di Josef von Sternberg, con Marlene Dietrich, e il vincitore del premio per il miglior film straniero, \"Anna Karenina\", di Clarence Brown, con Greta Garbo, presente per la seconda volta al Lido di Venezia. Miglior film italiano sar\u00e0 proclamato \"Casta Diva\" di Carmine Gallone con Martha Eggerth e Sandro Palmieri. La Coppa Volpi per la migliore interpretazione maschile \u00e8 attribuita a Pierre Blanchar per il film \"Delitto e castigo\" di Pierre Chenal, mentre il premio alla migliore interpretazione femminile \u00e8 per l'austriaca Paula Wessely, protagonista di \"Episodio\" di Walter Reisch.\nNel 1936 \u00e8 tempo per un'altra \"prima volta\", quella della Giuria internazionale, mentre si consolida il prestigio della rassegna, con la presenza ancora una volta di film di registi importanti come Frank Capra (\"\u00c8 arrivata la felicit\u00e0\"), John Ford (\"Maria di Scozia\"), Max Oph\u00fcls (\"La nostra compagna\"), Ren\u00e9 Clair (\"Il fantasma galante\"), Josef von Sternberg (\"Desiderio di re\"), Marcel L'Herbier (\"Vigilia d'armi\"). Il maggior successo di pubblico, tuttavia, lo riscuote il divo italiano Amedeo Nazzari. La Coppa Mussolini per il miglior film italiano sar\u00e0 assegnata a \"Lo squadrone bianco\" di Augusto Genina, mentre quella per il miglior film straniero vedr\u00e0 il trionfo de \"L'imperatore della California\" del sudtirolese Luis Trenker. I migliori interpreti di questa edizione sono Paul Muni, premiato per \"La vita del dottor Pasteur\", e Annabella, eccellente protagonista di \"Vigilia d'armi\".\nProseguono, di edizione in edizione, le innovazioni della mostra: nel 1937 viene inaugurato il nuovo Palazzo del Cinema, opera dell'architetto Luigi Quagliata, costruito a tempo di record secondo i dettami del Modernismo, diffusosi all'epoca e mai pi\u00f9 abbandonato nella storia della rassegna, tranne che tra il 1940 ed il 1948.\nLa Mostra cos\u00ec si ingrandisce: aumenta il numero delle nazioni partecipanti e dei film accettati. Questa volta le luci della ribalta sono tutte puntate su Marlene Dietrich, che porta scompiglio al Lido di Venezia, ma anche Bette Davis si afferma fortemente tra il pubblico, vincendo il premio come migliore attrice. La rivelazione di questa edizione \u00e8 il giovane attore francese Jean Gabin, protagonista de \"La grande illusione\" di Jean Renoir, vincitore del gran premio della giuria internazionale. La Coppa Volpi per la migliore interpretazione maschile sar\u00e0, invece, attribuita al grande attore tedesco Emil Jannings per il film \"Ingratitudine\". I due film vincitori, nella categoria miglior film italiano e miglior film straniero, saranno rispettivamente \"Scipione l'africano\" di Carmine Gallone e \"Carnet di ballo\" di Julien Duvivier.\nNel 1938 anche la mostra subisce le pesanti pressioni politiche dettate dal governo fascista. I vincitori vengono imposti alla giuria internazionale e film vincitori risultano il tedesco \"Olympia\" di Leni Riefenstahl e \"Luciano Serra pilota\" di Goffredo Alessandrini, due film di esplicita propaganda; comunque il primo \u00e8 ancora oggi riconosciuto come uno dei capolavori del cinema degli anni trenta.\nQuesta edizione \u00e8 anche l'ultima in cui il cinema americano, finora sempre presente in maniera importante, sia quantitativamente, sia qualitativamente, \u00e8 presente al Lido di Venezia. Si congeda con un premio a uno dei migliori lungometraggi animati di Walt Disney, \"Biancaneve e i sette nani\", e con la Coppa Volpi alla migliore attrice, attribuita a Norma Shearer per Maria Antonietta. La migliore interpretazione maschile sar\u00e0 quella di Leslie Howard, premiato per Pigmalione, mentre il riconoscimento alla migliore regia sar\u00e0 conquistato dal tedesco Carl Froelich, autore di \"Heimat\".\nIl 1938 \u00e8 anche l'anno della prima grande retrospettiva, secondo il criterio di continua innovazione del festival; retrospettiva che in questa occasione viene dedicata al cinema francese dalle origini al 1933, cinema che tra tutte le nazioni era quello che di pi\u00f9 aveva offerto autentici capolavori: \"A me la libert\u00e0\" (1932) di Ren\u00e9 Clair, \"Carnet di ballo\" (1937) di Julien Duvivier, \"La grande illusione\" (1937) e \"La bestia umana\" (1939) di Jean Renoir, \"Il porto delle nebbie\" (1938) e \"Alba tragica\" (1939) di Marcel Carn\u00e9.\nGli anni quaranta.\nGli anni quaranta rappresentano uno dei momenti pi\u00f9 difficili della rassegna.\nLa conclusione della seconda guerra mondiale divide il decennio in due. Se gi\u00e0 dal 1938 le pressioni politiche falsarono e rovinarono il festival, con l'avvento del conflitto la situazione degener\u00f2 a tal punto, che le edizioni del 1940, 1941 e 1942 si svolsero a Venezia, ma lontano dal Lido. Pochi furono i paesi partecipanti e si ebbe l'assoluto monopolio delle opere e dei registi appartenenti all'asse Roma-Berlino, in un clima pi\u00f9 propagandistico che artistico, rappresentati fortemente anche dai divi italiani, tra i quali spiccarono Alida Valli, Assia Noris e Fosco Giachetti.\nDopo la triste parentesi, la mostra riprende a pieno regime nel 1946 a seguito della conclusione della guerra, ma le proiezioni si svolgono stavolta al cinema San Marco, a causa della requisizione del Palazzo del Cinema da parte degli Alleati. Il nuovo direttore \u00e8 Elio Zorzi, che con la sua azione vuole recuperare la libert\u00e0 e la internazionalit\u00e0 che avevano portato al successo la mostra, distrutta dagli anni di guerra precedenti. L'edizione del 1946 per la prima volta si tenne nel mese di settembre, a seguito dell'accordo con il neonato Festival di Cannes, che proprio nella primavera del '46 aveva tenuto la sua prima rassegna.\nA caratterizzare questo nuovo percorso sono i molti importanti film del Neorealismo, uno dei pi\u00f9 significativi movimenti nella storia del cinema italiano, quali \"Pais\u00e0\" (1946) di Roberto Rossellini, \"Il sole sorge ancora\" (1946) di Aldo Vergano, \"Caccia tragica\" (1947) di Giuseppe De Santis, \"Senza piet\u00e0\" (1948) di Alberto Lattuada e \"La terra trema\" (1948) di Luchino Visconti; nonostante il loro indiscusso valore e il successo di pubblico, le opere non ottengono il meritato riconoscimento di critica.\nLa mostra torna comunque ad ospitare anche i grandi registi internazionali: Orson Welles, Laurence Olivier, Fritz Lang, John Huston, Claude Autant-Lara, David Lean, Henri-Georges Clouzot, Jean Cocteau, Michael Powell ed Emeric Pressburger, oltre ai gi\u00e0 presenti Jean Renoir, Julien Duvivier, Marcel Carn\u00e9.\nCon il ritorno alla normalit\u00e0, tornano a Venezia anche le grandi icone del cinema mondiale, tra le quali spiccano Rita Hayworth, Joseph Cotten, Olivia de Havilland; ma la vera protagonista \u00e8 l'attrice romana Anna Magnani, premiata per la sua splendida interpretazione ne \"L'onorevole Angelina\" di Luigi Zampa con la Coppa Volpi per la migliore attrice nel 1947.\nNel 1947 la mostra si tenne al Palazzo Ducale, in una splendida e unica cornice, raggiungendo un record di novantamila presenze. Sicuramente si pu\u00f2 parlare di una delle migliori edizioni della storia del festival, che vide finalmente il ritorno al festival delle opere dell'URSS, accostate alle nuove \"democrazie popolari\", come la Cecoslovacchia, che all'esordio vinse il primo premio grazie al film \"Sir\u00e9na\" del cineasta Karel Stekl\u00fd. Il 1947 vede anche ripristinata la Giuria internazionale per assegnare il Gran premio internazionale di Venezia. Se Anna Magnani vince il premio alla migliore interpretazione femminile, la Coppa Volpi per il miglior attore sar\u00e0 attribuita al francese Pierre Fresnay, magnifico protagonista di \"Monsieur Vincent\" di Maurice Cloche. Il cinema francese riceve un ulteriore riconoscimento con il premio internazionale per la regia, assegnato a Henri-Georges Clouzot per il suo \"Legittima difesa\".\nNel 1948 la Mostra premia con il massimo riconoscimento il film \"Amleto\" di Laurence Olivier. L'attrice che interpreta il ruolo di Ofelia, Jean Simmons, conquister\u00e0 la Coppa Volpi per la migliore interpretazione femminile, mentre la recitazione maschile vedr\u00e0 il trionfo di Ernst Deutsch, distintosi ne \"Il Processo\" di G. W. Pabst, premio internazionale per la migliore regia. Il cinema italiano si distinguer\u00e0 in particolare con \"Sotto il sole di Roma\" di Renato Castellani e \"La terra trema\" di Luchino Visconti, qui al suo secondo lungometraggio come regista, dopo \"Ossessione\".\nNel 1949, sotto la direzione del nuovo responsabile Antonio Petrucci, la manifestazione ritorna definitivamente al Palazzo del Cinema del Lido di Venezia. Viene istituito il Premio Leone di San Marco per il miglior film, vinto per la prima volta da \"Manon\" di Henri-Georges Clouzot; ma va segnalato l'esordio di Jacques Tati con \"Giorno di festa\", tra i film del sempre presente e apprezzato cinema francese.\nLa Coppa Volpi per la migliore interpretazione maschile sar\u00e0 attribuita a Joseph Cotten per \"Il ritratto di Jennie, mentre quella femminile a Olivia de Havilland per \"La fossa dei serpenti. Miglior regista di questa edizione \u00e8 l'italiano Augusto Genina, autore di \"Cielo sulla palude\", film che ricever\u00e0 anche il Premio della Presidenza del Consiglio dei Ministri per il miglior film italiano.\nGli anni cinquanta.\nNegli anni cinquanta il valore della Mostra viene riconosciuto definitivamente in campo internazionale; essa vede un periodo di forte espansione e concorre all'affermazione di nuove scuole di cinema, come quella giapponese e quella indiana, con l'arrivo dei pi\u00f9 grandi registi e divi.\nIn questi anni la rassegna cambia pi\u00f9 volte direttore, alla ricerca di nuovi spunti e nuove strade da percorrere: Antonio Petrucci (1949-1953), di nuovo Ottavio Croze (1954-1955), Floris Ammannati (1956-1959).\nSono anni importanti, con il mondo del cinema che sembra ormai essersi lasciato definitivamente alle spalle il fantasma della guerra, e la mostra contribuisce ad influenzare le tendenze dell'epoca.\nVenezia lancia definitivamente il cinema giapponese, che si impone alla ribalta in Occidente grazie al Leone d'oro vinto da \"Rash\u014dmon\" del grande regista nipponico Akira Kurosawa nel 1951, \"bissato\" sette anni dopo, nel 1958, da \"L'uomo del risci\u00f2\" di Hiroshi Inagaki. \"I racconti della luna pallida d'agosto\" (1953), \"L'intendente Sansho\" (1954) di Kenji Mizoguchi e \"I sette samurai\" (1954), sempre di Kurosawa, vincono il comunque prestigioso secondo premio, il Leone d'argento, mentre altri film nipponici in concorso, non premiati, come \"La vita di O-Haru, donna galante\" (1952) di Kenji Mizoguchi e \"L'arpa birmana\" (1956) di Kon Ichikawa, riscuotono comunque un buon successo.\nLo stesso successo riscuote il giovane cinema indiano, che si afferma a sua volta con un Leone d'oro vinto nel 1957 da \"Aparajito\" di Satyajit Ray.\nLa scuola dell'Est europeo, premiata gi\u00e0 con il Gran premio della Giuria internazionale ottenuto nel 1947 dall'opera del cecoslovacco Karel Stekl\u00fd, \"Sir\u00e9na\", si impone nuovamente grazie alla presenza di nuovi validi autori, tra i quali meritano una citazione Andrzej Wajda e Andrzej Munk.\nDopo l'exploit negli anni quaranta dei primi film neorealisti, gli anni cinquanta segnano l'arrivo sugli schermi del festival di due tra i pi\u00f9 grandi ed amati registi italiani del dopoguerra, Federico Fellini e Michelangelo Antonioni, che vengono consacrati proprio dalla loro presenza al Lido. Contemporaneamente ai grandi maestri, si affaccia una serie di giovani emergenti, promettenti volti nuovi di un panorama nazionale in grande ascesa, quantitativa e, soprattutto, qualitativa, che daranno vita al periodo forse pi\u00f9 brillante del cinema italiano sul piano internazionale. A Venezia si presentano nel 1958 Francesco Rosi, con \"La sfida\", e soprattutto Ermanno Olmi, con l'opera prima \"Il tempo si \u00e8 fermato\", datata 1959.\nNonostante la grande fama ed il prestigio ottenuto, il cinema italiano non viene adeguatamente premiato al festival e ci\u00f2 scatena roventi polemiche. Due episodi accendono lunghe discussioni: il Leone d'oro non assegnato a Luchino Visconti, n\u00e9 nel 1954 per \"Senso\", a favore del film \"Giulietta e Romeo\" di Renato Castellani, n\u00e9 nel 1960 per \"Rocco e i suoi fratelli\", questa volta in favore di un film d'oltralpe, \"Il passaggio del Reno\" di Andr\u00e9 Cayatte. Il massimo riconoscimento gli verr\u00e0 conferito solo nel 1964, quando \"Vaghe stelle dell'Orsa...\" vince finalmente l'ambito premio.\nAnche Roberto Rossellini, altro autore di spicco del cinema italiano dell'epoca, presenta molti dei suoi film nel corso della rassegna: il 1950 \u00e8 l'anno di \"Francesco, giullare di Dio\" e \"Stromboli (Terra di Dio)\"; due anni dopo presenta \"Europa '51\".\nScandali a parte, \u00e8 il cinema europeo a fare la \"parte del leone\". La scuola del vecchio continente si afferma tanto con autori gi\u00e0 noti, quali il danese Carl Theodor Dreyer, premiato con il Leone d'oro per il suo \"Ordet - La parola\" (1955), e lo svedese Ingmar Bergman, che con \"Il volto\" conquista il Premio speciale della giuria nel 1959, dopo aver gi\u00e0 partecipato alla mostra nel 1948, allora completamente sconosciuto e inosservato, con \"Musica nel buio\", quanto con i nuovi autori. In questo campo si mette in luce ancora una volta il cinema francese: Robert Bresson si rivela nel 1951 con \"Il diario di un curato di campagna\"; Louis Malle presenta, nel 1958 il film scandalo \"Gli amanti\", che, nonostante le polemiche e l'indignazione di molti, vince il Premio Speciale; ultimo exploit, solo in ordine di tempo, \u00e8 quello di Claude Chabrol, che presenta nel 1958 \"Le beau Serge\", considerato successivamente dalla critica come il film che diede inizio al movimento della \"Nouvelle Vague\".\nIn questi anni, finalmente Venezia pu\u00f2 celebrare il ritorno alla mostra del cinema statunitense, che si presenta con nuovi registi, quali Elia Kazan, Billy Wilder, Samuel Fuller, Robert Aldrich.\nI nuovi divi del panorama cinematografico si fanno conoscere al Lido: il 1954 \u00e8 il turno di Marlon Brando, con il film \"Fronte del porto\", di Elia Kazan; quattro anni dopo, nel 1958, a monopolizzare l'attenzione di tutti \u00e8 Brigitte Bardot, protagonista del film \"La ragazza del peccato\" di Claude Autant-Lara; ma anche i divi e soprattutto le dive italiane si fanno notare: due nomi su tutti sono quelli di Sophia Loren, vincitrice della Coppa Volpi nel 1958 per l'interpretazione in \"Orchidea nera\" di Martin Ritt, e Gina Lollobrigida; ma anche Alberto Sordi, Vittorio Gassman e Silvana Mangano, presenti nel film vincitore del Leone d'oro del 1959, \"La grande guerra\" di Mario Monicelli, e Giulietta Masina, lanciata dalle sue interpretazioni in vari film di Federico Fellini.\nGli anni sessanta.\nGli anni sessanta registrano un continuo sviluppo ed ampliamento della mostra, secondo il percorso artistico seguito nel dopoguerra.\nL'edizione del 1960 viene ricordata come la pi\u00f9 contestata della storia del festival, per la mancata assegnazione del Leone d'oro a uno straordinario film di Luchino Visconti, \"Rocco e i suoi fratelli\", a favore dell'opera del francese Andr\u00e9 Cayatte \"Il passaggio del Reno\". Il pubblico in sala fischi\u00f2 per tutto il tempo della cerimonia di premiazione e della proiezione del film vincitore. Si trattava della seconda grande delusione per il regista, gi\u00e0 beffato nel 1954, quando aveva presentato \"Senso\".\nAgli inizi del decennio, il festival si fece promotore di una profonda opera di rinnovamento del cinema. Vennero create numerose sezioni per diversificare l'offerta ed ampliare il campo d'azione. Vennero presentati importanti film del \"free cinema\" inglese, fino ad allora semisconosiuto, come \"Sabato sera, domenica mattina\" (1961) di Karel Reisz, \"Sapore di miele\" (1962) di Tony Richardson, o \"Billy il bugiardo\" (1963) di John Schlesinger, mentre trov\u00f2 piena consacrazione la \"Nouvelle Vague\" francese, presente grazie a Jean-Luc Godard ed Alain Resnais.\nAlcuni giovani registi italiani si affacciarono per la prima volta davanti al grande pubblico: Pier Paolo Pasolini, Bernardo Bertolucci, Paolo ed il fratello Vittorio Taviani, Vittorio De Seta, Valerio Zurlini, Marco Ferreri, Florestano Vancini, Marco Bellocchio, Giuliano Montaldo, Tinto Brass; mentre alcuni altri si confermarono all'altezza di quanto avevano mostrato agli esordi negli anni cinquanta: registi del calibro di Francesco Rosi, Ermanno Olmi e Gillo Pontecorvo.\nDopo le polemiche del 1960, i premi successivi furono attendibili e non privi di coraggio: l'anno successivo vinse \"L'anno scorso a Marienbad\" di Alain Resnais, mentre nel 1962 il premio venne assegnato \"ex aequo\" a Valerio Zurlini e Andrej Tarkovskij, rispettivamente con \"Cronaca familiare\" e \"L'infanzia di Ivan\".\nDal 1963 il vento delle novit\u00e0 porto il \"professore\" Luigi Chiarini alla direzione della mostra, aprendo un'era che dur\u00f2 fino al 1968. Negli anni della sua presidenza, Chiarini punt\u00f2 a rinnovare lo spirito e le strutture della mostra, puntando a una riorganizzazione dalla base di tutto il sistema. Per sei anni, la mostra segu\u00ec un percorso coerente, secondo i rigorosi criteri dettati per la selezione delle opere in concorso, opponendosi alla mondanit\u00e0, alle pressioni politiche e alle ingerenze delle sempre pi\u00f9 esigenti case di produzione, preferendo la qualit\u00e0 artistica dei film alla crescente commercializzazione dell'industria cinematografica.\nUn punto chiave della gestione Chiarini fu il continuo ed utile confronto di diverse generazioni e scuole di registi. \"Conferme\" ed \"emergenti\" si alternarono sugli schermi della mostra, maestri ed allievi: Jean-Luc Godard, Carl Theodor Dreyer, Ingmar Bergman, Arthur Penn, Pier Paolo Pasolini, Robert Bresson, Akira Kurosawa, Roman Pola\u0144ski, Fran\u00e7ois Truffaut, Roberto Rossellini, Joseph Losey, Milo\u0161 Forman, e ancora Carmelo Bene, John Cassavetes, Alain Resnais, Luis Bu\u00f1uel, vincitore nel 1967 del Leone d'oro con \"Bella di giorno\", un film decisamente meno d'avanguardia rispetto a quelli del periodo della sua collaborazione con Salvador Dal\u00ed.\nIl cinema italiano \u00e8 il vero marchio di fabbrica di questo periodo della mostra, grazie anche all'affermazione di nuovi divi emergenti, come Claudia Cardinale, Marcello Mastroianni e Monica Vitti, ma soprattutto grazie all'eccezionale serie di quattro vittorie consecutive del premio pi\u00f9 prestigioso: 1963, \"Le mani sulla citt\u00e0\" di Francesco Rosi; 1964, \"Il deserto rosso\" di Michelangelo Antonioni; 1965; \"Vaghe stelle dell'Orsa\", la tanto attesa vittoria di Luchino Visconti; infine, nel 1966, \"La battaglia di Algeri\" di Gillo Pontecorvo.\nLe agitazioni sociali e politiche del 1968 ebbero forti ripercussioni anche sulla Biennale di Venezia, retta ancora dallo statuto di epoca fascista, e di conseguenza anche sulla mostra del cinema, da questa dipendente, che sub\u00ec pesanti e continue contestazioni, portando a rompere con la tradizione, secondo le linee di pensiero dell'epoca. Nel periodo 1969-1979 la rassegna si tenne, ma non furono assegnati premi e si torn\u00f2 alla non-competitivit\u00e0 della prima edizione. Anzi, nel 1973, 1977 e 1978, la mostra addirittura non si tenne. Il Leone d'oro fece il suo ritorno solamente nel 1980, paradossalmente in doppia copia, per la vittoria \"ex aequo\" di Louis Malle e John Cassavetes.\nGli anni settanta.\nL'effetto della contestazione sessantottina fu, dunque, l'abolizione della competizione e quindi del relativo conferimento dei premi. Le dieci edizioni tenutesi tra il 1969 ed il 1979 furono dunque non competitive. I primi due anni furono sotto la direzione di Ernesto G. Laura, direzione che pass\u00f2 successivamente a Gian Luigi Rondi e quindi a Giacomo Gambetti. Come parziale compensazione della mancata competizione, vennero inaugurate nuove sezioni, tese ad ampliare l'offerta della mostra.\nUn'importante novit\u00e0 fu l'introduzione, nel 1971, del Leone d'oro alla carriera, che ebbe come primi destinatari due nomi eccellenti: il regista statunitense John Ford, pi\u00f9 volte presente al festival, e, l'anno successivo, Charlie Chaplin, per la sua opera di uomo di cinema completo e poliedrico. Il 1971 viene ricordato anche come l'anno della prima proiezione di uno dei film-modello della Rivoluzione culturale cinese: \"Il distaccamento femminile rosso\".\nNel 1972 venne organizzata nel centro storico della citt\u00e0 una manifestazione cinematografica parallela, in aperto contrasto con la mostra \"ufficiale\" organizzata dalla Biennale di Venezia, le Giornate del cinema italiano, sotto l'egida dell'Associazione nazionale autori cinematografici e dell'AACI (Associazione Autori Cinematografici Italiani), criticandone aspramente la nuova direzione.\nL'anno successivo, il direttore in carica, Gian Luigi Rondi, fu costretto a dimettersi. Con lo statuto della Biennale ancora fermo in Parlamento, immutato dal periodo fascista, tutte le manifestazioni legate all'organizzazione saltarono, mostra compresa. Le due associazioni degli autori italiani colsero la palla al balzo, organizzando nuovamente le Giornate del cinema italiano, che tuttavia non riuscirono ad affermarsi e a soppiantare il festival ufficiale.\nLa direzione pass\u00f2 dunque a Giacomo Gambetti, che la mantenne tra il 1974 ed il 1976: egli tent\u00f2 una strada nuova, cercando di rinnovare l'immagine della mostra. Si inaugurarono omaggi, retrospettive, convegni, proposte di nuovi film, optando per delle proiezioni decentrate rispetto al cuore della citt\u00e0. Nel 1977, all'interno dei progetti della Biennale, si svolse una manifestazione dedicata interamente al cinema dell'Est europeo, integrandosi nel progetto della fondazione sul \"dissenso culturale\".\nL'anno successivo, nel 1978, la mostra non ebbe nuovamente luogo.\nNonostante le contestazioni ed il difficile momento attraversato tanto dalla mostra, quanto dalla Biennale di Venezia stessa, le edizioni si caratterizzarono per opere che mostrarono forti sintomi di un deciso, quanto atteso rinnovamento del cinema negli anni settanta. A questo proposito, vanno ricordate pellicole come \"I diavoli\" di Ken Russell e \"Domenica, maledetta domenica\" di John Schlesinger, o \"Attenzione alla puttana santa\", l'ennesimo film-scandalo, di Rainer Werner Fassbinder, tutti e tre datati 1971, \"Anche gli uccelli uccidono\" di Robert Altman, \"Prima del calcio di rigore\" di Wim Wenders, entrambi del 1972, poi ancora \"La rabbia giovane\" di Terrence Malick; tre anni dopo, nel 1976 \u00e8 il momento di \"Novecento\" di Bernardo Bertolucci e \"L'ultima donna\" di Marco Ferreri. Nel 1972 Stanley Kubrick present\u00f2 al pubblico nella rassegna \"Arancia meccanica\", con protagonista Malcolm McDowell, un film che fece discutere e parlare di s\u00e9.\nLa rinascita arriva nel 1979, grazie al nuovo direttore Carlo Lizzani, deciso a rilanciare l'immagine e il valore che la mostra aveva perduto nell'ultimo decennio. Quella del 1979 fu l'edizione che gett\u00f2 le fondamenta per il recupero del prestigio internazionale, operazione che sar\u00e0 poi portata a termine a tutti gli effetti solo nel decennio successivo. Con la sua preziosa esperienza di regista, Lizzani diede una svolta che part\u00ec dal nome, chiamando la rassegna con un semplice e sobrio \"'Mostra Internazionale del Cinema\", anzich\u00e9 Mostra Internazionale d'Arte Cinematografica, la denominazione che mantiene ancora oggi.\nOrientato ad offrire un'immagine pi\u00f9 moderna e pronta della mostra, il neo-direttore form\u00f2 un comitato di esperti per aiutarlo a selezionare le opere e a dare ancor pi\u00f9 una svolta al festival. Tra i collaboratori figurano personaggi di spicco dell'ambiente culturale italiano, ma non solo, dell'epoca, tra i quali Alberto Moravia, Cesare Giuseppe De Michelis, Roberto Escobar, Giovanni Grazzini, Enzo Scotto Lavina e Paolo Valmarana. Come \"vice\" e pi\u00f9 stretto consigliere, Lizzani port\u00f2 a Venezia Enzo Ungari.\nMolto interessante fu l'iniziativa che port\u00f2 un gran numero di divi ed attori di prestigio per una discussione dal titolo \"Gli anni '80 del cinema\", la quale diede il \"la\" al dibattito critico sul cinema e sulle nuove tecnologie emergenti, venute alla ribalta soprattutto grazie a \"Guerre stellari\" (1977) di George Lucas (non presentato a Venezia), le quali furono di basilare importanza in quella fase di transizione della cinematografia mondiale e assunsero un peso via via sempre maggiore sino ai giorni nostri.\nGli anni ottanta.\nL'uomo simbolo della rinascita della mostra \u00e8 sicuramente Carlo Lizzani, direttore della rassegna tra il 1979 ed il 1982, che riesce nell'arduo compito di restituire al festival il prestigio meritato, perduto nel decennio precedente.\nSi intensifica, accanto ad una sempre ampia gamma di pellicole, la presenza delle retrospettive, dedicate ad autori e movimenti importanti, di nuove sezioni dedicate alla ricerca (\"Officina\"), dove per esempio viene presentato in concorso il molto discusso e importante film \"La ragazza di via Millelire\" di Gianni Serra, e sezioni dedicate a film spettacolari (\"Mezzogiorno-Mezzanotte\"), come il primo film del ciclo di Indiana Jones, \"I predatori dell'arca perduta\" (1981) ed \"E.T. l'Extra-Terrestre\" (1982), entrambi del genio emergente Steven Spielberg, oltre al secondo episodio della trilogia originale di \"Guerre stellari\" di George Lucas, \"L'Impero colpisce ancora\", diretto da Irvin Kershner (1980), \"I cancelli del cielo\" di Michael Cimino (1980), l'horror \"Poltergeist - Demoniache presenze\" di Tobe Hooper (1982), remake di vecchie glorie o film eccentrici; tutte iniziative nate dalla mente del critico Enzo Ungari, collaboratore di Lizzani: una formula efficace, presa a modello per molti anni non solo in Italia.\nNel 1980 la rassegna torna competitiva, dopo una lunga pausa, e viene assegnato un doppio Leone d'oro, \"ex aequo\" tra il francese Louis Malle, con \"Atlantic City, USA\", e l'americano John Cassavetes, con \"Una notte d'estate - Gloria\".\nVenezia gioca un ruolo molto importante nell'affermazione mondiale del cinema tedesco nuovo stile: Margarethe von Trotta, la prima vincitrice del Leone d'oro, nel 1981 stupisce la giuria con \"Anni di piombo\", mentre Wim Wenders si afferma l'anno successivo con \"Lo stato delle cose\"; il documentario a puntate \"Berlin Alexanderplatz\" di Rainer Werner Fassbinder ottiene un grande successo nel 1980, ma due anni pi\u00f9 tardi, nel 1982 la presentazione postuma, a pochi mesi dalla morte del regista, del suo ultimo film, il pi\u00f9 controverso, \"Querelle\", non ottiene, nonostante i pareri favorevoli, il primo premio, dividendo la giuria e scatenando vivaci polemiche.\nLa mostra vive il suo momento d'oro, dopo la parentesi buia degli anni settanta. Lo testimonia la capacit\u00e0 del festival di dare visibilit\u00e0 per la prima volta a grandi registi destinati, negli anni successivi, ad affermarsi come grandi autori del cinema contemporaneo. Tra questi, il giovane Emir Kusturica, vincitore del Leone d'oro per la migliore opera prima nel 1981 con \"Ti ricordi di Dolly Bell?\", e Peter Greenaway, che presenta, l'anno seguente, \"I misteri del giardino di Compton House\", il film che gli dar\u00e0 la notoriet\u00e0.\nAnche il cinema italiano pare essere sul punto di affrontare un \"ricambio generazionale\": la mostra propone film di registi quasi esordienti, come Nanni Moretti, Gianni Amelio, Marco Tullio Giordana, Franco Piavoli, Paolo Benvenuti.\nNel 1983 la direzione passa nelle mani di Gian Luigi Rondi, che comunque non si discosta dalla precedente linea di pensiero, rientrando, questa volta da vincitore, dopo le meste dimissioni del 1972. Vengono gettate le basi per una maggiore organizzazione della mostra, istituzionalizzando le sezioni e dando spazio ai maestri del cinema del passato e del presente.\nLa giuria internazionale diviene composta da soli autori, secondo l'idea di Rondi di creare una \"mostra degli autori, per gli autori\". I membri sono scelti tra i registi emersi nei favolosi anni sessanta: il primo di essi \u00e8 Bernardo Bertolucci. Vince Jean-Luc Godard con \"Pr\u00e9nom Carmen\", poi nel 1984 Krzysztof Zanussi con \"L'anno del sole quieto\", nel 1985 Agn\u00e8s Varda con \"Senza tetto n\u00e9 legge\", nel 1986 \u00c9ric Rohmer con \"Il raggio verde\".\nVenezia ospita in questi anni molti altri grandi film, non premiati o semplicemente fuori concorso, come \"Zelig\" di Woody Allen, \"E la nave va\" di Federico Fellini, \"Heimat\" di Edgar Reitz, il cyberpunk \"Blade Runner\" di Ridley Scott, datato 1983, ed il mafia-movie \"C'era una volta in America\" di Sergio Leone (1984).\nProprio nel 1984 nasce la Settimana internazionale della critica, un'iniziativa spontanea ed autogestita Sindacato Nazionale Critici Cinematografici Italiani, dedicata esclusivamente a opere prime e seconde.\nIl 14\u00ba direttore della mostra \u00e8 lo scrittore e critico cinematografico del quotidiano \"Il Messaggero\" di Roma Guglielmo Biraghi, gi\u00e0 direttore del Festival di Taormina, nominato nel 1987. Il suo mandato, lungo cinque edizioni, si contraddistingue per una continua ricerca di autori ed opere nuove ed inusuali, secondo il gusto e la passione di Biraghi per i viaggi e le culture diverse. Gi\u00e0 nella sua prima edizione sotto la guida del nuovo direttore, in concorso erano presenti un film indiano, uno libanese, uno svizzero, uno norvegese, uno coreano ed uno turco.\nLa \"prima volta\" pi\u00f9 eclatante avviene nell'edizione del 1989: Biraghi presenter\u00e0 \"O Recado das Ilhas\" di Ruy Duarte De Carvalho, primo film dell'Isola di Capo Verde presentato ad un festival internazionale di cinematografia.\nLa nuova formula, caratterizzata da un programma snello ed incalzante, viene apprezzata sia dagli addetti ai lavori, che avevano sostenuto la nomina di Biraghi, che dal pubblico, e la prima mostra sotto la sua direzione premia un veterano, Louis Malle, con \"Arrivederci ragazzi (Au revoir les enfants)\", al quale si affiancano \"nuove scoperte\", registi come Carlo Mazzacurati e David Mamet, senza allo stesso tempo rinunciare a pellicole di grande spessore presentate fuori concorso, tra cui \"Gli intoccabili\" di Brian De Palma e \"The Dead - Gente di Dublino\" di John Huston.\nNel 1988 la mostra si arricchisce di due nuove ed importanti sezioni, \"Orizzonti\" e \"Notte\", e degli \"Eventi Speciali\", tra i quali figura la proiezione di \"L'ultima tentazione di Cristo\", uno dei pi\u00f9 controversi film di Martin Scorsese. Il film, basato sui Vangeli apocrifi, viene accolto come uno scandalo dall'ambiente religioso, soprattutto in America e quindi in Italia, prima ancora della sua apparizione a Venezia; la pellicola viene proiettata regolarmente, in un Palazzo del Cinema sorvegliato quanto un bunker, e la conferenza stampa nella quale il regista spiegher\u00e0 le sue ragioni sar\u00e0 affollatissima, ma ordinata.\nNon sono solo queste le prerogative di questa edizione del 1988, che ha il merito di scoprire il talento dello spagnolo Pedro Almod\u00f3var e presenta al mondo uno dei maggiori successi comici della storia, \"Un pesce di nome Wanda\" di Charles Crichton, oltre a \"Chi ha incastrato Roger Rabbit\", splendido mix di recitazione ed animazione firmato da Robert Zemeckis. Il Leone d'oro va a \"La leggenda del santo bevitore\" di Ermanno Olmi.\nIl 1989 vede il trionfo di Krzysztof Kie\u015blowski e dei suoi \"Dieci comandamenti\": proiettati al ritmo di uno al giorno, i film polarizzano l'interesse della stampa, italiana ed estera, e del pubblico. Accanto a Kieslowski, si mette in luce anche Nanni Moretti, grazie al discusso \"Palombella rossa\", escluso dalla rassegna ufficiale, ma inserito nella settimana della critica, dove riscuote comunque pareri positivi, seppur non manchino le critiche.\nIl terzo capitolo della saga di Indiana Jones, \"Indiana Jones e l'ultima crociata\" , firmato ancora da Steven Spielberg, riscuote un ampio successo, grazie anche alla bravura dei due protagonisti, Harrison Ford e Sean Connery.\nIl primo premio quest'anno va alla pellicola di Taiwan \"Citt\u00e0 dolente\" di Hou Hsiao-Hsien, che punta per la prima volta i riflettori sul poco conosciuto cinema asiatico, destinato a vivere un vero e proprio \"boom\" nel decennio successivo, grazie soprattutto ai numerosi premi del festival stesso.\nGli anni novanta.\nL'assegnazione del Leone d'oro del 1990 a \"Rosencrantz e Guildenstern sono morti\" di Tom Stoppard suscita nuovamente delle polemiche. Il giudizio della giuria, presieduta da Gore Vidal, lo preferisce al visionario talento emergente di Jane Campion, suscitando aspre polemiche, tanto tra il pubblico, quanto tra gli addetti ai lavori, che riportano alla mente le contestazioni degli anni cinquanta, quando le giurie ignorarono per due volte i film di Luchino Visconti.\nL'anno successivo, il film che sorprende tutti \u00e8 \"Lanterne rosse\" del cinese Zhang Yimou, ma anche questa volta il film accolto con maggior calore da pubblico e critica non ottiene il Leone d'oro; al suo posto sar\u00e0 premiato \"Urga - Territorio d'amore\" di Nikita Michalkov).\nLe ultime edizioni della direzione di Guglielmo Biraghi sono comunque caratterizzate dall'ampiezza della selezione, grazie ad un massiccio inserimento di giovani registi americani: meritano di essere ricordate le apparizioni di Spike Lee e Gus Van Sant. Accanto ai giovani, come sempre, la mostra schiera autori consolidati e riconosciuti, delle conferme come Martin Scorsese, presente nel 1990 con \"Quei bravi ragazzi\" e Jean-Luc Godard, presente l'anno seguente con \"Germania nove zero\".\nIl regista italiano Gillo Pontecorvo diviene il curatore della mostra nel 1992, per assumerne poi la direzione nel 1996; subito la sua impronta si nota sulla riorganizzazione della mostra, ed \u00e8 chiaro qual \u00e8 il programma del regista. Tre le parole d'ordine: prima, fare della citt\u00e0 lagunare la capitale degli autori cinematografici; seconda: riportare \"fisicamente\" al Lido di Venezia i grandi registi e divi del cinema; terza ed ultima, cercare di rivitalizzare l'area del Palazzo del Cinema grazie alla presenza dei giovani e all'iniziativa \"CinemAvvenire\".\nGrazie ad una lunga e notevole serie di iniziative ed eventi, la mostra appare rinvigorita. Durante il suo mandato, Gillo Pontecorvo sembra riuscire a portare a termine la sua \"missione\". Venezia ospita le Assise degli autori (1993) e numerosi convegni; inoltre vede la luce l'UMAC (Unione Mondiale degli Autori Cinematografici), nata dalla fusione di AAIC e Associazione nazionale autori cinematografici.\nLa sezione \"Notte\" ospita film spettacolari di grande richiamo ed il Lido torna ad ospitare le superstar hollywoodiane, quali Jack Nicholson, Harrison Ford, Bruce Willis, Kevin Costner, Mel Gibson, Nicole Kidman, Tom Hanks e Denzel Washington. A questi nomi di interpreti di film presenti alla rassegna, vanno aggiunti gli altrettanto prestigiosi Leoni d'oro alla carriera: Dustin Hoffman, Al Pacino, Robert De Niro, Francis Ford Coppola, che nel 1992 ricevette il premio insieme all'\"idolo di casa\" Paolo Villaggio, il primo attore comico a ricevere tale riconoscimento.\nLa zona del Lido torna a nuova vita, ospitando eventi e concerti rock nel piazzale antistante il Casin\u00f2, e, grazie all'ennesima nuova iniziativa, \"CinemAvvenire\", Pontecorvo porta i giovani a vivere il festival da protagonisti; inoltre viene istituita la prima giuria dei giovani, che consegna il prestigioso premio Anica-Flash al miglior film opera prima.\nSono numerosi i giovani talenti e le pellicole lanciate durante questo periodo: i giovani italiani Mario Martone, Aurelio Grimaldi, Carlo Carlei e Paolo Virz\u00ec, e poi il neozelandese Peter Jackson (poco conosciuto prima dell'exploit come autore della trilogia cinematografica de \"Il Signore degli Anelli\"), Sally Potter, Neil Jordan, Julian Schnabel, autore di \"Basquiat\", film biografico sulla vita del pittore statunitense Jean-Michel Basquiat.\nNegli anni seguenti, al Lido tornano i grandi autori, come Robert Altman (con \"America oggi (Short Cuts)\", Leone d'oro 1993 ex aequo con \"Tre colori - Film blu (Trois couleurs: Bleu)\" di Krzysztof Kie\u015blowski), Abel Ferrara, Rolf De Heer, Michael Radford (suo \"Il postino\", con Massimo Troisi), Mil\u010do Man\u010devski (\"Before the Rain\", Leone d'oro 1994), Lee Tamahori, Kathryn Bigelow, Gregg Araki e, ancora una volta, Jane Campion.\nIl cinema orientale fa incetta di riconoscimenti e si afferma come una vera e propria potenza sul mercato mondiale. \"La storia di Qiu Ju\" del cinese Zhang Yimou \u00e8 il Leone d'oro 1992.\nNel 1994 la giuria presieduta da David Lynch premia coraggiosamente con il Leone d'Oro l'opera \"Vive l'amour\" del maestro taiwanese Tsai Ming-liang, \"ex aequo\" con Mil\u010do Man\u010devski per il suo Prima della pioggia.\nIl 1995 \u00e8 l'anno di Guglielmo Biraghi come presidente della giuria che premia \"Cyclo\" di Tran Anh Hung con il leone d'oro.\nPer quel che riguarda il cinema d'oltreoceano, spiccano giovani speranze, come James Gray, Henry Selick (con il lungometraggio animato \"Nightmare Before Christmas\", ideato e prodotto da Tim Burton, 1995), i fratelli Andy e Larry Wachowski, James Mangold, Guillermo del Toro e Bryan Singer.\nTra le innumerevoli sezioni che fanno la loro comparsa in questo periodo, va citata la \"Finestra sulle immagini\", una sorta di laboratorio al lavoro su corti, medi e lungometraggi, sempre nel segno dell'avanguardia e della sperimentazione.\nNel 1995, la mostra celebra il ritorno dietro la macchina da presa del regista italiano Michelangelo Antonioni con \"Al di l\u00e0 delle nuvole\" (diretto assieme al tedesco Wim Wenders).\nRoman Pola\u0144ski, presidente di giuria nel 1996, premia con il Leone d'Oro Michael Collins di Neil Jordan, pur essendo in concorso il capolavoro \"Fratelli\" di Abel Ferrara, che viene premiato con la Coppa Volpi per il miglior attore non protagonista andata a Chris Penn.\nFinita l'epoca di Gillo Pontecorvo, la mostra passa in mano a Felice Laudadio, attuale presidente della Fondazione Centro Sperimentale di Cinematografia, e la prima rassegna curata da questo direttore rivela internazionalmente il cinema di Takeshi Kitano, il regista giapponese che vince il Leone d'oro 1997 con \"Hana-bi - Fiori di fuoco\".\n\"Cos\u00ec ridevano\" di Gianni Amelio \u00e8, nel 1998, il nono Leone d'oro vinto da un film italiano.\nLa mostra, nel frattempo, d\u00e0 inizio ad una politica mirata ad irrobustire ed ampliare le infrastrutture: viene realizzata un'ampia tensostruttura, il PalaLido (a partire dal 1999 PalaBNL), per ospitare il pubblico sempre pi\u00f9 numeroso alle proiezioni e aumentare il numero degli schermi disponibili.\nGli anni duemila.\nTra il 2000 ed il 2001, la direzione si concentra su un forte rafforzamento delle infrastrutture, affiancando ai palazzi storici nuove ampie sedi, ristrutturate o create appositamente per il festival, migliorando i collegamenti tra le diverse zone e portando lo spazio totale a disposizione della rassegna ad oltre 11.000 metri quadrati.\nDal 1999 al 2001 il responsabile della mostra \u00e8 Alberto Barbera. Nel 2000 tornano i premi, il Leone d'oro, direttore Carlo Lizzani. Nel 2001 viene creata la sezione, competitiva anch'essa, \"Cinema del Presente\"; accanto al Leone d'Oro appare dunque un nuovo premio, il Leone dell'Anno, teso a dare maggior rilievo ed opportunit\u00e0 a opere prime e film pi\u00f9 \"marginali\", pellicole con un pubblico di nicchia, orientate all'innovazione e all'originalit\u00e0 creativa, in una corsa continua alla sperimentazione. Questa innovazione non ha successo, rischiando di indebolire la sezione principale del Concorso.\nLa mostra continua ad essere un'efficace vetrina per nuovi talenti che desiderano farsi notare all'attenzione internazionale: in questo contesto si inseriscono, per esempio, i nomi di Spike Jonze con \"Essere John Malkovich\", David Fincher con \"Fight Club\", Kimberly Peirce con \"Boys Don't Cry\" e Harmony Korine con \"Julien Donkey-Boy\" nel 1999, Christopher Nolan con \"Memento\".\nEvento \"clou\" degli ultimi anni \u00e8, senza dubbio, la \"premi\u00e8re\" postuma, il 1\u00ba settembre 1999, dell'ultima opera di Stanley Kubrick, \"Eyes Wide Shut\", un evento speciale in grado di richiamare al Lido di Venezia una mole enorme di spettatori, grazie soprattutto all'eccezionale presenza della coppia protagonista, Nicole Kidman e Tom Cruise.\nL'anno successivo, l'evento speciale di maggior importanza e richiamo \u00e8 sicuramente l'anteprima del film-documentario di Martin Scorsese sul cinema italiano, \"Il mio viaggio in Italia\".\nAlcuni giovani registi italiani si mettono in buona luce durante questi anni, basti ricordare l'exploit di Matteo Garrone con \"L'imbalsamatore\"; ma i Leoni d'Oro assegnati in questi anni sono attribuiti ad opere provenienti dalle scuole di cinema d'Oriente: \"Non uno di meno\" del maestro cinese Zhang Yimou, \"Il cerchio\" di Jafar Panahi ed infine \"Monsoon Wedding\" di Mira Nair.\nNel 2002 l'edizione viene organizzata un po' in fretta, in pochi mesi di tempo, sotto la direzione, questa volta, di Moritz De Hadeln. Nonostante ci\u00f2, la rassegna riesce a proporre un programma di grande interesse, uno sguardo completo sul panorama cinematografico mondiale odierno, creando ancora una volta un efficace mix tra autori gi\u00e0 affermati e giovani emergenti.\nAncora una volta la sorpresa della mostra \u00e8 l'Oriente, rappresentato egregiamente dal regista giapponese Takeshi Kitano, gi\u00e0 vincitore nel 1997 con \"Hana-bi - Fiori di fuoco\", che partecipa questa volta con un film leggermente diverso dal suo solito, \"Dolls\", un'opera pi\u00f9 poetica e riflessiva, e dall'esordiente Lee Chang-dong, autore di \"Oasis\", primo rappresentante del cinema coreano, una realt\u00e0 in rapida espansione ed una delle pi\u00f9 interessanti del panorama mondiale.\n\"11 settembre 2001\" \u00e8 il film collettivo presentato come evento speciale nel 2002: un'opera che vuole essere un omaggio alle vittime dell'attentato e un monito a ricordare la tragedia. Il film, diviso in 11 episodi girati da Yusuf Shahin, Amos Gitai, Alejandro Gonz\u00e1lez I\u00f1\u00e1rritu, Sh\u014dhei Imamura, Claude Lelouch, Ken Loach, Samira Makhmalbaf, Mira Nair, Idrissa Ou\u00e9draogo, Sean Penn, Danis Tanovi\u0107, attira l'attenzione dei mass media, al pari del Leone d'oro \"The Magdalene Sisters\" di Peter Mullan.\nLa 60\u00ba edizione della mostra viene inaugurata dal nuovo film di Woody Allen, grande amante della citt\u00e0 lagunare, ma per la prima volta al Lido per un'anteprima, \"Anything Else\". Il Leone d'oro va a \"Il ritorno\", dell'esordiente russo Andrej Zvjagintsev, che si aggiudica, quindi, anche il riconoscimento Leone del Futuro, il premio per la migliore opera prima. L'edizione si ricorda per la presenza nella selezione ufficiale di Bernardo Bertolucci e Marco Bellocchio, che presentano rispettivamente \"The Dreamers\" e \"Buongiorno, notte\", film sul sequestro di Aldo Moro, candidato al Leone d'Oro e premiato con il Premio Osella per la migliore sceneggiatura.\nLa selezione dei film presenta ancora una volta un'ampia finestra sul panorama mondiale, andando dall'Europa all'Asia e puntando molto sulla cultura del Mar Mediterraneo, luogo di incontro e scambio culturale da millenni. Tra i registi pi\u00f9 noti, ancora una volta Takeshi Kitano, che con il premio speciale alla regia porta a casa un'altra statuetta dopo il successo del 1997, poi Amos Gitai, Randa Chahal Sabbaq, Jacques Doillon e Tsai Ming-Liang.\nFuori concorso il film \"Monsieur Ibrahim e i fiori del Corano\", legato al Leone d'oro alla carriera ad Omar Sharif, premiato insieme col produttore Dino De Laurentiis, uno dei personaggi pi\u00f9 importanti della cinematografia italiana.\nLa sezione \"Controcorrente\", grande novit\u00e0 dell'edizione 2002, presenta film di particolare vitalit\u00e0 ed originalit\u00e0, come le opere di Hiner Saleem, \"Vodka Lemon\" (vincitore del Premio San Marco), Sofia Coppola, \"Lost in Translation - L'amore tradotto\" (poi vincitore di un Oscar per la miglior sceneggiatura originale), John Sayles, \"Casa de los babys\", Michael Schorr, \"Schultze vuole suonare il blues\", l'accoppiata di registi danesi Lars Von Trier e J\u00f8rgen Leth, \"Le cinque variazioni\", ed infine i giovani registi siciliani Daniele Cipr\u00ec e Franco Maresco, \"Il ritorno di Cagliostro\".\nDal 2004 la direzione passa a Marco M\u00fcller, precedentemente direttore del Festival internazionale del film di Locarno, che passer\u00e0 alla storia del festival come uno dei direttori pi\u00f9 longevi e quello che negli ultimi anni ha saputo formalizzare al meglio l'identit\u00e0 del festival: creando e mantenendo la storica sezione collaterale Venezia Orizzonti, dando continuit\u00e0 ai nomi dei premi assegnati dalla giuria del concorso, stabilizzando legami di fiducia con importanti autori che nel corso delle edizioni hanno scelto la mostra come vetrina per le loro nuove opere.\nL'edizione 2004 ha premiato con il Leone d'oro alla carriera i registi Manoel de Oliveira e Stanley Donen e ha assegnato il Leone d'oro al miglior film a \"Il segreto di Vera Drake\" di Mike Leigh.\nNel 2005 il premio alla carriera \u00e8 stato assegnato al maestro del cinema d'animazione giapponese Hayao Miyazaki e all'attrice italiana Stefania Sandrelli, mentre il premio per la miglior pellicola \u00e8 andato a \"I segreti di Brokeback Mountain\" di Ang Lee.Per la prima volta dal dopoguerra, l'edizione del 2006 ha portato in concorso soltanto opere in anteprima mondiale. L'edizione, presieduta da Catherine Deneuve, viene vinta dalla fluviale opera \"Still Life\" di Jia Zhangke, uno dei registi cinesi pi\u00f9 importanti della cosiddetta \"sesta generazione\". Il Leone d'oro alla carriera viene consegnato a David Lynch.\nNel 2007 il Leone d'oro viene vinto di nuovo da Ang Lee con il film \"Lussuria\", mentre il Leone d'oro alla carriera viene consegnato a Tim Burton. In occasione del 75\u00ba \"compleanno\" della mostra, viene istituito un premio speciale, consegnato a Bernardo Bertolucci.\nNel 2008 vince \"The Wrestler\" di Darren Aronofsky, mentre il Leone d'oro alla carriera va ad Ermanno Olmi.\nIl 2009 vede importanti cambiamenti dal punto di vista organizzativo: vengono aperti i cantieri per la realizzazione del nuovo palazzo del cinema, quindi viene spostato l'ingresso dell'ex Palazzo del casin\u00f2 sul lato Darsena. La sala PalaLido (gi\u00e0 PalaGalileo) cambia di nuovo nome in \"Sala Darsena\". Viene anche aperta una nuova tensostruttura, di fronte alla scalinata del Casin\u00f2, che prende il nome di \"Sala Perla 2\". Viene inoltre creata la sezione competitiva \"Controcampo italiano\". La giuria, presieduta da Ang Lee, vincitore di due Leoni nel giro di tre anni, assegna il Leone d'oro al film israeliano \"Lebanon\".\nGli anni duemiladieci.\nIl 2010 \u00e8 l'anno di Quentin Tarantino come Presidente della Giuria, che premia con il Leone d'oro al miglior film l'opera \"Somewhere\" della talentuosa Sofia Coppola. In concorso si segnalano le opere: \"Post Mortem\" di Pablo Larra\u00edn, \"Essential Killing\" di Jerzy Skolimowski, \"Promises Written in Water\" di Vincent Gallo, \"Attenberg\" di Athina Rachel Tsangari.\nNel 2011, la direzione targata Marco M\u00fcller si chiude con il Leone d'oro consegnato al regista russo Aleksandr Sokurov per \"Faust\".\nNel 2012 Alberto Barbera \u00e8 il nuovo direttore della Mostra. Dalla 69\u00aa edizione il programma viene snellito; il nuovo regolamento prevede infatti solo tre sezioni della Selezione ufficiale: \"Concorso\" (i film vengono ridotti ad un massimo di 20), \"Fuori concorso\" (un massimo di 11 titoli, di cui un massimo di tre per la \"Mezzanotte\") e \"Orizzonti\" (con lungometraggi e cortometraggi). Viene cos\u00ec eliminata, dopo tre edizioni, la sezione \"Controcampo italiano\"; rimangono le sezioni autonome e parallele della \"Settimana Internazionale della Critica\" e le \"Giornate degli Autori\".\nNel 2013, la mostra festeggia la sua 70\u00aa edizione: il film d'apertura \u00e8 \"Gravity\" di Alfonso Cuar\u00f3n, vince il Leone d'oro \"Sacro GRA\" di Gianfranco Rosi, mentre il Leone alla Carriera viene consegnato a William Friedkin. Viene iniziato il restauro e l'ammodernamento delle sale di proiezione, con la Sala Grande, all'interno del Palazzo del Cinema, e la creazione di una nuova sala al Palazzo del Casin\u00f2.\nL'ammodernamento prosegue nel 2014 con la sala Darsena.\nNel 2015 la mostra raggiunge la 72\u00aa edizione, il direttore continua ad essere Alberto Barbera e la giuria \u00e8 presieduta dal regista messicano Alfonso Cuar\u00f3n; il Leone alla Carriera \u00e8 assegnato a Bertrand Tavernier.\nNel 2016 viene aggiunta la Sala Giardino, nel luogo dove prima c'era il cantiere del progettato nuovo Palazzo del Cinema, mai realizzato.\nNel 2017 la Mostra fa da apripista alla Realt\u00e0 Virtuale, istituendo una sezione ed un concorso con 18 opere. Il 17 luglio 2017 \u00e8 stata annunciata dalla Biennale l'assegnazione del Leone d'oro alla carriera a Robert Redford e Jane Fonda.\nNella 75\u00aa edizione della mostra (anno 2018) i premi della Selezione Ufficiale sono stati assegnati come segue: Leone d'oro per il miglior film a \"Roma\" di Alfonso Cuar\u00f3n; Leone d'argento - Gran premio della giuria a \"The Favourite\" di Yorgos Lanthimos; Leone d'argento - Premio per la migliore regia a Jacques Audiard per il film \"The Sisters Brothers\"; Coppa Volpi per la migliore interpretazione femminile ad Olivia Colman nel film \"The Favourite\" di Yorgos Lanthimos; Coppa Volpi per la migliore interpretazione maschile a Willem Dafoe nel film \"At Eternity's Gate\" di Julian Schnabel; Premio per la migliore sceneggiatura a Joel Coen e Ethan Coen per il film \"The Ballad of Buster Scruggs\" degli stessi; Premio speciale della giuria a \"The Nightingale\" di Jennifer Kent; Premio Marcello Mastroianni ad un giovane attore o attrice emergente a Baykali Ganambarr nel film \"The Nightingale\" di Jennifer Kent. In occasione di questa edizione, La Biennale ha organizzato l\u2019esposizione \"Il Cinema in Mostra\u00a0\u2013 Volti e Immagini dalla Mostra Internazionale d'Arte Cinematografica 1932 - 2018\", allestita, anch'essa al Lido di Venezia, al piano rialzato dell'Hotel des Bains, appositamente riaperto al pubblico per l'occasione.\nLa 76\u00aa edizione ha avuto luogo dal 28 agosto al 7 settembre 2019. In occasione di quest'edizione della Mostra \u00e8 stata organizzata un'esposizione dal titolo \"Ritratti [Opere Uniche]\", avente per oggetto 300 \"Giant Polaroid\" che raccontano i protagonisti della Biennale Cinema dal 1996 al 2004; anch'essa si \u00e8 tenuta all'Hotel Des Bains, dal 26 agosto al 15 settembre.\nGli anni duemilaventi.\nLa 77\u00aa edizione della Mostra internazionale d'arte cinematografica si \u00e8 svolta a Venezia dal 2 al 12 settembre 2020.\nLa 78\u00aa edizione della Mostra internazionale d'arte cinematografica si \u00e8 svolta al Lido di Venezia dal 1\u00ba all'11 settembre 2021, diretta da Alberto Barbera e organizzata dalla Biennale presieduta da Roberto Cicutto. Il film d'apertura \u00e8 stato \"Madres paralelas\" di Pedro Almod\u00f3var, mentre \"Il bambino nascosto\" di Roberto And\u00f2 ha chiuso la Mostra.\nSezioni.\nLa Mostra si propone di favorire la conoscenza e la diffusione del cinema internazionale in tutte le sue forme di arte, spettacolo e industria, in uno spirito di libert\u00e0 e di dialogo. Per questo ha otto sezioni di cui due autonome e parallele. Ogni anni vengono presentati 140 titoli tra lungometraggi, documentari, cortometraggi e progetti speciali.\nSelezione ufficiale\nConcorso internazionale di un massimo di 21 lungometraggi in prima mondiale.\nFuori concorso\nSono presentate Fuori Concorso alcune opere significative dell\u2019anno, per un massimo di 20 titoli, a cui si aggiungono i film prodotti nell\u2019ambito di Biennale College Cinema. Tra queste, lavori di autori affermati che abbiano gi\u00e0 partecipato in precedenza alla Mostra, film nei quali la dimensione spettacolare si accompagna a forme di originalit\u00e0 espressiva o narrativa e documentari\".\"\nOrizzonti\nConcorso internazionale riservato a un massimo di 19 film, dedicato a film rappresentativi di nuove tendenze estetiche ed espressive del cinema mondiale, con particolare riguardo per gli esordi, gli autori emergenti e non ancora pienamente affermati, le cinematografie minori e meno conosciute, ma anche opere che si misurano con i generi e la produzione corrente con intenti d\u2019innovazione e di originalit\u00e0 creativa. All\u2019interno della sezione \"Orizzonti\" \u00e8 ospitata una selezione competitiva di cortometraggi della durata massima di 20 minuti, scelti in base a criteri di qualit\u00e0 e originalit\u00e0 linguistico-espressiva.\nOrizzonti \"Extra\"\nLa sezione - non competitiva ma con possibilit\u00e0 di assegnazione di un Premio del Pubblico - prevede una selezione di opere senza vincoli di genere, durata e destinazione, purch\u00e9 superiori ai 60 minuti. Possono farne parte film d\u2019autore e di genere, sperimentali e d\u2019artista, serie televisive e produzioni \"crossover\", sino a un massimo di 10 titoli, eventualmente preceduti o accompagnati da incontri e approfondimenti con autori, interpreti e personalit\u00e0 del mondo dell'arte e della cultura.\nVenezia Classici\nLa sezione ospita in prima mondiale una selezione dei migliori restauri di film classici realizzati nel corso dell\u2019ultimo anno da cineteche, istituzioni culturali e produzioni di tutto il mondo, impegnate nella conservazione e valorizzazione del patrimonio cinematografico e nella riscoperta di opere del passato trascurate o sottovalutate, fino a un massimo di 18 titoli.\nVenice VR Expanded\nLa sezione prevede la presentazione on line, in concorso, di un massimo di 30 Progetti Immersivi in Realt\u00e0 Virtuale in prima mondiale e/o internazionale. Sono ammessi video 360 e opere lineari o interattive 3DOF e 6DOF di qualsiasi durata, compatibili con uno o pi\u00f9 dei seguenti dispositivi: Oculus Go, Oculus Quest, Oculus Quest 2, Oculus Rift, Oculus Rift S, HTC Vive, HTC Vive Pro, HTC Vive Cosmos, HP Reverb/Windows Mixed Reality, dispositivi iOS o Android. Eventuali altri formati devono essere discussi preventivamente con la Direzione della Mostra. Sono presentati Fuori Concorso on line un massimo di 10 progetti, tra questi le opere dei team che partecipano alla quinta edizione di Biennale College Cinema-VR e una selezione \u201cBest of VR Expanded\u201d.\nVenice Production Brigde.\nNell\u2019ambito della Mostra \u00e8 organizzato un mercato del film che, oltre a dare continuit\u00e0 ai servizi sviluppati in precedenza (\"Industry Gold Club\", \"Venice Gap Financing Market,\" \"Business Centre, Digital Video Library e\" \"VPB\" \"Market Screening\"s), si propone come un\u2019opportunit\u00e0 d\u2019incontro e \"networking\" per tutte le categorie di professionisti coinvolti nella realizzazione di opere cinematografiche: produttori, finanziatori, distributori, agenti di vendita, fondi d\u2019investimento pubblici e privati, banche, \"film commissions\", \"broadcasters\", piattaforme internet. Il \"Venice Production Bridge\", presenter\u00e0 un\u2019ampia selezione di progetti in fase avanzata di sviluppo e pre-finanziamento relativi a film, documentari, lavori in \"Virtual Reality.\" Organizzer\u00e0 inoltre la nona edizione di \"Final Cut in Venice\" (riservata a \"work-in-progress\" provenienti da paesi africani, Giordania, Iraq, Libano, Palestina e Siria), e la sesta edizione del \"Book Adaptation Rights Market.\"\nSezioni autonome e parallele.\nSettimana Internazionale della Critica (SIC)\nRassegna di un massimo di 9 film\u00a0\u2013 opere prime\u00a0\u2013 autonomamente organizzata da una commissione nominata dal Sindacato Nazionale Critici Cinematografici Italiani (SNCCI) secondo un proprio regolamento.\nGiornate degli Autori\nRassegna di un massimo di 12 film autonomamente promossa dall\u2019Associazione Nazionale Autori Cinematografici (ANAC) e dall\u2019Associazione 100 Autori secondo un proprio regolamento.\nPremi.\nPremi attuali.\nPremio Venezia Opera prima \"Luigi De Laurentiis\".\nPremi alla Carriera\nDirettori della Mostra.\nElenco cronologico dei direttori della Mostra del cinema di Venezia, nominati dal direttore della Biennale di Venezia:"}
{"id": "41965", "revid": "75843797", "url": "https://it.wikipedia.org/wiki?curid=41965", "title": "Mostra del cinema di Venezia", "text": ""}
{"id": "41966", "revid": "256896", "url": "https://it.wikipedia.org/wiki?curid=41966", "title": "Festival cinematografico di Venezia", "text": ""}
{"id": "41969", "revid": "508156", "url": "https://it.wikipedia.org/wiki?curid=41969", "title": "Basso elettrico", "text": "Il basso elettrico (tecnicamente \"chitarra basso elettrica\", o pi\u00f9 semplicemente \"basso\") \u00e8 uno strumento musicale della famiglia dei cordofoni a pizzico amplificato elettricamente (al contrario del basso acustico), caratterizzato dalla tessitura grave del suono, originariamente uguale a quella del contrabbasso e che comunque produce suoni al di sotto del \"do\" centrale sotto il rigo in chiave di violino.\nOrigini e sviluppo.\nIl primo modello noto di basso elettrico a quattro corde con medesima accordatura del contrabbasso (Mi-La-Re-Sol) \u00e8 stato l'Audiovox Model 736 Bass Fiddle, costruito e messo in commercio in poche decine di esemplari a Seattle da Paul Tutmarc nel 1935, e caratterizzato da un pick-up magnetico, montato su un corpo solido, che permetteva l'amplificazione dello strumento. Il primo basso elettrico prodotto in serie fu, invece, il Fender Precision Bass, progettato da Leo Fender in California nel 1951, prendendo le mosse dalla coeva chitarra Telecaster da egli stesso progettata. Con un pick-up di tipo single coil a quattro poli e un corpo piatto e spigoloso, fu il primo basso elettrico industriale ad essere messo sul mercato e il primo dotato di una tastiera (con 21 tasti), per una maggiore precisione dell'intonazione rispetto al contrabbasso (da qui il nome \"precision\"), che divenne cos\u00ec definitivamente obsoleto per molti generi musicali. A costruire bassi elettrici in serie, nel 1956, alla Fender si aggiunse anche la Danelectro, che present\u00f2 i modelli UB-1 e UB-2 a sei corde e 24 tasti, anche se in realt\u00e0 si trattava di strumenti baritoni, ossia di chitarre accordate con un'estensione equivalente ai bassi Fender. Nel 1957 Fender introdusse quindi sul Precision il pick-up humbucker \"split coil\", che riduceva di molto il rumore, modificando anche battipenna e paletta. Il Fender Precision divent\u00f2 quindi uno standard di riferimento nell'industria della musica, tanto che \u00e8 ancora oggi in produzione. Nel 1960 la Fender inizi\u00f2 a produrre il Fender Jazz Bass, versione deluxe migliorata del Precision, anch'esso divenuto un'icona. L'anno successivo anche Leo Fender produsse un basso baritono a sei corde, il Fender Bass VI, inizialmente con scarso successo, cos\u00ec come accadde per il primo basso elettrico a cinque corde, il Fender Bass V, realizzato nel 1965 aggiungendo una quinta corda accordata in Do alto, anzich\u00e9 in Si grave, come poi avvenuto in seguito con ben maggiore successo. Lo strumento non sub\u00ec particolari modifiche di rilievo fino al 1976, quando la Music Man introdusse sul suo StingRay un preamplificatore attivo che permette di equalizzare il suono prima di passare dall'amplificatore. Del 1979 \u00e8 invece la realizzazione del primo basso elettrico headless, ossia senza paletta e con le chiavi d'accordatura al ponte, l'L2 ideato da Ned Steinberger e prodotto in serie a partire dal 1980. Il primo basso elettrico di serie a sei corde propriamente detto, ossia che aggiunge alle tradizionali corde Mi-La-Re-Sol un Si basso e un Do alto, fu invece la \"Contrabass Guitar\" realizzata dalla Fodera a partire dal 1984. In seguito sono stati realizzati anche bassi a sette, otto o nove corde singole (come i bassi Conklin), a corde doppie con la seconda accordata un'ottava sotto, come nella chitarra dodici corde, o ancora a dodici corde raggruppate a tre, realizzati ad esempio dalla Alembic.\nParti dello strumento.\nCorpo.\nIl corpo del basso elettrico \u00e8 solitamente realizzato in legno pieno (\"solid body\") e non cavo (\"hollow body\"), come invece nel caso del basso acustico con cassa armonica o del basso elettrico semi-acustico. La forma, la qualit\u00e0 del legno utilizzato e la tipologia di innesto del \"manico\" nel corpo condizionano la qualit\u00e0 del suono dello strumento, ma costituiscono anche un criterio di valutazione, spesso influenzato dalle tendenze del periodo. La realizzazione del corpo a strati o in un pezzo unico di legno massello influisce direttamente sulla compattezza dello strumento, e naturalmente sulla sua qualit\u00e0 sonora. Il corpo, infine, pu\u00f2 anche essere verniciato con vernice coprente, o rifinito con cera o vernice satinata, per apprezzare la bellezza del legno e la cura della costruzione.\nManico.\nIl manico, quasi sempre in legno d'acero, ospita la \"tastiera\" dello strumento e permette il passaggio delle corde. Di norma termina da un lato con il corpo dello strumento e dall'altro con la \"paletta\" che, per mezzo delle \"meccaniche\", consente di porre in trazione le corde e di accordarle fino alla tensione desiderata. Esistono tuttavia bassi senza paletta, con le meccaniche d'accordatura al ponte. Il manico pu\u00f2 essere realizzato in pezzo unico, oppure in diversi strati per aumentarne la stabilit\u00e0, e pu\u00f2 essere attaccato al corpo con sistemi differenti:\nTastiera.\nLa tastiera del basso elettrico, come negli altri strumenti a corda, \u00e8 quella superficie di legno su cui \u00e8 possibile premere le corde per variare l'intonazione della nota prodotta. La tastiera del basso elettrico pu\u00f2 ospitare i \"tasti\" oppure esserne priva (\"fretless\").\nNel primo caso, ogni tasto definisce l'avanzamento di un semitono della nota prodotta. Il tasto \u00e8 una barretta metallica inserita nella tastiera perpendicolarmente alle corde.\nNel secondo caso invece, nei bassi elettrici \"fretless\" (senza tasti), l'altezza della nota prodotta varia spostando il punto in cui la corda viene premuta sulla tastiera. Essendo prive dei tasti, e non essendo indicate solitamente le posizioni delle note, i bassi di questa categoria (cosiddetti \"bassi a tastiera cieca\" o \"bassi ciechi\") necessitano di una buona conoscenza dello strumento per emettere suoni intonati. Tuttavia alcuni bassi fretless riportano, al posto dei tasti, degli inserti in legno di tipologia differente da quello della tastiera, che consentono all'esecutore di individuare visivamente la posizione della nota cercata. Le tastiere pi\u00f9 comuni ospitano da 20 a 24 tasti o posizioni (nel fretless).\nI legni pi\u00f9 utilizzati con cui si realizzano le tastiere dei bassi elettrici sono l'ebano, estremamente duro e liscio, l'acero e il palissandro, pi\u00f9 diffuso ma meno pregiato anche a causa della maggiore porosit\u00e0 del legno che a suo vantaggio offre una minore deformazione dovuta agli agenti atmosferici (variazioni di temperatura, umidit\u00e0, eccetera).\nCorde.\nLe corde del basso elettrico sono prevalentemente in acciaio, con un'anima solida, che pu\u00f2 essere a sezione circolare o esagonale, ed un avvolgimento esterno che consente alla corda di raggiungere una massa tale da collocarla, nello spettro, all'ottava giusta. I materiali pi\u00f9 usati sono l'acciaio o il nichel, con differenze timbriche fra le due soluzioni. In alcuni casi la corda metallica pu\u00f2 essere rivestita in materiale sintetico. Altra importante caratteristica \u00e8 il tipo di avvolgimento, cosa che determina il tipo di superficie della corda, che pu\u00f2 essere ruvida, semi-liscia e liscia.\nAlcuni modelli di bassi sperimentali presentano delle corde in silicone.\nIl basso tradizionale, nato come \"evoluzione\" del contrabbasso, presenta il suo stesso numero di corde, quattro, con la medesima accordatura: Sol, Re, La, Mi (in ordine di altezza dalla pi\u00f9 acuta alla pi\u00f9 grave).\nGi\u00e0 negli anni settanta alcune aziende artigianali (come ad esempio l'Alembic) realizzavano bassi ad 8 corde (con ogni corda doppiata da un'altra accordata un'ottava pi\u00f9 alta) creando un effetto simile alla chitarra a 12 corde.\nDopo lo scarso successo avuto dal Fender V Bass negli anni sessanta, sul finire degli anni ottanta iniziarono ad avere sempre pi\u00f9 mercato bassi a 5 corde (Sol, Re, La, Mi, Si come consuetudine anche se qualcuno optava per Do, Sol, Re, La, Mi) e poi anche a 6 corde (Do, Sol, Re, La, Mi, Si).\nCon l'aumentare del livello tecnico dei musicisti e l'avvento di tecniche particolari di esecuzione come il tapping (ovvero suonare con entrambe le mani sulla tastiera dello strumento) il numero delle corde \u00e8 salito considerevolmente, con strumenti in grado di ricoprire il registro sia della chitarra che del basso tradizionale.\nAlcuni musicisti richiedono la realizzazione di bassi a 10 (5 in doppia corda come per l'8) o 12 corde (corde triple),\nTuttavia, nella storia del basso elettrico si trovano anche strumenti con due o addirittura una corda, prodotti da artigiani in grado di realizzare praticamente qualsiasi richiesta dei loro clienti.\nPick-up.\nAnche il basso elettrico come la chitarra elettrica \u00e8 amplificato tramite dei pick-up. Esistono vari modelli di pick-up che cambiano a seconda del genere per il quale il basso \u00e8 progettato. Lo split-coil (chiamato \"tipo Precision\" o \"P\"), composto da due bobine ognuna con 4 magneti (due per corda).\nIl single-coil (chiamato \"tipo Jazz\" o \"J\"), composto da un unico corpo allungato che interessa tutte le corde. Col tempo, di pari passo con il variare delle esigenze sonore degli artisti, si sono aggiunte altre tipologie di pick-up: fra i pi\u00f9 comuni ricordiamo l'humbucker ideato dalla Music Man, \"MMH\", costituito da due avvolgimenti paralleli con 2 magneti per corda e il formato \"Soap-Bar\" (cover pi\u00f9 stretta di quella del MMH, pu\u00f2 contenere al suo interno qualsiasi tipologia di pickup).\nSolitamente i pick-up sono \"passivi\", ma alcuni modelli (come lo StingRay e quasi tutti i bassi Music Man e poi gli EMG) hanno un preamplificatore integrato che necessita di alimentazione dedicata, tipicamente una batteria da .\nCircuiteria.\nTutti i bassi elettrici dispongono di una circuiteria che permette il controllo sul suono dello strumento che pu\u00f2 essere \"attiva\" o \"passiva\".\nNei \"circuiti passivi\" si fa uso di pochi componenti elettronici, come potenziometri e condensatori, che possono solo modificare il volume e \"tagliare\" frequenze applicando un filtro passivo di tipo passa basso al segnale, variandone il tono. Il suono dello strumento sotto forma di segnale elettrico \u00e8 quindi condotto all'amplificatore per mezzo di un cavo schermato.\nNei bassi elettrici \"attivi\" \u00e8 invece presente una circuiteria elettronica alimentata da batterie. Questa permette di equalizzare il suono con sofisticati filtri attivi, capaci di aumentare o diminuire il livello delle frequenze impostate anche fino a 20 decibel. Solitamente permettono di intervenire su due o tre bande di equalizzazione e vengono alimentate da una o, pi\u00f9 raramente, da due batterie da 9 Volt. In genere questi strumenti presentano una circuteria esclusivamente \"attiva\" o \"passiva\"; ciononostante alcuni modelli sono in grado tramite un selettore di ricorrere ad entrambe le soluzioni.\nPonte.\nIl ponte \u00e8 la struttura alla quale si ancorano le corde ed \u00e8 fissato sulla superficie anteriore del corpo nella stragrande maggioranza dei casi. Di solito \u00e8 fabbricato in metallo ed \u00e8 fisso, ma in qualche caso anche in legno. Il ponte influisce molto sul timbro dello strumento e sul sustain delle corde. Pu\u00f2 anche incorporare un pick-up piezoelettrico, sensibile alla vibrazione delle corde, che trasduce le vibrazioni di corde anche non metalliche, cosa che i pick-up magnetici non possono fare.\nCapotasto.\nIl capotasto, detto anche \"nut\", \u00e8 la struttura posta al termine della tastiera, dal lato della paletta, su cui appoggiano le corde all'uscita dalle meccaniche. Viene costruito in vari materiali, come l'osso, materiali sintetici o metalli come l'ottone. Ha il compito di dare alle corde la corretta spaziatura e trasmettere al manico le vibrazioni.\nTruss rod.\nIl truss rod \u00e8 un'asta metallica curva, di solito a concavit\u00e0 anteriore, contenuta nello spessore del manico che, sottoposta a tensione tramite un bullone installato ad una delle sue estremit\u00e0, controbilancia la tensione esercitata sul manico stesso dalle corde evitando che si deformi, compromettendo la suonabilit\u00e0 e l'intonazione dello strumento."}
{"id": "41970", "revid": "1272592", "url": "https://it.wikipedia.org/wiki?curid=41970", "title": "Basso", "text": ""}
{"id": "41973", "revid": "834", "url": "https://it.wikipedia.org/wiki?curid=41973", "title": "Eric Arthur Blair", "text": ""}
{"id": "41976", "revid": "287204", "url": "https://it.wikipedia.org/wiki?curid=41976", "title": "Schelling (disambigua)", "text": ""}
{"id": "41977", "revid": "2221454", "url": "https://it.wikipedia.org/wiki?curid=41977", "title": "Fansub", "text": "Il termine inglese fansub deriva dall'unione di \"fan\" (appassionato) e \"sub\", abbreviazione di \"subtitle\" (sottotitolo). Indica la traduzione amatoriale non autorizzata dei dialoghi in una lingua diversa da quella originale e la sincronizzazione dei relativi sottotitoli al video e all'audio di un'opera audiovisiva di solito non commercializzata nella lingua in cui si traduce. A ci\u00f2 pu\u00f2 seguire il successivo inserimento dei sottotitoli nel video e la sua diffusione. A realizzarlo sono appassionati interessati a promuovere l'opera tradotta rendendola disponibile, oggi soprattutto via internet, a persone che non conoscono la lingua originale in cui \u00e8 stata creata. Questi traduttori amatoriali sono appunto detti \"fansubber\".\nCome nascono i \"fansub\".\nRisorse umane.\nIn genere, le seguenti figure sono coinvolte nel processo di creazione dei fansub:\nNon \u00e8 detto, comunque, che debba essere necessaria una persona diversa per ogni singolo ruolo. Il pi\u00f9 delle volte infatti la stessa persona svolge pi\u00f9 operazioni.\nLe operazioni che richiedono pi\u00f9 tempo sono la traduzione e il timing. Per\u00f2 se un episodio ha molti segni/simboli al suo interno, se ci sono cio\u00e8 delle scritte sulla traccia video originale (come insegne di negozi con scritte giapponesi) allora anche il lavoro del typesetter diventa piuttosto lungo.\nIl processo di realizzazione.\nQueste sono generalmente le fasi di cui si compone il processo di creazione dei fansub, ma esso pu\u00f2 subire diverse variazioni. Ad esempio la fase di editing pu\u00f2 precedere quella di typesetting.\nConvenzioni.\nI fansubber non hanno convenzioni tecniche; ogni gruppo utilizza i mezzi che preferisce per diffondere i suoi lavori: l'unica regola pi\u00f9 o meno condivisa \u00e8 quella di interrompere la distribuzione non appena vengono acquistati i diritti commerciali, ovvero smettere di distribuire i video sottotitolati quando inizia il lavoro di adattamento commerciale dell'opera nella lingua dei fansubber; il fansub \u00e8 fatto da appassionati, che non vogliono sostituirsi ai canali di distribuzione commerciali, perch\u00e9 riconoscono che sono essi a finanziare le opere che tanto apprezzano. Nell'introduzione al video, molti fansubber inseriscono link alle principali case di distribuzione di opere simili a quella sottotitolata, chiedendo di supportarle economicamente.\nLe persone che non rispettano questa regola fondamentale, sebbene presenti, costituiscono una minoranza nella scena italiana, ma non in quella internazionale. Proprio per le ragioni illustrate, tutti i fansub sono gratuiti e nell'introduzione al video molti fansubber avvertono: \u00ab\"se avete pagato per questo filmato siete stati truffati\"\u00bb.\nDistribuzione.\nIl fansub \u00e8 una diretta conseguenza dell'avvento della banda larga e dei formati di compressione audio e video (ad esempio Ogg Vorbis e Xvid): sono questi i presupposti che hanno creato condizioni favorevoli al reperimento di opere originali da sottotitolare in modo alternativo all'acquisto legale, e alla distribuzione del fansub via internet. Praticamente ogni gruppo di \"fansubber\", acquisito il materiale audiovideo originale in modo pi\u00f9 o meno lecito, utilizza poi un proprio sito e un proprio canale IRC per distribuire i suoi lavori, spesso tramite BitTorrent o altri sistemi di file sharing. Esistono anche veri e propri portali dedicati al fansub che forniscono informazioni sull'esistenza o meno della versione fansub di una determinata opera nella propria lingua.\nTipologie di fansub.\nEsistono sostanzialmente due tipi di fansub, i \"softsub\" e gli \"hardsub\". I softsub si avvalgono solitamente di due file, uno eventuale, contenente il video e l'audio, e l'altro il solo sottotitolo. Capita tuttavia che alcuni gruppi distribuiscano solo il sottotitolo, e lascino la ricerca del video al singolo utente.\nGli hardsub invece sono composti da un solo file, in quanto i sottotitoli vengono \"impressi\" nel filmato e sono parte integrante dello stesso.\nNella categoria softsub rientrano anche i video che utilizzano un solo file ma si avvalgono di \"container\" particolari, quali per esempio *.mkv e *.ogm invece del tradizionale *.avi, in grado di contenere al loro interno il sottotitolo in un flusso separato dal video e quindi facilmente rimovibile.\nProfili giuridici.\nIl fansub, sotto il profilo giuridico, \u00e8 un'attivit\u00e0 illegale, in quanto comporta l'utilizzo e la distribuzione non autorizzata di materiale audio video normalmente coperto da diritto d'autore. Poco importa che riguardi produzioni per le quali non vi sia ancora stata acquisizione di licenza per la distribuzione nazionale: il copyright, infatti, \u00e8 sempre riservato e qualunque utilizzo del materiale diverso dalla fruizione privata consentita dall'acquisto di una copia originale \u00e8, appunto, subordinato alla concessione dell'apposita licenza da parte dei detentori. Del resto, anche le operazioni alla base del fansub sono illegali, a partire dall'estrazione del video e dell'audio dai supporti originali al fine di diffonderli, ovvero dall'utilizzo diretto delle tracce audio e video gi\u00e0 estratte o registrate dai canali satellitari in alta definizione (cd. \"raw\"). La legge italiana sul diritto d'autore, ad esempio, consente a chi abbia acquisito il legittimo possesso dell'opera solo una copia privata per uso personale.\nVa detto, tuttavia, che talvolta i legittimi detentori del copyright, vale a dire gli autori e, soprattutto, le case di produzione, sembrano tollerare tale attivit\u00e0 se contenuta entro certi limiti quantitativi e qualitativi, in quanto un buon riscontro del fansub pu\u00f2 facilitare la successiva importazione ufficiale del prodotto da parte di operatori commerciali, quando non favorire addirittura le vendite. Questo perch\u00e9 il fansub permette ai fan di conoscere il prodotto audiovisivo prima che cominci la distribuzione nel proprio Paese, contribuendo alla \"fidelizzazione\" dell'utente. Come detto, per\u00f2, il margine di tolleranza \u00e8 a discrezione del detentore dei diritti, non stabilito dalla legge, e in genere proporzionale alla qualit\u00e0 e quantit\u00e0 del fenomeno: per essere tollerato, esso non deve trasformarsi in un prodotto concorrenziale con quello ufficiale, e deve quindi mantenere standard di qualit\u00e0 bassi, non essere diffuso massivamente e non coprire l'intera opera. Tale forma di tolleranza, in ogni caso, pu\u00f2 tradursi solo nell'assenza di effetti civili dell'illecito, ma non mette al riparo gli autori dall'esercizio dell'azione penale da parte dell'Autorit\u00e0 Giudiziaria competente, qualora abbia notizia del reato: ad esempio, in Italia il fansub pu\u00f2 non dar luogo a un'azione civile per il risarcimento dei danni subiti da parte dei titolari del copyright che lo tollerino, ma comporta sempre il rischio di subire quantomeno una condanna penale per il reato previsto dall'art. 171, comma 1, lett. a-bis) della legge sul diritto d'autore. \u00c8 anche vero, peraltro, che il fansub, seppure non equiparabile alla pirateria audiovisiva \"tout court\", \u00e8 comunque stigmatizzato come una forma di legittimazione della stessa, in quanto contribuisce a diffondere l'idea che lo \"scambio in rete\" di materiale protetto sia normale, se non addirittura legale.\nUn discorso appena differente pu\u00f2 farsi quando l'attivit\u00e0 del fansub sia limitata alla sola traduzione di dialoghi o testi, senza manipolazione e diffusione del contenuto audiovisivo. Nel caso del citato \"softsub\" l'eventuale diffusione del solo file contenente i sottotitoli, eventualmente sincronizzati con l'audio e il video, comporta infatti l'infrazione del solo diritto di traduzione, normalmente riservato anch'esso all'autore."}
{"id": "41978", "revid": "3", "url": "https://it.wikipedia.org/wiki?curid=41978", "title": "Fansubber", "text": ""}
{"id": "41980", "revid": "339392", "url": "https://it.wikipedia.org/wiki?curid=41980", "title": "Alfred Matthew Yankovic", "text": ""}
{"id": "41981", "revid": "394", "url": "https://it.wikipedia.org/wiki?curid=41981", "title": "Alien 3", "text": ""}
{"id": "41982", "revid": "767487", "url": "https://it.wikipedia.org/wiki?curid=41982", "title": "Concerto brandeburghese n. 5", "text": "Il quinto concerto brandeburghese (BWV 1050) di Johann Sebastian Bach \u00e8 forse storicamente il pi\u00f9 famoso della raccolta. Anche per questa composizione, Bach adotta la struttura concertante del gruppo di strumenti solisti opposto all'orchestra. Fra i primi, risulta determinante il clavicembalo, a cui nel primo movimento \u00e8 affidata una lunghissima cadenza virtuosistica, di forma tale da trasformare il clavicembalo in un vero e proprio strumento solista. \u00c8 questa la sola cadenza vera e di grande rilevanza presente in tutta la produzione concertistica della prima met\u00e0 del Settecento.\nSu questo famoso intermezzo il musicologo Alberto Basso ha scritto:\nLa struttura del primo movimento \u00e8 dunque fortemente segnata dall'intermezzo clavicembalistico, alternato al gioco dialettico di flauto traverso e violino. \nIl secondo movimento porta l'indicazione di \"Affettuoso\", cosa assai rara in quell'epoca, ed appena inaugurata da Telemann nell'ottica di quel nuovo stile \"galante\" che si sarebbe poi diffuso negli anni '70. La pagina \u00e8 caratterizzata da un fitto dialogo tra flauto e violino, accompagnati dal clavicembalo, nel silenzio dell'orchestra. Il finale, \"Allegro\", presenta uno stile ad imitazione, all'interno del quale il clavicembalo continua il suo gioco di strumento concertante."}
{"id": "41983", "revid": "339392", "url": "https://it.wikipedia.org/wiki?curid=41983", "title": "Reservoir Dogs", "text": ""}
{"id": "41984", "revid": "114595956", "url": "https://it.wikipedia.org/wiki?curid=41984", "title": "Panoramica storica delle notazioni matematiche", "text": "La panoramica storica delle notazioni matematiche, oltre a fornire alcune informazioni riguardanti la matematica, cerca di presentare i problemi che hanno accompagnato e che ancora si pongono per la scelta delle notazioni, e come questi siano collegati a questioni di fondo sulle finalit\u00e0, sulla portata e sui significati della disciplina. Ha quindi grande importanza la scelta delle notazioni.\nStoria.\nLa storia delle notazioni per i numeri interi naturali presenta una serie di difformit\u00e0 e ripensamenti, e solo da qualche secolo registra il prevalere delle notazioni posizionali in base 10, sistema decimale in cui il valore attribuito a una cifra dipende anche dalla sua posizione.\nLe prime civilt\u00e0 si sono servite di repliche di oggetti semplici: sassolini (in latino \"calculus\", da cui calcolo), conchiglie, nodi su cordicelle, tacche su aste di legno e soprattutto dita delle mani (da cui il termine \"digitale\"). Con un solo oggetto \u00e8 tuttavia oneroso esprimere numeri grandi; si sono allora introdotti segni diversi per indicare valori diversi, seguendo il principio di sommazione per giustapposizione.\nBabilonia.\nNotazioni di questo genere sono le prime notazioni babilonesi; essi aprono l'uso della scala decimale e della sessagesimale (preferita in virt\u00f9 dell'elevato numero di divisori di 60, utile per i calcoli astronomici). Nell'ambito della pratica scrittura cuneiforme, i Babilonesi sviluppano notazioni evolute, qualificabili come combinazioni elaborate e razionali di segni semplici. Adottano anche il principio di moltiplicazione e di sottrazione e, verso il II secolo a.C., riescono parzialmente a servirsi del formidabile strumento che si \u00e8 rivelato lo zero, dominando cos\u00ec calcoli complessi, affrontando problemi algebrici e trigonometrici elaborati, compilando tavole astronomiche complete.\nArea mediterranea.\nLe notazioni numerali degli altri popoli antichi dell'area mediterranea, poco adatte ai calcoli, vedono prevalere la scala decimale; si hanno varianti sensibili per i simboli che favoriscono le difformit\u00e0. Questo accade anche agli Egizi che possedevano notevoli conoscenze matematiche, ma utilizzano tre forme di notazioni (geroglifica, ieratica e demotica.\nCon Fenici, Siriaci ed Ebrei si inizia ad associare alle posizioni delle lettere nell'alfabeto il corrispondente cardinale; questo atteggiamento si rivela poco razionale.\nPresso i Greci, fino al V secolo a.C., prevalgono i segni chiamati \"erodianici\" o \"attici\", che si servono di 6 iniziali dei nomi dei primi interi e di lettere, o loro combinazioni per rappresentare numeri maggiori. Successivamente, forse per i contatti con i Fenici, prevale una notazione che si serve delle 24 lettere dell'alfabeto e di quattro segni speciali (con il segno M denotante 10,000). In questo caso prevale un simbolismo matematico conciso, ma poco chiarificante e non operativo. Per le notazioni astronomiche i Greci continuano a servirsi delle frazioni sessagesimali dei Babilonesi.\nImpero romano.\nI Romani, forse influenzati da Etruschi e Greci, usano le notazioni che si servono di poche maiuscole e dei principi di addizione e sottrazione: ad esempio, CCCLVII per 300+50+5+2=357, CIL per 100-1+50=149. Il principio di sottrazione \u00e8 forte e influenza espressioni verbali come: \"undeviginti per 19\" e \"duodequadraginta per 38\". Talora si adotta anche il principio di moltiplicazione: ad esempio, XCII.M per 92,000 e CX.M per 110,000. I multipli di 1000 vengono espressi ponendo una barra sopra il numero delle migliaia, anche se questo favorisce le falsificazioni.\nCome le notazioni dei Greci, anche i numeri romani sono inadatti ai calcoli ma, ci\u00f2 nonostante, in Europa rimangono in uso anche per la contabilit\u00e0 e per esprimere frazioni fino al XVII secolo, ben oltre l'inizio della diffusione dei superiori numerali indo-arabi.\nAmerica.\nI Maya dell'America centrale, a partire dall'inizio dell'era cristiana, sviluppano notazioni numeriche e cronologiche molto evolute, grazie alla padronanza dello zero, rappresentato tramite il pittogramma di un occhio socchiuso. Seguono la scala vigesimale con una variante: sopra l'unit\u00e0 la ventina (\"uinal\"), poi 18 \"uinal\" danno un \"tun\" di 360 unit\u00e0 (numero vicino ai giorni di un anno), e al di sopra i multipli 7200, 144,000 e 2,880,000. Seguono il principio posizionale, ed esprimono con chiarezza gli interi da 1 a 19 con un punto per 1 e una barra per 5.\nAlcuni popoli antichi hanno espresso i numeri con corde munite di nodi. Gli Inca peruviani hanno sviluppato procedimenti elaborati servendosi del quipu (una corda ritorta cui si legano fili di lana colorati, muniti di nodi) che segue la scala decimale, ed hanno codificato anche conoscenze astronomiche complesse.\nGli Aztechi, invece, hanno adottato notazioni pittografiche e la scala vigesimale.\nCina.\nAnche gli antichi cinesi codificavano i numeri con corde e nodi. Successivamente hanno adottato tre notazioni diverse: numerali vecchi (adottati anche dai giapponesi), numerali mercantili e numerali scientifici. Questi ultimi si basano su barre verticali e orizzontali: indicano diversamente i numeri da 1 a 9 e quelli da 10 a 90, e riescono a controllare i numeri maggiori seguendo il principio posizionale.\nIndia.\nMolto probabilmente le notazioni posizionali con uso dello zero (quello decimale \u00e8 attualmente prevalente) traggono origine dal sistema di numerazione dell'India del V e VI secolo. Brahmagupta (598ca-670) spiega come operare con lo zero e con numeri positivi (fortune) e negativi (debiti). Documenti indiani pi\u00f9 certi sono dell'813 e dell'867.\nGli Arabi nel secolo IX e nel X sanno impadronirsi delle notazioni degli Ind\u00f9, ma vengono usate notazioni molto diverse da arabi orientali e arabi occidentali (\"cifre gobar\").\nEuropa medievale.\nI numeri indo-arabi compaiono in Europa per la prima volta in Spagna nel 976. Gerbert d'Aurillac, dopo aver studiato matematica e astronomia in Spagna e prima di diventare papa Silvestro II (999-1003), nel 980ca. presenta il loro utilizzo mediante un abaco.\nLe notazioni indo-arabe per\u00f2 incontrano resistenze ed opposizioni; sono diffidenti i mercanti e i banchieri, che temono che esse favoriscano inganni e falsificazioni. Contribuisce alla loro diffusione la traduzione latina intitolata Algoritmi de numero Indorum del testo di aritmetica divulgativa di al Khwarizmi (780ca-850).\nUn robusto appoggio viene dal \"Liber abbaci\" di Leonardo Pisano, detto \"Fibonacci\" (1170-1250). Queste notazioni si impongono per\u00f2 solo nel '500-'600.\nLe ipotesi sul collegamento fra forma grafica e significato delle cifre utilizzate sono molteplici, ma si basano su ben pochi fatti documentati.\nEuropa rinascimentale e moderna.\nLe notazioni attualmente in uso hanno provenienze diverse: ad esempio, le frizioni fra britannici ed europei continentali hanno ritardata l'adozione in Inghilterra delle notazioni infinitesimali di Leibniz e delle scuole francese e svizzera. Le notazioni, ad esclusione delle pittografiche, varcano le frontiere meno facilmente delle idee. I convenienti segni + e -, evoluti in Germania nel XV secolo sono stati adottati in Francia nel 1550 e in Italia nel 1608, per merito dell'immigrato Clavius.\nUna situazione conflittuale che si \u00e8 manifestata in vari periodi riguarda la scelta fra \"esposizione retorica\" ed \"esposizione simbolica\". Gli algebristi italiani espongono i loro risultati in forma \"retorica\" (ovvero, verbale), con qualche concessione verso l'algebra \"sincopata\" (adottata gi\u00e0 da Diofanto di Alessandria nel IV secolo) con l'uso di abbreviazioni e di simboli loro derivati. L'usanza delle competizioni fra matematici che si sfidano nella risoluzione di equazioni algebriche particolari, e non intendono rivelare i loro procedimenti generali, conduce ad esposizioni \"esoteriche\", espresse con un linguaggio in chiave, volte a manifestare la superiorit\u00e0 intellettuale dell'autore senza concedere la condivisione delle conoscenze. Ad esempio, Tartaglia (1499-1557) presenta la soluzione di un'equazione di terzo grado in forma metaforica, facendosi carico di esporla in terzine di endecasillabi.\nLo sviluppo dell'algebra rinascimentale per\u00f2 porta a una buona consapevolezza della opportunit\u00e0 di servirsi di simboli significativi, e agli sviluppi del simbolismo di Fran\u00e7ois Vi\u00e8te e dei successori. \"Retorici\" e \"simbolisti\" si contrappongono nelle esposizioni della geometria di base: dopo le prime edizioni degli Elementi di Euclide senza simboli, si sviluppa la tendenza al simbolismo con Pierre H\u00e9rigone, William Oughtred e Johann Heinrich Rahn (sec XVII), ed alla marcata schematizzazione delle dimostrazioni. Thomas Hobbes sostiene che i simboli del trattato di John Wallis, allievo di Oughtred, sulle sezioni coniche abbrevino l'esposizione ma la rendono meno comprensibile; ma Isaac Barrow pubblica una nuova edizione degli Elementi con abbondante simbolismo, anche per avere un volume pi\u00f9 compatto e commerciabile.\nEuropa contemporanea.\nVerso la fine del Settecento si hanno edizioni degli Elementi e considerazioni metodologiche pi\u00f9 equilibrate, ma in Inghilterra la polemica prosegue fino al 1900. Mentre l'uniformit\u00e0 delle notazioni \u00e8 stata il sogno di molti matematici (un nome per tutti, Leibniz), il prevalente individualismo ha invece contribuito alla difformit\u00e0 delle scritture. Intorno al 1900 sono stati effettuati alcuni tentativi di standardizzazione, con scarso successo: un comitato per uniformare le notazioni per il calcolo vettoriale, costituito nel 1889, si \u00e8 sciolto con la Prima guerra mondiale, senza aver formulato proposte incisive. In questo periodo hanno, invece, avuto successo movimenti di standardizzazione in discipline limitrofe: astronomia, scienze attuariali, fisica, elettrotecnica, eccetera.\nNotazioni per altre entit\u00e0 matematiche.\nLe notazioni matematiche hanno evoluzioni travagliate, con modifiche e motivazioni delle quali si \u00e8 persa quasi ogni traccia; si possono fare solo generalizzazioni empiriche. Molti simboli derivano da abbreviazioni di parole e sono motivati dalla opportunit\u00e0 di evitare, con la concisione, i lunghi giri di frase dispersivi; tra le iniziali che si sono imposte: \"p\"; per \"peripheria\" del cerchio unitario, \"d\" per \"differentia\", \"i\" per \"immaginario\". Tra le abbreviazioni di largo uso vi sono \"lim\" per il limite, \"log\" per il logaritmo in base 10, \"exp\" per la \"e\", \"sin\" per la funzione seno, \"cos\" per la funzione coseno, \"tan\" per la funzione tangente, \"sec\" per la funzione secante.\nMolte abbreviazioni vengono modificate per assumere forme di maggiore evidenza, spesso florescenti, e per passare per simboli ideografici. Esempi sono \"+\" derivato da \"et\", il segno di integrale \"\u222b\" da \"summa\", tilde allungata per \"similis\".\nSi usano poi simboli pittografici come quelli che indicano triangolo, quadrato, cerchio, parallelismo, angolo. Si possono invece considerare simboli ideografici le parentesi \"( )\" indicanti aggregazione, \"=\" per uguaglianza, i segni per \"quindi\" e \"dato che\" e l'uso di lettere per denotare numeri generici e grandezze indefinite o incognite. Molti simboli si propongono di rendere pi\u00f9 evidenti alla mente relazioni logiche e concetti.\nAltri sono dovuti a motivi pratici: la \"x\" per la moltiplicazione \u00e8 stata adottata dai tipografi, che si sono limitati a ruotare il punzone del \"+\". Le invenzioni documentate sono state prevalentemente individualistiche, e fino agli anni pi\u00f9 recenti raramente si sono cercati accordi sull'adozione di simboli che potessero soddisfare ampie comunit\u00e0. Fa eccezione Leibniz che, in accordo con il suo programma finalizzato all'individuazione di un linguaggio che riducesse i ragionamenti a calcoli formali (\"Characteristica universalis\"), ha mantenuto contatti con i maggiori matematici del suo tempo con lo scopo di individuare simboli ampiamente accettabili. Un pregio di alcuni simboli \u00e8 l'adattabilit\u00e0 al progredire delle conoscenze: ad esempio, il segno di integrale \u00e8 stato in grado di arricchirsi per denotare integrali definiti. Altro pregio \u00e8 la capacit\u00e0 di stimolare indagini che permettano generalizzazioni: \u00e8 il caso dell'esponente delle potenze, prima solo intero positivo, poi reale e complesso. Tra gli inventori di simboli, solo Eulero e Leibniz vantano molti simboli sopravvissuti.\nLe notazioni matematiche con le nuove tecnologie.\nNei tempi pi\u00f9 recenti, lo sviluppo delle ICT porta nuovi problemi e nuove opportunit\u00e0 anche per la documentazione matematica. Notevole influenza ha avuto la diffusione del sistema tipografico TeX, creato da Donald Knuth a partire dagli ultimi anni settanta: questo prodotto software ha reso sempre pi\u00f9 praticata la tipografia matematica personale ad alto livello, contribuisce a ridurre le difformit\u00e0 nella redazione delle formule, ed ha favorito la circolazione di conoscenze matematiche attraverso canali digitali.\nCon la crescita del World Wide Web vengono sviluppati ampi contenitori di conoscenze matematiche online, come l'enciclopedia MathWorld di Eric Weisstein e la On-Line Encyclopedia of Integer Sequences di Neil Sloane.\nSi sviluppano riviste elettroniche e iniziative per le \"Open Digital Libraries\", grandi archivi di documenti accessibili in Rete: Digital Mathematical Library \u00e8 il progetto internazionale per la messa in Rete di tutta la letteratura matematica.\nNel 1997, nell'ambito del Consorzio W3C, viene avviata la definizione di MathML, un linguaggio applicazione di XML per l'inserimento di formule matematiche nelle pagine Web. Dal 2002 iniziano a definirsi progetti di Mathematical Knowledge Management. Tutte queste iniziative affrontano i problemi di standardizzazione delle notazioni matematiche.\nIn questi sviluppi hanno ruoli di rilievo anche attori industriali: i sistemi CAS per il calcolo numerico, simbolico e grafico (come Mathematica e Maple) tendono ad imporre propri simboli, in particolare sigle che corrispondono ad identificatori di loro routine."}
{"id": "41986", "revid": "125471079", "url": "https://it.wikipedia.org/wiki?curid=41986", "title": "Lingua romena", "text": "La lingua romena o rumena, nota anche come dacoromeno (nome nativo \"limba rom\u00e2n\u0103\"), \u00e8 una lingua romanza balcanica appartenente al gruppo indoeuropeo, con forti influenze esterne, in particolare slave, specialmente a livello regionale.\nDistribuzione geografica.\nLa lingua romena viene parlata come lingua madre da pi\u00f9 di 24 milioni di persone in Romania, Moldavia e in diverse parti della Serbia, Bulgaria, Russia, Ucraina e Ungheria.\n\u00c8 inoltre parlata dalle comunit\u00e0 dell'emigrazione romena all'estero, in particolar modo in Italia e in Spagna; come pure in Francia, Stati Uniti e Canada.\nLingua ufficiale.\nIl romeno \u00e8 lingua ufficiale della Romania, della Moldavia e della provincia autonoma della Voivodina in Serbia.\nNello stato della Moldavia la lingua ufficiale \u00e8 quella romena, ma dal punto di vista giuridico veniva definita \"lingua moldava\", denominazione alternativa recepita anche nella nomenclatura ufficiale dei codici ISO 639. Anche i dialetti romeni parlati in Moldavia sono affini a quelli parlati nella limitrofa regione storica della Moldavia romena, interna alla Romania.\nVariet\u00e0.\nCon la denominazione di \"lingua romena\" s'intende, tout court, solo una delle quattro variet\u00e0 costituenti la famiglia linguistica romena, l'unica sopravvissuta delle due \u2013 l'altra \u00e8 il dalmatico \u2013 che formavano il balcanoromanzo; suddetta variet\u00e0 \u00e8 il \"dacoromeno\".\nLe lingue del gruppo romeno sono quattro: dacoromeno (o romeno), aromeno (o macedoromeno), meglenoromeno (o meglenitico) e istroromeno.\nIl dacoromeno (dal nome della provincia romana della Dacia, corrispondente a una buona parte dell'attuale Romania) \u00e8 lingua ufficiale di due stati, la Romania e la Repubblica di Moldavia. Le altre tre lingue, anche note per la loro posizione come lingue romene sub-danubiane, sono parlate come lingue minoritarie (pi\u00f9 o meno riconosciute e tutelate) in varie aree dei Balcani: Grecia (meglenoromeno e aromeno), Albania (aromeno), Macedonia del Nord (meglenoromeno e aromeno), Bulgaria (meglenoromeno e aromeno), Turchia (meglenoromeno) e Croazia (istroromeno); in Romania, in particolare in Dobrugia, sul Mar Nero, esistono importanti colonie aromene e meglenoromene.\nL'aromeno \u00e8 l'unica lingua romena sub-danubiana relativamente alla quale si possa parlare di una forte coscienza linguistica, per la quale esistano tentativi seri di normativizzazione e che possa vantare una certa tradizione letteraria; per questo e per la notevole differenza strutturale di questo idioma rispetto al \"fratello maggiore\" dacoromeno, alcuni linguisti sono inclini a considerare l'aromeno come una lingua romanza a s\u00e9, separata e allo stesso livello della famiglia romena e del dalmatico.\nIl moldavo \u00e8 considerato dalla maggior parte degli standard (Ethnologue-15) solo una variante del nome del romeno usato in Moldavia.\nOrigini e struttura.\nIl primo documento scritto in romeno sopravvissuto fino alla nostra epoca \u00e8 una lettera del 1521, chiamata Lettera di Neac\u0219u. Si tratta di un messaggio inviato da Neac\u0219u Lupu, mercante di C\u00e2mpulung, a Johannes Benkner, principe di Bra\u0219ov, contenente un avvertimento circa un'imminente invasione turca della Transilvania e della Valacchia. Nella lettera risultano immediatamente evidenti i prestiti slavi, dovuti ai molti secoli di stretti contatti con gli Slavi, sebbene sia chiara la radice latina della lingua usata nella lettera.\nLe parole di origine latina, secondo alcuni linguisti, rappresenterebbero l'82%, con una frequenza assoluta del 60%. Tra le 112 unit\u00e0 di testo, 47 parole di origine latina possono anche essere trovate in altre 7 lingue romanze.\nSecondo un'altra fonte, oggi il lessico romeno conterrebbe l'80% di elementi latini ed elementi di altre lingue secondo il seguente schema:\nFra tutte le lingue romanze, il romeno presenta un'evoluzione maggiormente naturale; ha infatti un carattere piuttosto popolare poich\u00e9 non \u00e8 stata interrotta nel suo sviluppo da una letteratura classica in senso stretto; questo spiega, fra l'altro, il fatto che questa lingua possieda una quantit\u00e0 importante di vocaboli e forme latine che nelle altre lingue romanze non esistono pi\u00f9.\nVariazioni dialettali.\nIl romeno ha pi\u00f9 dialetti. Tutti sono simili alla lingua ufficiale, essendo minimali le differenze. Cambia spesso il suono di alcune vocali prendendo una forma gutturale. Un'altra differenza pu\u00f2 essere l'aggiunta di una vocale.\nIl munteno.\nQuesta \u00e8 la parlata che somiglia di pi\u00f9 alla lingua ufficiale. La differenza principale \u00e8 la scomparsa della lettera \"l\" nell'articolo. Si parla nelle regioni storiche di Muntenia e Dobrugia. Le pi\u00f9 importanti forme regionali sono:\nL\u2019olteno.\nQuesta variet\u00e0 si parla nella regione storica dell\u2019Oltenia. Ci\u00f2 che la distingue dal munteno \u00e8 l\u2019uso del passato remoto che alterna il passato prossimo nel linguaggio corrente. Il passato remoto viene usato per un\u2019azione appena compiuta, mentre il passato prossimo si usa in tutte le altre azioni passate da almeno un\u2019ora. Per questo tempo verbale in Oltenia c\u2019\u00e8 una forma speciale per il verbo \"a fi\" \u2018essere\u2019, quindi il passato remoto ha due forme (l\u2019altra omette la sillaba centrale \"-s\u0103-\"):\nIl banatico.\nQuesto \u00e8 della regione storica del Banato. La caratteristica principale \u00e8 la modifica della \"\u021b\" in \"c\" palatale (come in \u00abcielo\u00bb): ad esempio la parola \"\u021buic\u0103\" \u2018acquavite\u2019 in romeno standard si pronuncia /ts'uik\u0259/, nel Banato si pronuncia /tsi'uika/;\nromeno standard \"fecior\" \u2192 banatico \"fi\u0219ior\" (fiscior).\nDal \"ce faci\" \u2018che fai\u2019 diventa \"\u0219e fa\u0219i\" \u2018sce fasci\u2019\nL'ardealiano.\nQuesto si parla nelle regioni storiche di Ardeal e Cri\u0219ana (queste due regioni insieme al Maramure\u0219 e al Banato formano la Transilvania). Le caratteristiche dell'ardealiano:\nIl moldavo.\n\u00c8 il dialetto pi\u00f9 lontano dalla lingua ufficiale. Si parla nelle regioni di Moldavia e Bessarabia (perlopi\u00f9 occupata dall'attuale stato di Moldavia). Le sue caratteristiche sono:\nCaratteristiche evolutive.\nAlcuni dei principali cambiamenti fonetici:\nLingue affini.\nFra le lingue affini e dialetti interni alla lingua romena sono da segnalare la \"lingua aromena\" (o \"macedoromeno\"), la \"lingua meglenoromena\" (o \"meglenitico\"), parlata in Grecia nell'area di Salonicco e in Macedonia del Nord, e la \"lingua istroromena\" (o \"istroromeno\"), parlata nella penisola istriana, oggi in via di estinzione. Il moldavo invece, da alcuni standard (Ethnologue-15, ma non ISO639-3), non \u00e8 considerato una lingua a s\u00e9, ma una variante nel nome del romeno usato in Moldavia.\nFonologia.\nVocali.\nLa lingua romena ha sette fonemi vocalici:\nSemivocali.\nNella lingua romena esistono quattro semivocali /e\u032f/, /i\u032f/, /o\u032f/, /u\u032f/:\nLe semivocali /e\u032f/ ed /o\u032f/ precedono sempre la vocale del dittongo, mentre /i\u032f/ e /u\u032f/ la possono precedere o seguire, costituendo dunque dittonghi ascendenti e discendenti.\nAlfabeto e pronuncia.\nL'alfabeto romeno contiene 31 lettere. Nella tabella sotto si spiega la pronuncia puntuale di ogni suono, digrafo e/o combinazione particolare.\nIn conclusione, si aggiunge che nelle parole ortograficamente identiche ma con diversa posizione dell'accento tonico (si pensi all'italiano \"anc\u00f2ra\" VS \"\u00e0ncora\" o \"calam\u00ecta\" VS \"calamit\u00e0\"), si pu\u00f2 usare un accento acuto per disambiguare il significato, e.g. \"c\u00f3pii\" (\"le copie\") VS \"cop\u00edi\" (\"bambini\"), \"\u00e9ra\" (\"l'era\") VS \"er\u00e1\" (\"era\"), \"\u00e1cele\" (\"aghi\") VS \"ac\u00e9le\" (\"questi\") e \"\u00eenc\u00faie\" (\"lui rinchiude\") VS \"\u00eencui\u00e9\" (\"lui rinchiuse\"). A volte questi accenti acuti invece derivano dal fatto che la parola \u00e8 un prestito e dunque riflettono la conservazione della grafia originale, e.g. \"bourr\u00e9e\".\nSi aggiunge pure che in romeno colloquiale esiste un click (cio\u00e8 un suono prodotto senza flusso d'aria dai polmoni) presente pure in italiano: \"tsk-tsk\", equivalente a una \"ci\" di ciao ma pronunciata immaginando di succhiare la punta della lingua. Il click, scritto \"n\u021b\" se singolo, si usa per dire di no (\"nu\") insieme all'esclamazione \u00eem-\u00eem o m-m, non pi\u00f9 click e corrispondente all'italiano \"mh-mh\"; se i click sono due e scritti \"t\u021b\", esprimono una generica disapprovazione.\nInfine, un'ulteriore esclamazione \u00e8 prodotta da una consonante sonora vibrante e bilabiale, cio\u00e8 prodotta facendo vibrare entrambe le labbra: \u00e8 /\u0299/, che alla lontana corrisponde all'italiano \"brrrrr\" per indicare il freddo pungente.\nIn romeno, l'accento tonico (cop\u00e8 in pronuncia) di solito si trova in fondo alla radice e non colpisce mai le vocali nella desinenza, inflessione ecc. Nella coniugazione dei verbi ci possono essere degli spostamenti di accento. Quello pi\u00f9 noto e plateale \u00e8 la terza persona singolare al presente e passato remoto, che crea pure un'omografia sbrogliata con l'accento (si pu\u00f2 segnare pure se sulla vocale \u00e8 gi\u00e0 presente un diacritico. Semplicemente, l'accento acuto si segna sopra il diacritico).\nGrammatica.\nSostantivo.\nHa tre generi: femminile, maschile e neutro.\nIl romeno ha una grammatica particolare, diversa da quella delle lingue italo-occidentali: l'articolo determinativo si mette alla fine della parola; si parla quindi di articolo enclitico.\nNota: \"mare\" (il mare) era neutro in latino, da allora il genere neutro si \u00e8 estinto, perci\u00f2 ora \"mare\" \u00e8 maschile in italiano, femminile in romeno.\nIn romeno esistono declinazioni per i casi dativo, genitivo e vocativo, diverse dalle forme per il nominativo e l'accusativo\nVerbo.\nIl romeno ha otto modi verbali: indicativo, congiuntivo, imperativo, condizionale, gerundio, participio, supino e infinito. I verbi sono divisi in quattro coniugazioni, a seconda di come termina l'infinito: -\"a\", -\"ea\", -\"e\", ed -\"i\".\nL'infinito del verbo si forma con la particella \"a\" (\"di\"), messa prima del verbo.\nEsempio: a arunca (gettare)"}
{"id": "41987", "revid": "767487", "url": "https://it.wikipedia.org/wiki?curid=41987", "title": "Per qualche dollaro in pi\u00f9", "text": "Per qualche dollaro in pi\u00f9 \u00e8 un film del 1965, il secondo della cosiddetta trilogia del dollaro (insieme a \"Per un pugno di dollari\", 1964, e \"Il buono, il brutto, il cattivo\", 1966), diretta da Sergio Leone e interpretata da Clint Eastwood.\nOltre a Eastwood e a Gian Maria Volont\u00e9, protagonisti insieme a Lee Van Cleef, sono presenti diversi attori che avevano preso parte con ruoli secondari al precedente film di Leone, tra i quali Mario Brega, Joseph Egger, Benito Stefanelli, Aldo Sambrell, Antonio Molino Rojo e Lorenzo Robledo. Alcuni di questi saranno presenti anche nell'ultimo film della trilogia.\nTrama.\nNuovo Messico. \"El Indio\", capo di una feroce banda di fuorilegge, viene liberato dai suoi uomini da un carcere messicano. Durante la fuga uccide spietatamente sia le guardie sia il capitano della prigione, lasciando vivo solo un soldato perch\u00e9 possa raccontare a tutti quello che ha visto.\nNel frattempo, in un'altra zona del West, un cacciatore di taglie, \"il Monco\", cos\u00ec chiamato per l'abitudine di usare solo la mano sinistra lasciando la destra sempre libera per sparare, vaga per il paese alla ricerca dei pi\u00f9 \"remunerativi\" criminali della zona, e come lui anche il colonnello Douglas Mortimer, ex ufficiale sudista dalle maniere raffinate ma abile bounty-killer, \u00e8 intento nello stesso lavoro.\nBench\u00e9 in luoghi diversi, i due mettono gli occhi sulla ricca taglia dell'Indio, ma mentre per il Monco \u00e8 solo una questione di denaro, il colonnello lo vuole per un'altra ragione.\nL'Indio si ricongiunge ai suoi compagni e subito architetta il piano d'assalto alla banca di El Paso, la pi\u00f9 impenetrabile e sicura dello Stato, spiegando agli inizialmente diffidenti seguaci che contiene al suo interno un mobile intagliato, che maschera una cassaforte con ben mezzo milione di dollari in contanti, della cui esistenza ha saputo grazie al costruttore, un artigiano conosciuto durante il periodo passato in prigione e che ha ucciso durante la sua sanguinosa evasione.\nIl Monco e il colonnello si ritrovano entrambi a El Paso per seguire da vicino le mosse della banda: il Monco, grazie a un ragazzino che gli d\u00e0 informazioni, scopre la presenza del colonnello in citt\u00e0, iniziando a seguirlo e a prendere informazioni su di lui da \"il Profeta\", un vecchio pioniere che fra l'altro conosce bene Mortimer.\nDurante un momento di apparente calma, il colonnello trova parte della banda dell'Indio in citt\u00e0 e, volendo saggiarne le intenzioni, accende un fiammifero sulla gobba di Wild, un pericoloso criminale.\nDeciso a rimanere l'unico pretendente alla taglia dell'Indio, il Monco sfida a duello il colonnello in una prova notturna di abilit\u00e0 con le pistole. Durante l'incontro il Monco spara per primo al cappello del colonnello, che in seguito ricambia il favore sparando pi\u00f9 volte a quello del pi\u00f9 giovane e irruente pistolero. Dopo il confronto i due, constatata l'identica capacit\u00e0, si mettono d'accordo per collaborare e spartirsi i soldi ricavati dalla taglia dell'Indio e di quelle dei suoi gregari: durante la pianificazione, il colonnello, pi\u00f9 freddo e razionale del Monco, lo convince a infiltrarsi tra le file dell'Indio, facendo evadere un suo uomo, Sancho Perez, detenuto in un carcere messicano, e arrivando cos\u00ec fino a lui.\nBench\u00e9 i due pistoleri siano al corrente dell'obiettivo della banda, e cio\u00e8 la banca di El Paso, non conoscono il piano per intero; per cui, nonostante il doppiogioco del Monco e l'appostamento in citt\u00e0 ideato dai due bounty-killer per cogliere i criminali in flagranza sul fatto ed eliminarli, l'Indio con uno stratagemma riesce lo stesso a prendere la cassaforte e fuggire col bottino.\nA questo punto il Monco vorrebbe sciogliere la societ\u00e0 col colonnello e inseguire da solo i malviventi, ma ancora una volta l'ex ufficiale, pi\u00f9 razionale del socio, lo convince a riunirsi di nuovo all'Indio e continuare l'azione in comune.\nLa banda fugge a est in uno squallido paesino detto Agua Caliente dove l'Indio ha deciso di nascondersi dalle autorit\u00e0. Il Monco e il colonnello si ritrovano nel paese, con sorpresa del primo, che aveva creduto di poter imbrogliare l'altro cambiando la direzione della fuga; all'arrivo della banda nella locale taverna il colonnello viene riconosciuto dal Gobbo, che lo sfida a duello per vendicare l'umiliazione ricevuta a El Paso, restando ucciso.\nFintosi un ladro professionista interessato allo stesso colpo, Mortimer si offre per aiutare l'Indio ad aprire la cassaforte, in cambio di un compenso in denaro. I soldi per\u00f2 sono riposti in una cassa di cui l'Indio ha la chiave. Durante la notte, il colonnello e il Monco si recano contemporaneamente nel magazzino dove \u00e8 conservata la cassa e trafugano il denaro. Ma l'Indio, astuto e sospettoso, scopre le vere intenzioni dei due alleati, e li fa pestare a sangue dai suoi uomini. Pensando di sfruttarli per depistare le indagini dei ranger, l'Indio decide di non uccidere subito i suoi prigionieri i quali, in precedenza, sono riusciti a nascondere il bottino della rapina.\nAvidamente, l'Indio, in combutta col fido \"el Ni\u00f1o\", pensa di riuscire a spartire l'intero bottino solo tra loro due. Dopo aver liberato il Monco e il colonnello, l'Indio fa ricadere la colpa della fuga su un componente della banda. Lo spietato fuorilegge manda allo sbaraglio i suoi compagni che vengono ben presto eliminati a uno a uno dai due durante uno scontro a fuoco nel paese.\nI piani dell'Indio vengono intralciati all'ultimo momento da Groggy, che uccide el Ni\u00f1o e reclama la sua parte di bottino. I soldi per\u00f2 non sono pi\u00f9 nella cassa e cos\u00ec l'Indio non pu\u00f2 far altro che uscire dal suo nascondiglio per affrontare il suo destino.\nDouglas Mortimer riesce cos\u00ec ad arrivare all'atteso duello con l'Indio, grazie all'aiuto imprevisto del Monco il quale, tenendo il fucile sul braccio destro e un orologio carillon nella mano sinistra, attende come loro la fine della musica per la resa dei conti. Alla fine il colonnello Mortimer uccide l'Indio ma non accetter\u00e0 un solo dollaro della taglia sententosi gi\u00e0 appagato; l'analessi finale spiegher\u00e0 il motivo: lo scopo del colonnello era vendicare la sorella (di cui l'Indio era pazzamente innamorato) e il marito, vittime del fuorilegge che, colto da un raptus dopo averli spiati dalla finestra della loro camera mentre si baciavano, uccise l'uomo e violent\u00f2 la donna che durante lo stupro si uccise sparandosi un colpo al costato con la pistola dell'Indio.\nI soldi andranno tutti al Monco che, raccolti tutti i redditizi cadaveri, fa suo anche il mezzo milione di dollari rubato, prelevandolo tra i rami di un albero, dove era rimasto dal momento in cui i due soci erano stati scoperti, allo scopo di restituirlo alla banca di El Paso e ottenere la ricompensa.\nProduzione.\nDopo l'inaspettato quanto straordinario successo di \"Per un pugno di dollari\", Sergio Leone entr\u00f2 in una \"paralisi creativa\" dovuta alla consapevolezza che ottenere nuovamente un exploit simile sarebbe stato quasi impossibile. Per ovviare a questo inconveniente, il regista cerc\u00f2 di intraprendere strade differenti dal genere western, come il genere thriller e l'autobiografico. Abbandonati questi progetti, Leone decise di puntare nuovamente sul genere western: per contratto doveva alla Jolly Film almeno un seguito. Nonostante ci\u00f2, il regista decise di recidere ogni tipo di legame con Papi e Colombo:\nIn un'intervista a Luciano Vincenzoni, il titolo fu proposto a Leone dallo stesso Vincenzoni durante il loro incontro con la frase:\nContemporaneamente, Leone conobbe un avvocato che era ben avviato anche nell'ambito della produzione cinematografica, Alberto Grimaldi. Durante una cena insieme, Leone propose a Grimaldi il finanziamento del nuovo progetto, \"Per qualche dollaro in pi\u00f9\". Grimaldi accett\u00f2 di buon grado, facendo al regista un'offerta di tutto rispetto: spese pagate, compenso e 50% dei profitti.\nPer quanto riguarda la coproduzione internazionale, sul fronte tedesco rimane la \"Constantin Film Produktion GmbH\" desiderosa di ripetere il successo del film precedente. Inizialmente la ricerca di un coproduttore spagnolo non porta a buoni risultati, ma alla fine entra nel progetto Arturo Gonz\u00e0lez dalla Spagna. Per la prima volta, comunque, si ebbe l'intervento di americani in uno spaghetti western: la United Artists, societ\u00e0 che successivamente distribuir\u00e0 il film in tutto il mondo. Il budget del film fu, dunque, di circa 600 000 $.\nLa United Artists entr\u00f2 nell'affare perch\u00e9 Luciano Vincenzoni, sceneggiatore e amico di Leone, mostr\u00f2 al rappresentante europeo della societ\u00e0, Ilya Lopert, il primo western di Leone \"Per un pugno di dollari\".\nLopert decise di finanziare il successivo, che secondo quel che riferisce Vincenzoni, inizialmente si intitolava \"La collina degli stivali\", titolo poi cambiato.\nNel documentario \"Il falso bugiardo\", Vincenzoni dichiara che fu Leone a volerlo come sceneggiatore. Nello stesso documentario Tonino Valerii conferma e aggiunge che Grimaldi pensava che Vincenzoni non avrebbe accettato, perch\u00e9 all'epoca gi\u00e0 famoso e impegnato con autori importanti come Pietro Germi o Mario Monicelli. Invece Vincenzoni scrisse il film e invent\u00f2 anche il seguito, \"Il buono, il brutto, il cattivo\", in una riunione con i fratelli Picker, dirigenti della United Artists, suoi amici, che finanziarono anche questo.\nLeone e Vincenzoni si conoscevano da tempo, ma Vincenzoni aveva avuto successo prima dell'amico, e aveva ottimi rapporti con i produttori statunitensi, forse anche per questo Leone lo volle a scrivere il secondo film, che sapeva essere fondamentale per la sua carriera.\nLuoghi delle riprese.\nIl film \u00e8 stato prevalentemente girato in Spagna.\nLe varie sequenze del passaggio del treno, vennero girate nei pressi di Almer\u00eda, Guadix e La Calahorra. La fittizia stazione di Tucumcari \u00e8 la stessa oggi situata a La Calahorra, Granada. Per le varie scene nel paese vennero scelti diversi comuni, fra cui: Colmenar Viejo, La Calahorra, Hoyo de Manzanares e Tabernas. Le scene della chiesa sono inerenti alla odierna \"Chiesa di Santa Maria\" a Turrillas, Andalusia. Per lo studio di lavoro del colonnello Mortimer venne realizzato un set nel comune di Hoyo de Manzanares, Madrid. La scena del duello finale fra il colonnello Mortimer e l\"'Indio\" venne girata presso Los Albaricoques, Andalusia. Gemellata con El Paso, una citt\u00e0 degli Stati Uniti d'America, capoluogo della contea omonima nello Stato del Texas. Infatti a Castelfranco in Miscano, furono girate quasi tutte le riprese del film Western \"Per qualche dollaro in pi\u00f9\", di Sergio Leone, ambientato appunto ad El Paso.\nPer i vari set interni vennero sfruttati sia il Mini Hollywood di Tabernas che gli studi di Cinecitt\u00e0 a Roma.\nSceneggiatura.\nOttenuto un produttore disposto a finanziare anche i suoi capricci, Leone ebbe fretta d'iniziare il progetto vero e proprio: si tenne dunque una prima riunione, tra Sergio Leone, Duccio Tessari e Fernando Di Leo, per decidere il soggetto del film. La storia che si stava delineando era quella di due cacciatori di taglie, uno giovane e uno anziano, che si alleano per catturare un fuorilegge. Successivamente, Tessari usc\u00ec dal progetto, e Di Leo termin\u00f2 il primo trattamento con l'aiuto di Enzo Dell'Aquila. I due proposero a Grimaldi un trattamento intitolato \"Il cacciatore di taglie\", pensando di farsi un nome grazie al nuovo film di Leone. Il regista rimase colpito dal soggetto, e chiese a Grimaldi di comprarlo a patto che i nomi di Dell'Aquila e Di Leo non apparissero.\nCoadiuvato anche dal cognato Fulvio Morsella, Leone inizi\u00f2 a trasformare la bozza in un trattamento pi\u00f9 dettagliato. Successivamente si un\u00ec al progetto lo sceneggiatore Luciano Vincenzoni, che scrisse la sceneggiatura in nove giorni. L'apporto di Vincenzoni fu soprattutto in termini di umorismo, caratteristica che permise a Clint Eastwood di coniare il suo famoso \"sorrisetto\". Leone si dedic\u00f2 completamente alla sceneggiatura, scrivendo con Vincenzoni tutto il dialogo.\nVincenzoni ammette spesso di non aver creduto realmente al genere spaghetti western che Leone stava creando inconsapevolmente, anche per questo aveva con Leone un rapporto altalenante.\nInoltre avendo lui i rapporti con i tycoon della United Artists, era inviso soprattutto a Grimaldi che produceva, sulla carta, il film.\nPartendo dal trattamento, il film era diventato la storia di due cacciatori di taglie, uno giovane interpretato da Clint Eastwood, e un altro pi\u00f9 anziano: elemento chiave era dunque il contrasto tra i due protagonisti. L'antagonismo tra questi due protagonisti era il vero e proprio motore dell'azione:\nAnche Sergio Donati lavor\u00f2 alla sceneggiatura, lavorando sui dialoghi e scrivendo da zero diverse scene: sono di sua inventiva, per esempio, la scena del treno, del vecchio profeta e il finale, con la \"conta dei cadaveri\". Donati considera quest'ultima scena la pi\u00f9 riuscita in tutta la sua carriera. Lo stesso Tonino Valerii afferma di aver partecipato alla stesura della sceneggiatura del film. Fu suo, infatti, l'apporto principale all'antagonista del film: el Indio. Vincenzoni, tuttavia, ritiene di essere stato il primo a ribattezzare cos\u00ec l'antagonista del film.\nCast.\nIl Monco (Clint Eastwood).\nIl ruolo del cacciatore di taglie era, ovviamente, pensato fin dal principio per Clint Eastwood: Papi e Colombo, tuttavia, stavano cercando di scritturare l'attore in un altro film. Quando Eastwood ebbe per\u00f2 la notizia che Leone aveva rotto ogni legame con la Jolly Film, decise di stare dalla parte del regista, rifiutando qualsiasi scrittura da parte della casa di produzione. Leone dunque si rec\u00f2 in America per convincere Eastwood a firmare il contratto per il nuovo film in progetto; arrivato a casa dell'attore, il regista inizi\u00f2 a mimare le scene principali del film. Eastwood rimase piacevolmente impressionato dal soggetto, ma decise comunque di aspettare il copione completo prima di firmare il contratto.\nPer girare \"Per un pugno di dollari\", Eastwood ricevette 15.000 $ di compenso e un biglietto in classe economica per arrivare in Italia. Questa volta, l'attore ottenne 50.000 $, un biglietto di prima classe e una piccola percentuale sugli incassi.\nIl personaggio interpretato da Eastwood \u00e8 \"il Monco\", seconda incarnazione dell'Uomo senza nome leoniano, abile cacciatore di taglie che vaga per il West alla ricerca dei pi\u00f9 remunerativi criminali della zona. Caratteristica del personaggio \u00e8 l'uso molto raro della mano destra, la mano per sparare: tutte le azioni comuni sono eseguite dalla mano sinistra. Sul polso destro \u00e8 possibile notare, inoltre, una fascia in pelle.\nColonnello Douglas Mortimer (Lee Van Cleef).\nPer il ruolo del cacciatore di taglie anziano, il colonnello Douglas Mortimer, Leone volle inizialmente scritturare Henry Fonda. Nuovamente, manager e attore non presero neanche in considerazione la proposta del regista romano, che dunque contatt\u00f2 Charles Bronson. Anche Bronson, tuttavia, rifiut\u00f2 la parte, e la scelta di Leone cadde su Lee Marvin. Il regista romano era rimasto piacevolmente sorpreso dall'interpretazione di Marvin nel film \"L'uomo che uccise Liberty Valance\"; l'attore era ben disposto a prendere parte al progetto, e presto si raggiunse un accordo di massima. Nonostante ci\u00f2, qualche giorno prima dell'inizio delle riprese del film, Leone apprese che Marvin aveva firmato per recitare nel film \"Cat Ballou\" di Elliott Silverstein.\nSi giunse dunque a pochi giorni dall'inizio delle riprese, e il colonnello Mortimer non aveva ancora un volto. Sergio Leone si decise dunque a partire per Los Angeles alla ricerca di un attore di cui possedeva solo una vecchia foto strappata dall'annuario \"Academy Players\". Secondo Leone, l'attore assomigliava a un parrucchiere del Sud Italia, ma aveva anche un naso da falco e gli occhi di Van Gogh:\nLeone propose all'attore 10 000 $ di compenso e il biglietto per il prossimo aereo per l'Italia. Van Cleef accett\u00f2, prendendosi per\u00f2 il tempo di completare un quadro che gli avevano commissionato. Per l'attore, che per sua stessa ammissione faceva fatica a pagare la bolletta della luce, questo film fu una vera e propria salvezza. In tutti i film che aveva interpretato, tra cui \"Bravados\" e \"Mezzogiorno di fuoco\", non raggiungeva vivo i titoli di coda: veniva sempre ucciso dal protagonista della pellicola. Van Cleef, dopo l'interpretazione in \"Per qualche dollaro in pi\u00f9\" e quella ne \"Il buono, il brutto, il cattivo\", conobbe una vera e propria rinascita artistica: il suo divenne un nome da mettere \"prima\" del titolo del film.\nDurante il viaggio, Leone fece leggere all'attore il copione: Van Cleef lo defin\u00ec \"shakesperiano\". Appena arrivato sul set, l'attore dovette fare i conti con la barriera della lingua: bench\u00e9, secondo stessa ammissione di Clint Eastwood, l'inglese di Leone fosse migliorato dai tempi di \"Per un pugno di dollari\", rimaneva un'impresa instaurare un dialogo tra le parti. Il cast stesso comprendeva attori italiani, spagnoli, tedeschi, greci e inglesi. Nonostante queste difficolt\u00e0, comunque, Luciano Vincenzoni ricorda Van Cleef come un attore che seguiva in tutto e per tutto il regista, \"docile come un agnellino\".\nPer calarsi maggiormente nella parte, e per iniziare a comprendere lo \"stile\" di Leone, Eastwood consigli\u00f2 a Van Cleef la visione di \"Per un pugno di dollari\". Dopo aver visto il film, l'attore rimase illuminato. All'uscita dal cinema afferm\u00f2: \"Adesso capisco cosa intendi. Il copione \u00e8 importante ma decisamente secondario rispetto allo stile.\"\nEl Indio (Gian Maria Volont\u00e9).\nIl ruolo del cattivo viene nuovamente affidato, dopo lo straordinario successo di \"Per un pugno di dollari\", a Gian Maria Volont\u00e9, questa volta impegnato a immedesimarsi nei panni di un fuorilegge messicano senza scrupoli che vuole assalire la banca pi\u00f9 importante del paese, quella di El Paso.\nDistribuzione.\nData di uscita.\nIl film fu proiettato in pubblico per la prima volta il 18 dicembre 1965 a Roma.\nIncassi.\nIl film fu il pi\u00f9 visto in Italia dell'intera stagione 1965-66, con un introito economico di tre miliardi e mezzo di lire.\n\"Per qualche dollaro in pi\u00f9\" detiene ad oggi il quinto posto nella classifica dei film italiani pi\u00f9 visti di sempre con spettatori."}
{"id": "41994", "revid": "2", "url": "https://it.wikipedia.org/wiki?curid=41994", "title": "Aereo", "text": ""}
{"id": "41996", "revid": "120629237", "url": "https://it.wikipedia.org/wiki?curid=41996", "title": "Sindarin", "text": "Il sindarin (detto anche \"grigioelfico\") \u00e8 una lingua artificiale di Arda, l'universo immaginario fantasy creato dallo scrittore inglese J. R. R. Tolkien. Fu il linguaggio elfico pi\u00f9 comunemente parlato nella Terra di Mezzo durante la Terza Era.\nEra la lingua dei Sindar, che, nonostante i tentativi del loro re Thingol, non vollero partire per il Grande Viaggio oltre il Belegaer. \u00c8 derivata da un'antica lingua chiamata telerin comune. Quando i Noldor ritornarono nella Terra di Mezzo, adottarono il linguaggio sindarin, anche se consideravano la loro lingua madre, il quenya, pi\u00f9 bella. Il sindarin condivide con quest'ultima una radice comune, l'eldarin, e le due lingue hanno molti termini simili. Il sindarin \u00e8 generalmente pi\u00f9 mutevole dell'altra lingua, e ne esistono numerosi dialetti, parlati dalle varie etnie della Terra di Mezzo. Nel Doriath il sindarin era considerata la pi\u00f9 alta e nobile forma di linguaggio.\nPrima della Caduta, molti Uomini di N\u00famenor parlavano questo linguaggio, quando ancora l'essere amico degli Elfi non era un problema. Il suo utilizzo venne esportato dai n\u00famen\u00f3reani in esilio nella Terra di Mezzo, specialmente in Gondor. Il sindarin \u00e8 la lingua a cui ci si riferisce ne \"Il Signore degli Anelli\" parlando di \"lingua elfica\".\nTolkien originariamente pens\u00f2 che il linguaggio che poi si sarebbe chiamato \"sindarin\" avrebbe dovuto essere parlato dai Noldor. Ma pi\u00f9 tardi cambi\u00f2 idea, e decise di farne la lingua dei Sindar. Per questa ragione in qualche vecchio materiale, come le Etimologie, questa lingua \u00e8 chiamata \"noldorin\". Quando il \"noldorin\" divent\u00f2 il \"sindarin\", la lingua riprese molto da quello che in un primo momento Tolkien immagin\u00f2 essere il linguaggio \"indigeno\" del Beleriand, quello parlato dai Teleri non partiti per Aman: l\"'Ilkorin\".\nTolkien bas\u00f2 il suono e parte della grammatica del Sindarin sulla lingua gaelica, riprendendo molte mutazioni tipiche del linguaggio celtico (specialmente il brittonico). Inoltre il linguaggio risente molto degli influssi delle lingue germaniche, essendo Tolkien uno studioso di antico inglese, norreno e gotico.\nPrima che i Noldor tornassero nella Terra di Mezzo, il sindarin era scritto con le Cirth, ma dopo questo evento si cominciarono ad usare normalmente le Tengwar.\nEstratto: L'Ave Maria: \nSuilanno Maria, pant o meleth\ni Ch\u00eer na le, edh maebennen min bessatha maebennen i ion e-daew dh\u00een: Iesus.Aer Maria, naneth Erueglerio ammen \u00fagerthonathsi a ned l\u00fb en-gurth v\u00edn.\nThenid\nGrammatica sindarin.\nL'articolo determinativo singolare sindarin \u00e8 \"i\", che diviene \"ir\" davanti a parole che iniziano per \"i\". La forma plurale \u00e8 \"in\".Il sindarin non ha articoli indefiniti come l'italiano \"un, una\"; l'assenza di articolo indica usualmente che il sostantivo \u00e8 indefinito.Le desinenze aggettivali sono \"-eb\", \"-en\" ed \"-ui\". Gli aggettivi si accordano con i loro sostantivi nel numero, seguendo il modello dei sostantivi plurali.I verbi sindarin prendono spesso desinenze per numero e persona. Si aggiunge ad esempio la desinenza \"-r\" ai verbi con un soggetto plurale, cos\u00ec come avviene in quenya.\nVerbi derivati.\nL'infinito si forma con la desinenza \"-o\" al posto della \"-a\".La terza persona singolare del tempo presente \u00e8 identico alla radice in \"-a\".La terza persona del tempo passato si forma nella maggior parte dei casi col suffisso \"-nt\".La terza persona del tempo futuro si forma aggiungendo il suffisso \"-tha\".L'imperativo si forma con la desinenza \"-o\" al posto della \"-a\".\nVerbi elementari.\nL'infinito si forma con la desinenza \"-i\".Il presente utilizza la medesima radice verbale, ma nel caso sia monosillabica, la vocale diviene lunga.Il passato dei verbi elementari in \"-r\" si forma con la desinenza nasale \"-n\"Il futuro si forma aggiungendo la desinenza \"-tha\", unita tramite una vocale connettiva se necessario.L'imperativo dei verbi elementari si forma con la desinenza \"-o\"Il participio attivo prende la desinenza \"-el\". \"-iel\" se la radice vocalica \u00e8 \"i\".Il participio attivo perfettivo prende invece la desinenza \"-iel\" combinata con l'allungamento della radice vocalica. La vocale \"i\" diviene semplicemente una \"i\" lunga.\nConiugazione dei verbi.\nadlanna- = coniugare, declinare, essere in pendenza\npresente:\nadlannon\nadlannag\nadlanna\nadlannam\nadlannach\nadlannar\npassato:\nadlannen\nadlanneg\nadlannant\nadlannem\nadlannech\nadlanner\nfuturo:\nadlannathon\nadlannatag\nadlannatha\nadlannatham\nadlannathach\nadlannathar"}
{"id": "41998", "revid": "729019", "url": "https://it.wikipedia.org/wiki?curid=41998", "title": "Sukhoi Su-15", "text": "Il Sukhoi Su-15 designato \"Flagon\" dalla NATO, \u00e8 un caccia intercettore ognitempo sovietico progettato dall'OKB Sukhoi.\nSviluppo.\nLa breve vita del T-37.\nI primi studi su un nuovo caccia intercettore, che, secondo le specifiche dell'Aeronautica sovietica, doveva essere capace di una tangenza pratica di 27\u00a0000\u00a0m e di una velocit\u00e0 massima di 3\u00a0000 km/h, iniziarono nei primi mesi del 1958. I nuovi motori disponibili erano il Ljul'ka AL-21F ed il Tumanskij R-15-300.\nGli intercettori sovietici erano parte di un complesso sistema di intercettazione radar, il cui centro nevralgico era posto a terra. La \"guida caccia\" localizzava ed inseguiva il bersaglio, conducendo costantemente l'aereo intercettore, il quale perci\u00f2 non era altro che un mezzo per portare i missili aria-aria il pi\u00f9 vicino possibile al bersaglio. Per questo motivo gli intercettori sovietici erano dotati di un'apparecchiatura elettronica per la guida automatica verso il bersaglio. I pi\u00f9 sofisticati sistemi erano dotati persino di un sistema automatizzato, manovrato da terra e capace di acquisire il bersaglio da ogni angolazione. Al pilota non restava molto lavoro se non quello di controllare il sistema automatico.\nIl nuovo sistema, creato appositamente per il futuro intercettore, era chiamato T-3A-9, sviluppo del T-3 e fu messo in produzione con un decreto del 4 giugno del 1958 del Consiglio dei ministri sovietico. Con questo decreto all'OKB Sukhoi fu ordinata la progettazione di un caccia intercettore, che l'OKB design\u00f2 come T-37, ed un missile aria-aria con il relativo sistema.\nIl prototipo del missile, sviluppato dall'MKB Raduga e chiamato K-9, aveva una guida radar semiattiva, pilotato dal radar TsP (\u0426\u041f in cirillico). Il sistema T-3A-9 consisteva nel sistema di controllo a terra Luch (\u041b\u0443\u0447, raggio, nel senso di raggio luminoso), l'intercettore T-37, due missili K-9, il radar TsP, il sistema di aggiornamento dati Barometr-2 (\u0411\u0430\u0440\u043e\u043c\u0435\u0442\u0440, barometro) e del sistema IFF Kremnij-2M (\u041a\u0440\u0435\u043c\u043d\u0438\u0439, silicone).\nNella primavera del 1959 si cominci\u00f2 a lavorare attorno al disegno di massima del T-37 e, finalmente, nell'estate dello stesso anno si cominci\u00f2 la costruzione di un prototipo. Il nuovo intercettore ereditava molto dal Sukhoi Su-11, infatti aveva un'ala a delta ed una presa d'aria a cono posizionata sul muso.\nNel febbraio del 1960 il prototipo era praticamente ultimato. Ma, improvvisamente, per ordine dello GKAT (\u0413\u043e\u0441\u0443\u0434\u0430\u0440\u0441\u0442\u0432\u0435\u043d\u043d\u043e\u043c\u0443 \u041a\u043e\u043c\u0438\u0442\u0435\u0442\u0443 \u043f\u043e \u0410\u0432\u0438\u0430\u0446\u0438\u043e\u043d\u043d\u043e\u0439 \u0422\u0435\u0445\u043d\u0438\u043a\u0435, \"Gosudarotvennomu Komitetu po Aviacionnj Technike\", Comitato di Stato per l'equipaggiamento dell'aviazione), il progetto viene fermato e tutto quello che riguardava il T-37 viene distrutto, compreso il prototipo, fatto a pezzi e rottamato. Probabilmente questo improvviso ripensamento si dovette all'abbandono del fallimentare sistema d'arma K-9. Quello che \u00e8 certo \u00e8 che il T-37 fu un vicolo cieco.\nDal T-47 nasce il T-49.\nIl problema principale del T-47, il prototipo del Su-11, era che il grosso cono che ospitava il radar, al centro della presa d'aria, peggiorava sensibilmente le prestazioni. Era comprensibile quindi che, fin dal 1958, l'ufficio tecnico di Pavel Suchoj si concentrasse su una nuova soluzione che risolvesse tale problema.\nIl risultato fu che la presa d'aria venne spostata ai lati della cupola del radar, con una forma a doppio settore circolare. Sembra che questo arrangiamento fosse molto pi\u00f9 efficiente, migliorando la compressione del flusso convogliato al motore e diminuendo le perdite per attrito aerodinamico.\nPer velocizzare la costruzione di un prototipo si decise di usare un T-3/9 (o T-39) non ancora completato (il T-39 era un prototipo di Sukhoi Su-9, di cui soltanto uno completato ed inviato allo TsIAM, istituto per i motori dell'aviazione), ribattezzandolo T-49.\nLa conversione del T-39 in T-49 termin\u00f2 nell'ottobre del 1959. Gon\u010darov (\u041c. \u0421. \u0413\u043e\u043d\u0447\u0430\u0440\u043e\u0432) fu incaricato di supervisionare le prove a terra, mentre nel gennaio del 1960 il pilota collaudatore Anatolij Kocnov (\u0410\u043d\u0430\u0442\u043e\u043b\u0438\u0439 \u041a\u043e\u0446\u043d\u043e\u0432) port\u00f2 in volo il caccia. A giudicare dai rapporti l'apparecchio mostr\u00f2 eccellenti doti di volo e, come ci si aspettava, migliorava nell'accelerazione il T-39. Sfortunatamente in aprile un incidente di volo danneggi\u00f2 l'apparecchio che, sebbene riparato ed aggiornato, non torn\u00f2 pi\u00f9 a volare.\nVenne anche proposto un progetto per creare un T-37 da intercettazione con la sigla P-37, ma purtroppo le informazioni al riguardo sono andate perdute.\nIl T-59.\nOltre al T-49 vennero studiati altri arrangiamenti alternativi della presa d'aria del T-47. Una di queste venne denominata T-59 e doveva essere una piattaforma per i collaudi del radar TsP, ma non fu mai costruito. Inoltre anche per questo prototipo i dati specifici sono andati perduti.\nFinalmente arriva il T-58.\nVerso la fine del 1960 si cominci\u00f2 a lavorare anche su un altro progetto, denominato T-58. In quel periodo il Su-9 era entrato in produzione ed era parte integrante del sistema difensivo sovietico, mentre i collaudi del Su-11 procedevano regolarmente e si concluderanno nel giugno dell'anno successivo. Malgrado molti altri OKB si trovassero in difficolt\u00e0 e quelli di Lavo\u010dkin e Mjasi\u0161\u010dev fossero stati chiusi, nel \"bureau\" di Suchoj non c'erano problemi. Ma nel febbraio del 1960 all'OKB fu ordinato di interrompere qualsiasi lavoro, compreso come scritto sopra quello del T-37, e di concentrarsi sul sistema di intercettazione legato alla nuova versione del missile K-8, il K-8M2 (poi entrato in produzione come R-98, AA-3 Advanced Anab per la NATO), in particolar modo fu richiesto di abbassare la quota operativa dell'arma.\nRisolvere il problema voleva dire necessariamente impiegare un radar pi\u00f9 potente e di conseguenza con un'antenna tanto ingombrante da non poter pi\u00f9 entrare nel cono di una presa d'aria. Era necessario quindi riprogettare il muso dell'intercettore e la presa d'aria stessa. Il nuovo radar era una nuova versione del radar Or\u00ebl (\u043e\u0440\u0451\u043b, aquila) del Su-11, l'Or\u00ebl-2. Il nuovo disegno prevedeva quindi una grossa cupola radar installata sul muso e le prese d'aria spostate ai lati della cabina, con le rampe per le onde d'urto sistemate orizzontalmente.\nIl disegno preliminare quindi si avvaleva delle esperienze del \"bureau\" nella ricerca aerodinamica sulle prese d'aria maturate durante gli anni cinquanta, mentre la sezione posteriore restava pressoch\u00e9 inalterata rispetto ad un Su-9 di serie. Anche la motorizzazione prevista era di un solo turbogetto Ljul'ka AL-31F-2.\nAgli inizi del 1961 si inizi\u00f2 la costruzione di due prototipi, uno per le prove statiche ed uno per i collaudi in volo. I lavori per\u00f2 furono presto sospesi a causa delle nuove richieste dell'Aeronautica sovietica, che riguardavano in particolare i propulsori.\nIl T-58 diventa bimotore.\nAlla fine del 1960 quindi si lavor\u00f2 attorno ad una versione del T-58 propulsa da due nuovi turbogetti a flusso assiale R-21F-300 disegnati dall'ufficio di Nikolaj Georgievi\u010d Mecchvari\u0161vili (\u041d\u0438\u043a\u043e\u043b\u0430\u0439 \u0413\u0435\u043e\u0440\u0433\u0438\u0435\u0432\u0438\u0447 \u041c\u0435\u0446\u0445\u0432\u0430\u0440\u0438\u0448\u0432\u0438\u043b\u0438, gli stessi che equipaggiavano il MiG-21PF). L'aereo doveva anche diventare la piattaforma di lancio dei nuovi missili R-40 (AA-6 Acrid, all'epoca designati come prototipi K-40) e del sistema di intercettazione e acquisizione bersaglio chiamato Su-15-40. Sia il vecchio T-58 che il nuovo bimotore adottavano prese d'aria laterali a sezione rettangolare che il radar Vichr'-P (\u0412\u0438\u0445\u0440\u044c, vortice), una versione avanzata dell'Or\u00ebl (\u041e\u0440\u0451\u043b, aquila).\nDurante il 1961 lo sviluppo degli R-21F-300 venne rallentato, quindi l'OKB dovette ripiegare sui Tumanskij R-11F2-300 che erano stati provati con i vecchi T-5 (i prototipi del Su-9) in sostituzione del singolo Ljul'ka AL-7F. Nello stesso anno l'OKB lavor\u00f2 attorno ad un'altra versione del T-58, il T-58D.\nMalgrado tutto, il sistema di intercettazione che sfruttava il missile R-40 era legato al MiG-25 pi\u00f9 che al Su-15, infatti per il progetto di Suchoj si pensava al R-8M2, una nuova versione del Kaliningrad R-8, ed al nuovo sistema di intercettazione Su-11-8M3, con un nuovo radar Orel-2 dotato di un'antenna da 950\u00a0mm di diametro.\nUna risoluzione del consiglio dei ministri sovietico del 5 febbraio 1962 stabiliva che l'ufficio di Suchoj dovesse realizzare un intercettore attorno al sistema Su-11-8M che sostituisse i Su-11 ed i Su-9, migliorandone prestazioni ed affidabilit\u00e0, che aggiungesse un sistema ECCM (\"Electronic Counter Counter Measures\") che lo proteggesse dalle contromisure elettroniche e che automatizzasse il controllo dell'apparecchio.\nIl T-58D.\nIl T-58D deriva direttamente dal T-58 monomotore (aveva un singolo Ljul'ka AL-7F-2), ma adottava due motori. Per velocizzare il disegno del progetto, l'OKB us\u00f2 l'ala (a delta con freccia di 60\u00b0) e gli impennaggi del Su-11, bast\u00f2 progettare solo i giunti per agganciare alla fusoliera le vecchie superfici. Anche il carrello principale quindi rimase lo stesso del Su-11.\nLa fusoliera era una novit\u00e0 invece, fu la prima in Unione Sovietica ad avvalersi della regola delle aree: si pu\u00f2 notare infatti la forma a \"Coca-Cola\" della fusoliera che veniva rastremata una prima volta all'altezza della cabina di pilotaggio, dove si addossavano le prese d'aria, ed una seconda all'altezza dell'ala. Questo disegno aveva lo scopo di limitare la resistenza aerodinamica in regime supersonico (dovuta principalmente alle onde d'urto).\nL'installazione di due motori anzich\u00e9 di uno solo miglior\u00f2 l'affidabilit\u00e0 e la versatilit\u00e0 della macchina. Infatti vennero duplicati anche i controlli, le pompe, i generatori ed i sistemi di controllo.\nVenne installato il sistema di controllo SAU-58, il quale era in grado di acquisire dati dal radar e la direzione di volo ed elaborarli assieme alla conoscenza delle prestazioni di salita del caccia intercettore, per generare un programma di volo. Il pilota quindi aveva la possibilit\u00e0 di scegliere tre modalit\u00e0 di controllo dell'apparecchio: automatico, semiautomatico e manuale.\nQuando venne terminato il primo prototipo nel 1962, il T-58D/1, l'ingegner Jarmarkov (\u0420. \u0413. \u042f\u0440\u043c\u0430\u0440\u043a\u043e\u0432) si occup\u00f2 dei collaudi in volo per saggiare le nuove capacit\u00e0 quali la velocit\u00e0 massima, la tangenza, l'accelerazione ed i consumi, sia in configurazione pulita che con i carichi esterni. Il prototipo fu trasferito per questo motivo al LII, l'istituto di ricerche sul volo intitolato a Gromov. Dopo i consueti collaudi a terra, fu portato in volo dal pilota collaudatore Vladimir Sergeevi\u010d Il'ju\u0161in (\u0412\u043b\u0430\u0434\u0438\u043c\u0438\u0440 \u0421\u0435\u0440\u0433\u0435\u0435\u0432\u0438\u0447 \u0418\u043b\u044c\u044e\u0448\u0438\u043d) il 30 maggio. Durante tutto il 1962 il caccia comp\u00ec 56 voli, generalmente confermando le caratteristiche di volo previste.\nDurante le prove di volo del primo prototipo si present\u00f2 la necessit\u00e0 di cambiare il radar con uno di tipo differente, lo Smer\u010d-AS (\u0421\u043c\u0435\u0440\u0447-\u0410\u0421). Per questo motivo fu necessario riprogettare tanto l'ogiva a protezione dell'antenna radar che l'abitacolo. Inoltre il parafreno venne spostato sopra il timone sulla sommit\u00e0 della deriva. Si pens\u00f2 anche di installare una pinna ventrale ripiegabile (il Su-15 si siede sulla coda), simile a quella che poi verr\u00e0 adottata sul MiG-23, ma la stabilit\u00e0 latero-direzionale del T-58D/1 si dimostr\u00f2 pi\u00f9 che adeguata.\nUscirono in questa configurazione due prototipi, il T-58D/2 ed il /3, ma con il radar modello Orel-D. Infatti l'introduzione dello Smer\u010d venne rimandata alla seconda fase dello studio del sistema di intercettazione.\nEntrambi i nuovi prototipi montavano nuove ruote: il ruotino anteriore adottava le KT-61/3, da 660 \u00d7 200\u00a0mm, al posto delle KT-104, mentre il carrello principale le KT-117 con un sistema di raffreddamento ad acqua ed alcol etilico al posto delle KT-69/4 delle stesse dimensioni. Agli inizi del 63' queste modifiche vennero compiute anche sul primo prototipo.\nCome specificato pi\u00f9 sopra il parafreno venne spostato sopra il timone, sullo stabilizzatore, al quale venne aumentata l'area totale.\nIl secondo prototipo vol\u00f2 la prima volta il 4 maggio del 1963, a causa di ritardi nella riprogettazione dell'alloggiamento per il radar, ai comandi di Il'ju\u0161in. Era completo della nuova apparecchiatura radar, mentre esternamente differiva dal predecessore unicamente per la zona del muso pi\u00f9 allungata ed un cono radar lineare, che successivamente verr\u00e0 montato anche sul primo prototipo.\nLo sviluppo dell'apparecchiatura radar termin\u00f2 a giugno e l'aereo inizi\u00f2 la valutazione in volo da parte dell'Aeronautica sovietica in agosto.\nIl 2 ottobre del 1963 il pilota collaudatore Evgenij Kuku\u0161ev port\u00f2 in volo il terzo prototipo seguito dall'ingegner \u0160olo\u0161. La capacit\u00e0 dei serbatoi di combustibile del T-58/3 fu aumentata di 180 l rispetto ai precedenti.\nNello stesso mese di ottobre tutti e tre gli apparecchi furono spostati su una base aerea dell'Aeronautica per la prosecuzione dei collaudi del sistema d'arma, che erano cominciati in agosto e proseguiranno sino al giugno del 1964. Il sistema comprendeva il radar Orel-D, il nuovo missile R-98 ed il sistema di controllo da terra Vozduch-1M. I collaudi vennero supervisionati dal comandante in capo della guardia nazionale (P-VO) Evgenij Savickij.\nL'Aeronautica trov\u00f2 l'apparecchio soddisfacente, richiese per\u00f2 un aumento della capacit\u00e0 dei serbatoi. Fu cos\u00ec che la cellula venne nuovamente rivista, diminuendone l'assottigliamento dovuto alla regola delle aree nella zona di attacco dell'ala alla fusoliera. In realt\u00e0 la modifica, che interess\u00f2 il primo prototipo, port\u00f2 la fusoliera ad avere la stessa larghezza della sezione di imbocco delle prese d'aria. Il prototipo arriv\u00f2 quindi ad una capacit\u00e0 interna di 6\u00a0860 litri.\nL'ufficio acquisizioni dell'Aeronautica richiese anche un aumento della stabilit\u00e0 e della maneggevolezza. Fu cos\u00ec che l'angolo di rotazione degli alettoni fu aumentato da 15\u00b0 a 18,5\u00b0 e la velocit\u00e0 di spostamento delle rampe delle prese d'aria da 12\u00a0s a 5-6 s. Il T-58D/1 corretto venne provato in un programma di collaudi corto tra il 2 ed il 16 giugno del 1964. Successivamente le stesse modifiche vennero apportate anche al T-58D/3 che venne acquisito dalla P-VO e ordinato in produzione. Era nato il Su-15.\nI tre prototipi comunque non andarono in pensione, ma vennero usati per provare nuove soluzioni. Il T-58D/1 fu provato con una nuova ala con una superficie alare incrementata, un'estensione alle estremit\u00e0 ed un angolo di freccia pi\u00f9 piccolo. Era pensata per migliorare l'efficienza degli alettoni alle basse velocit\u00e0. Poi venne ricostruito nuovamente per provare un sistema di decollo corto, di cui si parler\u00e0 pi\u00f9 avanti, e denominato T-58VD.\nAnche il T-58D/2 fu trasformato nel T-58L. Infine il T-58D/3 venne usato per collaudare il sistema di controllo SAU-58 ed il nuovo radar Orel-D58M tra il 1965 ed il 1967.\nIl Su-15 entra in produzione.\nIl primo Su-15 di preserie usc\u00ec dalla fabbrica di Novosibirsk nel febbraio del 1966. Quando il Sukhoi Su-11 usc\u00ec di produzione la fabbrica cominci\u00f2 a produrre gli Yakovlev Yak-28P sino al 1965. Il primo volo di collaudo venne effettuato il 6 marzo del 1966 dal pilota collaudatore I. Sorokin, mentre i collaudi del secondo esemplare di preserie iniziarono in giugno.\nLa produzione si serie venne avviata nella seconda met\u00e0 dello stesso anno e termin\u00f2 nel 1970. I Su-15 di serie differivano dai prototipi T-58D per una maggiore capacit\u00e0 dei serbatoi (1\u00a0712 l). Nella fusoliera erano alloggiati solo tre serbatoi invece dei quattro presenti sui T-58D. I motori di serie erano gli R-11F2S-300 e, successivamente, gli R-11F2SU-300. Questi ultimi introducevano un sistema di spillamento dello strato limite nel compressore che non era stato montato sui prototipi.\nI primi esemplari di serie adottavano il sistema di controllo della presa d'aria UVD-58M ed il seggiolino eiettabile KS-4, che avrebbe assicurato l'espulsione del pilota a qualsiasi quota ed a velocit\u00e0 superiori ai 140 km/h.\nL'avionica era pressoch\u00e9 ereditata dal Sukhoi Su-11:\nIl radar venne poi modificato a seguito delle prove col T-58D/3 nel RP-15M o Orel-D58M nel 1967.\nGi\u00e0 nel 1965 sui prototipi venne provata un'ala con un'area maggiore ed una freccia composita, in modo tale che le estremit\u00e0 alari risultassero pi\u00f9 lunghe. Le modifiche vennero poi introdotte sugli apparecchi di preserie nel 1966 e finalmente su quelli di serie nel 1969.\nIl sistema di intercettazione Su-15-98 venne provato con successo tra il settembre del 1967 ed il luglio del 1969. Nel 1968 venne anche provato il pacco GP-9 contenente un cannone da agganciare sul ventre dell'apparecchio, ma non fu mai messo in produzione. Molto pi\u00f9 tardi invece venne provato il pacco UPK-23-250 con un cannone GSh-23 (\u0413\u0428-23) il quale venne invece inserito nell'inventario dell'Aeronautica sovietica. Nel 1968 un Su-15 di serie venne usato per collaudare una stazione radio R-832M (Evkalipt-SM).\nIl T-58L.\nNel 1965 l'ufficio tecnico di Suchoj, dietro richiesta dell'Aeronautica sovietica, inizi\u00f2 a convertire i carrelli del T-58D/2 in sci. All'epoca era piuttosto comune per i velivoli sovietici, la possibilit\u00e0 di montare, al posto degli pneumatici, dei semplici sci. Questo accorgimento serviva a fare in modo che gli apparecchi potessero decollare o atterrare su piste non asfaltate nelle regioni con climi pi\u00f9 estremi.\nIl 6 settembre 1965 il prototipo, rinominato T-58L, comp\u00ec il primo volo ai comandi dei piloti collaudatori Vladimir Il'ju\u0161in, Evgenij Kuku\u0161ev, Evgenij Solovev, Vladimir Kre\u010detov ed altri. Le modifiche comprendevano l'installazione di un sistema per il rapido attacco degli sci ai carrelli, un sistema di lubrificazione degli sci stessi, un nuovo meccanismo dello sterzo per il ruotino anteriore, un razzo per l'assistenza al decollo, riarrangiamento della struttura del muso e dell'abitacolo, l'installazione del nuovo seggiolino eiettabile KS-4 ed infine la modifica dei portelli dei carrelli e di vari altri pannelli.\nCome gi\u00e0 accennato tanto il Su-15 che i suoi prototipi avevano la coda molto bassa una volta parcheggiati a terra. Durante un decollo, appena il T-58L stacc\u00f2 il ruotino da terra, il contrappeso antivibrazione del piano di coda si incastr\u00f2 contro una deformazione del terreno e si stacc\u00f2 assieme a parte del rivestimento. Dopo questo piccolo incidente i contrappesi vennero tutti piegati verso l'alto di 15\u00b0.\nSuccessivamente l'apparecchio venne anche dotato di pneumatici KN-9 sul ruotino anteriore per migliorare la controllabilit\u00e0 a terra e diminuire la corsa di decollo. Le ruote avevano dimensioni 660 \u00d7 155\u00a0mm e non avevano freni.\nGli sci non vennero mai adottati sui modelli di serie a causa delle eccessive vibrazioni che l'armamento e l'equipaggiamento elettronico avrebbe dovuto subire, sia in decollo che in atterraggio. Alla fine dei collaudi il T-58L fu trasferito al Museo centrale delle aeronautiche militari di Monino, Mosca, dove \u00e8 ancora conservato.\nIl T-58VD.\nQuando terminarono, ai primi del 1965, i collaudi delle estensioni alari sul T-58D/1, si decise di usare questo prototipo per sperimentare i successivi sviluppi del sistema di propulsione. In particolare, durante il '65, venne sviluppato un sistema propulsivo per il \"decollo e l'atterraggio corto\". Il sistema includeva tre turbogetti portanti Kolesov RD-36-35 alloggiati al centro della fusoliera tra i condotti delle prese d'aria dei motori principali.\nI tre motori portanti erano montati in posizione verticale, inclinata in avanti, con la presa d'aria che spuntava dal dorso dell'aeroplano ed uno scarico sul ventre in grado di vettorizzare la spinta. \u00c8 comprensibile perci\u00f2 che in pratica tutta la parte centrale della fusoliera dovesse essere riprogettata nel prototipo che venne ribattezzato T-58VD (\"vertikalne dvigateli\", motori verticali).\nNel dicembre del 1965 iniziarono i collaudi a terra, sotto la direzione di Jarmarkov. Per le prove venne costruita una speciale struttura per studiare il flusso attorno al nuovo apparecchio. Il flusso era alimentato da un motore Kuznetsov NK-12.\nTerminate le prove a terra, l'aereo venne spostato sulla pista del LII dove, il 6 giugno 1966 vol\u00f2 per la prima volta ai comandi del pilota collaudatore Evenij Solovev e successivamente di Vladimir Il'ju\u0161in.\nLe prove, che terminarono solo nel giugno del 1967, dimostrarono che il T-58VD migliorava sensibilmente le prestazioni in decollo ed in atterraggio, riducendo sia le velocit\u00e0 (velocit\u00e0 di decollo da 390 a 290 km/h e velocit\u00e0 di atterraggio da 315 a 240 km/h) che le distanze (decollo da 1\u00a0170 a 500\u00a0m e atterraggio da 1\u00a0000 a 600\u00a0m).\nSi scopr\u00ec anche che la posizione dei motori non era corretta in quanto la loro spinta produceva un momento di beccheggio, tanto che in atterraggio lo RD-36-35 pi\u00f9 avanzato era tenuto spento.\nIl T-58VD prese parte assieme agli altri prototipi alla parata dell'aria di Domodedovo, pilotato da Solovev.\nI risultati degli esperimenti con il T-58VD furono utilizzati per il successivo T-58M, poi ribattezzato T-6. Il T-58VD comunque aveva l'insormontabile difetto di togliere spazio ai serbatoi di combustibile e di aggiungere il peso ed il consumo di altri tre motori. Il peso aggiuntivo inoltre rendeva pi\u00f9 difficile il bilanciamento dell'apparecchio in volo.\nIl T-58VD venne quindi trasferito all'Istituto dell'aviazione di Mosca (MAI) per scopi didattici.\nL'addestratore.\nIn teoria la versione da addestramento del Su-15 venne progettata assieme alla versione da intercettazione e perci\u00f2 sarebbe potuta entrare in produzione molto prima. Per\u00f2, in Unione Sovietica generalmente gli aerei da addestramento venivano prodotti molto tempo dopo i loro corrispettivi operativi ed il Su-15UT non fece eccezione a questa regola. Infatti l'OKB ricevette l'autorizzazione a costruire il primo esemplare, lo U-58T, nel 1965 e la produzione di serie cominci\u00f2 solo nel 1970.\nNell'ottobre del 1965 venne costruito un modello in scala unitaria della fusoliera dell'addestratore, designato U-58, che venne approvato dalla Commissione dell'Aeronautica sovietica. Si cominci\u00f2 quindi a lavorare al progetto che venne ultimato nella seconda met\u00e0 del 1966 e nella met\u00e0 dell'anno successivo furono ultimati due prototipi, uno per i collaudi strutturale e l'altro per le prove in volo.\nL'addestratore aveva due abitacoli in tandem, con un cupolino simile a quello del Su-9, ed era pi\u00f9 lungo del Su-15 di 450\u00a0mm. Nell'estate del 1967 venne collaudato il primo prototipo a Novosibirsk e il 26 agosto dello stesso anno vol\u00f2 per la prima volta il secondo, ai comandi di Evgenij Kuku\u0161ev. Alla fine del 1968 i collaudi dell'OKB terminarono e le prove di fronte alla Commissione dell'Aeronautica si svolsero nel 1969. Il 3 luglio del 1970 il Su-15UT il Ministero della difesa sovietico lo introdusse nell'inventario e ne ordin\u00f2 la produzione, che termin\u00f2 nel 1972.\nIl Su-15UT era identico al Su-15, ma era privo di apparato radar.\nNell'estate del 1970 fu anche approntato un terzo prototipo, chiamato U-58B, ed equipaggiato con un radar Tajfun. Ma il baricentro era troppo spostato in avanti e non venne mai portato in volo.\nLe versioni si susseguono.\nIl Su-15T.\nIl via alla produzione del Sukhoi Su-15 fu solo il primo passo di uno sviluppo che avrebbe dovuto portare alla implementazione di un nuovo radar, pi\u00f9 efficiente, pi\u00f9 potente e meno facilmente ingannabile dalle contromisure elettroniche. Il nuovo radar avrebbe anche dovuto condurre verso un nuovo tipo di missile aria-aria.\nSi cominci\u00f2 cos\u00ec a mettere a punto il nuovo sistema gi\u00e0 nel 1965, il quale comprendeva:\nNel 1967 le autorit\u00e0 tecniche sovietiche trovarono che il radar Tajfun (\u0422\u0430\u0439\u0444\u0443\u043d, tifone) era molto pi\u00f9 avanzato del Korshun, che quindi venne abbandonato. Il Tajfun era basato sul radar Smer\u010d (\u0421\u043c\u0435\u0440\u0447, tornado) sviluppato per il MiG-25P. Come risultato si inizi\u00f2 subito a lavorare sulla nuova apparecchiatura, ma l'approvazione del governo sovietico arriv\u00f2 solo il 26 dicembre del 1968.\nDurante quell'anno l'Ufficio tecnico di Suchoj aveva costruito un modello in scala del nuovo prototipo chiamato T-58T. Il nuovo intercettore avrebbe dovuto essere propulso dai nuovi turbogetti R-13-300 da 4\u00a0100\u00a0kg di spinta (6\u00a0000\u00a0kg con postcombustore). Doveva essere anche rimosso il secondo sottosistema idraulico primario in quanto il nuovo radar non necessitava di un sistema idraulico.\nAlla fine del 1968 quindi, un Sukhoi Su-15 di serie venne modificato presso l'Ufficio tecnico. Le modifiche comprendevano l'installazione del nuovo radar Tajfun (che poteva controllare i missili aria-aria R-98, R-8M-1 ed R-8M noti in occidente come AA-3 Anab), un sistema di controllo dello strato limite della presa d'aria, un nuovo carrello anteriore con due gomme KN-9 affiancate. Ma non vennero montati i nuovi motori.\nL'aereo venne messo in produzione come Sukhoi Su-15T presso la fabbrica di Novosibirsk nel 1970. Alla fine dell'anno la produzione venne sospesa perch\u00e9 era gi\u00e0 stata sviluppata una nuova versione, il Su-15TM.\nIl Su-15TM.\nNel 1969 divenne finalmente disponibile il nuovo turbogetto R-13-300 ed anche una versione migliorata del radar chiamata Tajfun M, il quale poteva controllare i missili R-98M. Il 18 agosto del 1971 terminarono i collaudi del radar Tajfun e si cominci\u00f2 subito la conversione di due Su-15 di serie all'OKB di Suchoj, introducendo sia le modifiche della versione T che i nuovi motori ed il nuovo radar Tajfun M. Questa versione, chiamata appunto T-58TM o Su-15TM, poteva anche caricare due bombe da 500\u00a0kg oppure due razzi o due cannoni Gryazev-Shipunov GSh-23 (\u0413\u0440\u044f\u0437\u0435\u0432-\u0428\u0438\u043f\u0443\u043d\u043e\u0432 \u0413\u0428-23) con 250 colpi ciascuno con due serbatoi esterni da 600 l l'uno.\nNel dicembre dello stesso anno iniziarono le prove in volo. La prima serie di collaudi sul sistema radar termin\u00f2 il 31 marzo del 1972. La seconda serie riguardava la motorizzazione e termin\u00f2 il 5 aprile del 1973 col risultato che gli R-13 si dimostrarono leggermente pi\u00f9 prestanti degli R-11 per quanto riguarda l'accelerazione.\nIl nuovo sistema di intercettazione si dimostrava pi\u00f9 efficiente in generale, ma non quanto si sarebbe voluto, a bassa quota.\nIl Su-15TM venne messo in produzione fino al 1975. L'OKB continu\u00f2 costantemente ad aggiornarlo introducendo ad esempio il nuovo sistema di controllo automatico SAU-58-2, una nuova cupola del radar, non pi\u00f9 lineare ma ad andamento parabolico per migliorare le prestazioni dell'antenna, nuovi piloni PU-2-8 che rimpiazzavano i PU-1-8 ed il radar Tajfun M2.\nLe modifiche, molto spesso, venivano effettuate anche sugli aerei pi\u00f9 vecchi. Tra il '73 ed il '74 venne anche introdotto il missile aria-aria R-60 (AA-8 Aphid).\nIl Su-15UM.\nLa Difesa aerea nazionale sovietica (\u041f\u043f\u0440\u043e\u0442\u0438\u0432\u043e\u0412\u0432\u043e\u0437\u0434\u0443\u0448\u043d\u043e\u0439 \u041e\u043e\u0431\u043e\u0440\u043e\u043d\u044b) richiese un addestratore per il Su-15TM e proprio per questo motivo venne costruito, nel 1976, un nuovo Su-15 biposto in tandem direttamente alla fabbrica di Novosibirsk.\nIl prototipo venne battezzato U-58TM e vol\u00f2 alla fine di aprile ai comandi del pilota collaudatore Vladimir Vylomov (\u0412\u043b\u0430\u0434\u0438\u043c\u0438\u0440 \u0412\u0439\u043b\u043e\u043c\u0432) sotto la supervisione dell'ingegner Jurij Kalincev (\u042e\u0440\u0438\u0439 \u041a\u0430\u043b\u0438\u043d\u0446\u0435\u0432). A maggio l'aereo venne trasferito a Mosca per i collaudi avanzati ai comandi dei collaudatori della Sukhoi: Evgenij Solov'ev (\u0415\u0432\u0433\u0435\u043d\u0438\u0439 \u0421. \u0421\u043e\u043b\u043e\u0432\u044c\u0435\u0432) e Jurij Egorov (\u042e\u0440\u0438\u0439 \u0410. \u0415\u0433\u043e\u0440\u043e\u0432), assieme ai piloti della Difesa aerea nazionale. I collaudi si protrassero fino al 25 novembre 1976.\nL'aereo venne infine messo in produzione come Su-15UM,erroneamente chiamato Su21 G,codice mai stato assegnato. Il secondo abitacolo toglieva poco spazio ai serbatoi e le uniche differenze con il Su-15TM risiedevano nell'avionica, sprovvista del radar, del sistema di controllo automatico SAU-58-2 e di altri sottosistemi. L'abitacolo dell'istruttore era equipaggiato con un pannello dei comandi per le simulazioni dei guasti.\nIl Su-15bis.\nNel 1972 si pens\u00f2 di aggiornare il Su-15 con nuovi motori R-25-300 da 7\u00a0100\u00a0kg di spinta. A questo scopo venne convertito uno dei Su-15TM alla fabbrica di Novosibirsk e il prototipo inizi\u00f2 i collaudi il 3 luglio 1972, sotto la direzione dell'ingegner V. Vasil'ev (\u0412. \u0412\u0430\u0441\u0438\u043b\u044c\u0435\u0432) ed ai comandi dei piloti collaudatori Vladimir Il'ju\u0161in, Aleksandr Isakov e Vladimir Kere\u010detov.\nL'aereo, battezzato Su-15bis, si dimostr\u00f2 pi\u00f9 prestante in termini di velocit\u00e0 e tangenza rispetto al Su-15TM, ma a causa della scarsit\u00e0 dello R-25 non venne avviato alla produzione di serie. Solo un altro Su-15TM venne convertito.\nIl Su-15R.\nUno dei Su-15 di serie precedentemente usati per provare i motori R-13-300, fu usato nel maggio del 1972 per provare il nuovo radar Rel'ef (\u0420\u0435\u043b\u044c\u0435\u0444, rilievo) al posto del consueto Orel-D58M. In realt\u00e0 il Rel'ef doveva essere collaudato in vista del suo impiego sul Sukhoi Su-24, in quanto era un radar dotato di \"terrain following\", ovvero di un sistema per il volo automatico a bassa quota. L'apparecchio cos\u00ec configurato venne battezzato T-58R o Su-15R.\nRifornimento in volo.\nUno degli ultimi sviluppi della ricerca sul Su-15 fu l'introduzione di un sistema di rifornimento in volo, sviluppato per essere adottato sui bombardieri tattici.\nIl sistema fu sperimentato su due vecchi Su-15, uno dei quali di preserie che agganciava l'unit\u00e0 Sachalin-6A (\u0421\u0430\u0445\u0430\u043b\u0438\u043d-6\u0410) rifornitrice, e l'altro venne equipaggiato con una sonda in posizione fissa alla destra della cabina del pilota. Il sistema, dopo essere stato raffinato ed ottimizzato, venne montato sui Sukhoi Su-24.\nTecnica del Su-15.\nNella sua versione \"matura\", il Su-15TM, l'aereo si presentava come una macchina da intercettazione con marginali potenzialit\u00e0 di superiorit\u00e0 aerea, che in termini strutturali erano soddisfatte da una lunga fusoliera, caratterizzata da un enorme cono del radar dalla forma ottimizzata unicamente per renderne migliore la trasparenza alle onde radar.\nL'ala a delta era piccola, in posizione medio-bassa, praticamente a met\u00e0 fusoliera. Era un \"tregolnij\" ovvero un caccia a delta di tipica scuola sovietica: l'ala era a delta composito (solo quella del Su-15TM), ovvero con il bordo d'attacco a doppia angolazione della freccia alare, con una paretina antiscorrimento sopra la parte pi\u00f9 esterna della semiala. L'aerodinamica era ottimizzata per l'alta velocit\u00e0 ad alta quota, essendo ancora derivata da quella studiata a suo tempo per il MiG-21 ed il Su-9.\nLe prese d'aria erano bidimensionali con una struttura rettangolare, posizionate appena sotto l'abitacolo, e con pannelli mobili interni per l'ottimizzazione della geometria alle varie velocit\u00e0, similmente alla soluzione di aerei come l'F-4 Phantom. I piani di coda erano a freccia marcata, specialmente nel bordo d'attacco, mentre sopra la sezione posteriore della fusoliera si trovava l'unico timone verticale, provvisto di antenne RWR sulla base e di antenne radio inglobate sulla sommit\u00e0 della deriva. La sua motorizzazione era costituita da due motori R-13 da circa 6\u00a0100\u00a0kg di spinta, serviti da un totale di 6\u00a0240 litri nei serbatoi interni, ed eventuali serbatoi esterni da 600 o 800 litri, trasportati solo nei punti d'aggancio sotto la fusoliera.\nIl carrello era a larga carreggiata, sistemato sotto le ali con ripiegamento verso la fusoliera. Le ruote posteriori di grande diametro, l'elemento sterzante era invece a ruotino doppio. Il pilota era sistemato in un abitacolo notevolmente rialzato rispetto alla fusoliera: nonostante che questa fosse una soluzione meno aerodinamica, ci\u00f2 era necessario per assicurare la dovuta visibilit\u00e0 in fase di decollo, dato il lungo muso.\nIl sistema d'arma era basato sull'Oriol-D, anche se non \u00e8 certo che sia stato il radar tipico del Su-15, anche perch\u00e9 un modello con caratteristiche similari era adottato dallo Yak-28. Funzionava in banda X con potenza di 100\u00a0kW e doppia frequenza di scansione di 8 e 9,5\u00a0MHz, frequenza impulsi di 2\u00a0700 o 3\u00a0000\u00a0Hz e portata di almeno 40\u00a0km in ricerca. Era abbinato ad un sistema missilistico basato sul missile Bisnovat R-98 (AA-3 Anab), disponibile in diverse versioni appartenenti a due famiglie, a guida radar o infrarossa. Le versioni di serie possedevano una limitata capacit\u00e0 \"look-down\"/\"shoot down\" ed una quota minima di sgancio a 300\u00a0m. La gittata era in pratica di circa 12\u00a0km, mentre nel '65 arriv\u00f2 l'R-8M2 con gittata di 18\u00a0km e nel '73 l'R-98MR maggiormente resistente alle contromisure. Furono queste ultime due versioni, e i corrispondenti a guida IR, che armarono i Su-15 e gli ultimi Yak-28. La massa era di circa 300\u00a0kg e l'aspetto assai tozzo con ali anteriori mobili e posteriori di stabilizzazione, molto pi\u00f9 grandi.\nA questi missili, trasportabili in 2 o 4 esemplari (met\u00e0 IR e met\u00e0 radar-guidati) sarebbero successivamente seguiti anche altri armamenti pi\u00f9 moderni: missili AA-8 Aphid (ovvero gli R-60) e cannoni da 23\u00a0mm in alloggiamenti sotto la fusoliera.\nIl Su-15 non faceva nulla per ridurre la corsa al decollo o garantire l'operativit\u00e0 con piste semipreparate, essendo una macchina da difesa strategica. Poteva essere confrontata con altre macchine ad alte prestazioni pensate come intercettori strategici quali l'F-106, che era in servizio dal '59 ma vi rimase fino all'88. La filosofia era simile, la tecnica invece prevedeva differenti soluzioni: l'F-106 seguiva una progettazione simile a quella dei Mirage, con un solo motore di grande potenza e un'ala a delta senza piani di coda per ottimizzare al massimo l'aereo al volo stratosferico e supersonico, incrementando la superficie alare al massimo possibile. Il Su-15 era, invece, una macchina con un'ala meno grande e in un certo senso somigliava pi\u00f9 all'F-104. Entrambi ebbero una caratteristica in comune, le alte prestazioni accomunate ad una piccola ala, che se non garantiva una sufficiente maneggevolezza rendeva in compenso possibile un volo stabile ad alte velocit\u00e0 e basse quote.\nIl carico alare del Su-15 in effetti raggiungeva i 500\u00a0kg/m\u00b2 gi\u00e0 al peso tipico al decollo, mentre l'F-106, in condizioni simili, arrivava a circa 300\u00a0kg/m\u00b2, e anche per questo ad alta quota si dimostr\u00f2 pi\u00f9 maneggevole del Phantom (che pure fin\u00ec per essere scelto come nuovo caccia tattico dell'USAF, avendo una complessiva superiorit\u00e0 in prestazioni, raggio, portata del radar, flessibilit\u00e0 d'impiego). Tutte queste macchine avevano un alto rapporto potenza peso per consentire di salire in quota in tempi ridottissimi, nel caso del Su-15 a 11\u00a0000\u00a0m in circa 2 minuti. L'equipaggiamento verteva su di un radar potente e su di un sensore secondario. Ma mentre nel caso dell'F-106 si trattava sempre di uno strumento di ricerca (un IRST), nel caso del Su-15 era un difensivo RWR. I caccia sovietici erano molto pi\u00f9 vicini alla prima linea di quanto non fossero gli intercettori strategici americani e la possibilit\u00e0 di duelli aerei venne tenuta in considerazione. In entrambi i casi il cannone venne aggiunto in seguito, mentre l'armamento missilistico era per certi aspetti simile e per altri differente. Gli F-106 erano armati con missili a corto raggio ma anche con testate nucleari, mentre i Su-15 non ebbero mai missili nucleari, optando per missili convenzionali di maggiore gittata (grossomodo della categoria di uno Sparrow di prima generazione).\nImpiego operativo.\nIl Su-15 venne progettato alla fine degli anni cinquanta per rimpiazzare i Su-11 per la fine degli anni sessanta. Appare infatti come una versione ingrandita della famiglia Su-9/Su-11, ma con due motori e due prese d'aria laterali. Il maggiore volume a disposizione serviva per ospitare il grande radar installato sul muso e le prese d'aria laterali per alimentare i motori pi\u00f9 potenti. La maggior spinta era necessaria per incrementare la velocit\u00e0 massima, in quanto il Su-15 era stato ideato per essere in grado di intercettare ogni apparecchio occidentale del tempo. L'armamento, l'elettronica ed i motori sono stati continuamente aggiornati, cos\u00ec che, nonostante il modello originale fosse stato sviluppato negli anni '50 e '60, il Su-15 \u00e8 rimasto in servizio fino alla fine degli anni ottanta.\nLa missione per cui era stato pensato era il pattugliamento dello spazio aereo dell'Unione Sovietica, principalmente contro i bombardieri B-52 e gli aerei spia occidentali, compito che ha eseguito per tutta la guerra fredda. Il Su-15 non \u00e8 mai stato esportato all'estero e per questo motivo e per la natura principalmente difensiva delle sue mansioni, il suo stato di servizio non \u00e8 molto ricco.\nLa prima apparizione in pubblico del Su-15 avvenne alla manifestazione aeronautica di Domodedovo (un aeroporto di Mosca) il 9 luglio del 1967. Proprio cinque Su-15 (i primi prodotti) del 148\u00ba CBP i PLS aprirono la parata, mentre venne portato in volo anche un prototipo T-58VD a decollo corto. Gli occidentali credettero, dal numero di esemplari esibiti, che il nuovo caccia intercettore fosse gi\u00e0 operativo e gli USA gli assegnarono il nome in codice \"Flagon\" (brocca).\nQuando gli esperti occidentali si trovarono di fronte alle prime immagini del Su-15TM (l'ultima versione di serie dei primi anni '70) pensarono che questo si chiamasse Su-21.\nCome era uso all'epoca, il primo reparto che venne equipaggiato con il nuovo intercettore fu il 148\u00ba CBP i PLS, mentre l'addestramento e la conversione venne effettuata dal 594\u00ba UIAP\nsui pochi Su-9U e poi sui Su-7U coi doppi comandi, prima di salire a bordo dei Su-15 che al momento erano fabbricati solo nella versione monoposto. Nella primavera del 1967 i piloti erano pronti per la manifestazione di luglio menzionata all'inizio.\nProprio cinque giorni prima dell'esibizione uno dei Su-15 perdette un missile R-98 inerte con tutto il pilone che lo agganciava all'ala. Si scopr\u00ec che la macchina aveva ampiamente superato il suo fattore di carico massimo e l'ala aveva sub\u00ecto deformazioni strutturali permanenti. Il Su-15 incidentato venne radiato ed inoltre, per la manifestazione, i missili vennero sostituiti con dei fumogeni.\nSuccessivamente furono equipaggiati con il nuovo intercettore, nell'ordine, il 611\u00ba IAP a Dorokovo, il 62\u00ba IAP a Bel'bek (Crimea), 54\u00ba GvIAP a Vai\u0146ode (Estonia). Al giugno del 1968 vennero schierati in servizio 130 aerei in otto reggimenti, con 149 piloti qualificati per il solo volo diurno non operativo (meno della met\u00e0 per il volo operativo e solo 2 per quello notturno).\nPer qualificare un pilota sul Su-15 ci volevano sei mesi di addestramento. Il principale bersaglio di questi intercettori erano i bombardieri strategici statunitensi e britannici, in particolare il Boeing B-52 e i bombardieri V coi loro missili aria-superficie. Il Su-15 non era certo pensato per contrastare i caccia occidentali in un combattimento ravvicinato.\nGradualmente i Su-15, assieme ai MiG-25, soppiantarono i superati Su-9, Su-11, Yakovlev Yak-28P ed i MiG-21PFM. Il MiG-25P per\u00f2, sebbene pi\u00f9 prestante in termini di velocit\u00e0 massima e l'unico in grado di avere la possibilit\u00e0 di intercettare gli SR-71 Blackbird, era molto pi\u00f9 difficile da produrre in serie, a causa della particolare saldatura del telaio.\nIl Su-15 in azione.\nIl primo \"battesimo del fuoco\" del Su-15 avvenne l'11 settembre del 1970, quando un Douglas C-47 greco sconfin\u00f2 verso la Crimea. Un Su-15 gli si affianc\u00f2 e scosse le ali (ha il significato internazionale di: \"seguimi!\"). Il Douglas era pilotato da un pilota greco, proveniente dall'isola di Creta, che aveva deciso di chiedere asilo politico quando i colonnelli presero il potere nel suo paese.\nDurante gli anni settanta gli sconfinamenti da parte di aerei turchi o iraniani divennero assai frequente. Il 7 settembre del 1972 un gruppo di North American F-100 Super Sabre penetr\u00f2 nello spazio aereo sovietico vicino a Leninakan (oggi Gyumri), in Armenia. Malgrado volasse a bassissima quota il gruppo venne rilevato dai radar di terra della difesa aerea, ma, a causa della stretta formazione, i sovietici pensarono ad un grosso bombardiere ed inviarono un singolo Su-15 ad intercettarlo. Il comando non si rese conto che l'intruso fosse un gruppo di caccia fino a che questi gli passarono sulla testa. Il Su-15 non riusc\u00ec ad intercettarli a causa della sua carenza nelle capacit\u00e0 \"look-down/shoot-down\" (aggancio ed attacco del bersaglio verso il basso).\nIl 23 maggio del 1974 un altro F-100 turco sconfin\u00f2 in Azerbaigian senza essere intercettato dal Su-15, questa volta perch\u00e9 la zona era protetta da una batteria SAM. Il missile sparato dalla batteria manc\u00f2 il bersaglio a causa di un malfunzionamento al sistema di guida.\nIl 24 agosto del 1976 i turchi vollero tentare nuovamente la sorte con altri due F-100, ma questa volta vennero inviati tre Su-15 ed uno dei due F-100 venne abbattuto da un missile terra-aria in territorio turco mentre ripiegava. Il pilota pot\u00e9 salvarsi con il seggiolino eiettabile. Il governo turco protest\u00f2 con Mosca.\nIl 2 aprile del 1976 un Su-15 venne inviato per intercettare prima un Boeing RC-135 statunitense da ricognizione e poi un Lockheed-Kawasaki P2V Neptune della Marina giapponese a sud della penisola di Sachalin, una zona molto sensibile per i sovietici. Per errore il Su-15 spar\u00f2 un missile a corto raggio R-98, ma fece in tempo a virare velocemente facendo perdere il contatto al radar sul suo muso. L'R-98 continu\u00f2 la sua corsa per inerzia oltrepassando il ricognitore giapponese che rimase illeso.\nVi furono anche molti casi di sconfinamenti sul confine iraniano. Vale la pena ricordare il 18 luglio del 1981, quando un aereo non identificato varc\u00f2 i confini sovietici a 8\u00a0000\u00a0m di quota per poi tornare velocemente indietro. I due Su-15 del 166\u00ba IAP che furono inviati ad intercettarlo tornarono alla base. Poche ore pi\u00f9 tardi comunque quello che si rivel\u00f2 essere un Canadair CL-44, registrato come appartenente alla compagnia aerea cargo argentina Transporte A\u00e9reo Rioplatense e pilotato da quattro svizzeri, oltrepass\u00f2 lo stesso confine. Il capitano Valentin Kuljapin si diresse verso l'intruso col suo Su-15 e, scuotendo le ali, ordin\u00f2 a questo di seguirlo. Il cargo non rispett\u00f2 l'ordine ed a Kuljapin venne ordinato di abbattere l'intruso. A causa del fatto che i confini erano a pochi chilometri e non c'era tempo e spazio per agganciare il bersaglio con il radar, Kuljapin decise di speronarlo. Dalla sua posizione in formazione il Su-15 prese quota tranciando il piano orizzontale di coda destro del Canadair, che si distrusse al suolo uccidendo l'equipaggio. Anche il Su-15 fu gravemente danneggiato, ma il pilota riusc\u00ec ad espellersi in tempo. Kuljapin venne decorato con l'Ordine della Bandiera Rossa.\nUna grossa minaccia alla \"privacy\" della cortina di ferro era rappresentata dai palloni da ricognizione. Questi, a causa della loro limitata traccia radar e della loro lentezza, lasciavano poco tempo per un attacco. Il primo pallone fu abbattuto il 17 ottobre del 1974 dall'ultimo di tre Su-15 che si erano alzati in volo da Bel'bek, con un R-98T (a guida agli infrarossi). Nel 1975 si contarono 13 palloni distrutti su 16, cinque dei quali da parte dei Su-15.\nI due incidenti con la Korean Air Lines.\nLe due azioni pi\u00f9 note alla stampa di questo apparecchio furono l'intercettazione di un 747 civile delle Korean Air Lines che, il 20 aprile 1978, si trov\u00f2 a passare vicino alle installazioni militari di Murmansk, dopo aver deviato di 2\u00a0900\u00a0km dalla rotta prevista, contro il quale vennero esplose raffiche di proiettili con i cannoni, e l'abbattimento, da parte di un Su-15TM (Flagon F), di un 747, sempre delle Korean Air Lines, penetrato nello spazio aereo sovietico senza autorizzazione il 1\u00ba settembre 1983.\nGli ultimi anni.\nNegli anni ottanta, i Su-15 sono stati gradualmente rimpiazzati dai Su-27 e dai MiG-31, pensati proprio per prendere il posto dei Su-15 e dei Tu-128; infine nel 1992-1993, con la fine della guerra fredda, \u00e8 stato ritirato l'ultimo Su-15 insieme agli altri due intercettori della difesa aerea degli anni sessanta, lo Yakovlev Yak-28P e il Tupolev Tu-128.\nVersioni.\nSecondo alcune fonti occidentali, la variante Su-15TM sarebbe stata anche designata Su-21, mentre la variante Su-15UM come Su-21U. Queste supposizioni non sembrano corrette in quanto la denominazione Su-21 venne riservata al Sukhoi Su-17M4, ma non venne mai applicata. Vi \u00e8 stato anche un progetto per un aereo basato sul Su-15, privo di radar, per l'attacco al suolo designato Su-19.\nConfronto tra le versioni principali.\nSegue una tabella comparativa tra le principali versioni."}
{"id": "41999", "revid": "125816587", "url": "https://it.wikipedia.org/wiki?curid=41999", "title": "\u00c9amon de Valera", "text": "Le valutazioni sulla carriera di de Valera sono varie e contrastanti. De Valera \u00e8 stato spesso visto come un uomo severo, inflessibile e subdolo. Il biografo Tim Pat Coogan vede la sua permanenza al potere come caratterizzata da stagnazione economica e culturale, mentre Diarmaid Ferriter sostiene che lo stereotipo di de Valera come una figura austera, fredda e ritrosa \u00e8 stato in gran parte creato negli anni '60 in maniera fuorviante.\nFamiglia.\nOrigini.\nEdward de Valera nacque il 14 ottobre 1882 al Nursery and Child's Hospital di New York da madre irlandese, Catherine Coll Wheelwright, e da Juan Vivion de Valera, uno scultore (altre fonti lo descrivono come pittore) spagnolo, nato nel 1853 nei Paesi Baschi.\nI suoi genitori si sarebbero sposati il 18 settembre 1881 nella chiesa di S. Patrizio a Jersey City, nel New Jersey, ma gli archivisti non hanno trovato il certificato di matrimonio o qualsiasi attestato di nascita, battesimo o altre informazioni per chiunque fosse chiamato Juan Vivion de Valera (n\u00e9 per \"de Valeros\", una grafia alternativa).\nLe informazioni sulla sua nascita e sulle sue origini sono controverse, non risultando documenti sul matrimonio tra i suoi genitori. Anche i dati sul battesimo sono contraddittori: fu battezzato col nome Edward, ma il primo nome registrato sui documenti di nascita fu George e suo padre \u00e8 elencato come Vivion de Valero.\nIl suo nome fu modificato in \u00c9amon solo in seguito alla condanna a morte del 1916, quando la madre present\u00f2 i documenti per dimostrare la sua cittadinanza statunitense. Il Nursery and Child's Hospital all'epoca era una struttura in cui erano ricoverate anche donne indigenti e ragazze madri, e questo aliment\u00f2 i sospetti sulla legittimit\u00e0 di de Valera. Durante la sua carriera politica queste ombre sulle sue origini furono spesso utilizzate dai suoi detrattori per screditarlo.\nJuan Vivion mor\u00ec nel 1885, lasciando Coll e il suo bambino in povert\u00e0. Dopo la morte del padre, \u00c9amon fu adottato da suo zio Ned Coll e portato in Irlanda all'et\u00e0 di due anni, mentre la madre rimase negli Stati Uniti, sposandosi nuovamente a met\u00e0 degli anni '80.\nDe Valera fu allevato dalla nonna, Elisabetta Coll, trascorrendo l'infanzia e la giovinezza a Bruree, nella contea di Limerick, con gli zii e lavorando nei campi insieme con i cugini. Un'infanzia molto diversa da quell'idillio rurale che spesso descrisse in seguito.\nStudi.\nStudi\u00f2 dapprima nella locale Bruree National School, dove venne iscritto con il nome di Eddie Coll, secondo l'usanza irlandese di chiamare i fanciulli orfani di padre con il cognome della madre; in seguito frequent\u00f2 la Christian Brothers' Secondary School a Charleville e nel 1898 vinse una borsa di studio triennale per il Blackrock College, nella contea di Dublino.\nStudente modello, vinse molti premi e nel 1903 venne nominato professore di matematica al Rockwell College nella contea di Tipperary. Nel 1904 ottenne il diploma in matematica alla Royal University of Ireland e fece ritorno a Dublino per insegnare al Belvedere College. Nel 1906 ottenne la cattedra di matematica all'istituto femminile Carysfort Teachers' Training College di Blackrock, nella contea di Dublino. I suoi tentativi di ottenere una cattedra alla National University of Ireland non ebbero mai successo, ma ottenne degli incarichi di lettore a Maynooth.\nGioc\u00f2 a rugby nella squadra del Blackrock College, e pi\u00f9 tardi, al Rockwell College, raggiungendo la finale della Munster Senior Cup. De Valera ha continuato a giocare per la squadra di rugby del Munster fino al 1905 come estremo. De Valera rimase devoto per tutta la vita al rugby, assistendo a numerosi incontri internazionali fino agli ultimi anni della sua vita, nonostante la semi-cecit\u00e0.\nVita personale.\nAll'interno della Lega Gaelica De Valera incontr\u00f2 Sin\u00e9ad Flanagan, insegnante di professione e di quattro anni pi\u00f9 anziana di lui. Si sposarono l'8 gennaio 1910 nella chiesa di Saint Paul a Dublino.\nAttivit\u00e0 insurrezionali.\nDivenne un entusiasta attivista politico. Nel 1908 si un\u00ec all\"'Ardchraobh\" della \"Conradh na Gaeilge\" (Lega Gaelica). Mentre era gi\u00e0 coinvolto nel Revival Gaelico, De Valera cominci\u00f2 a partecipare all'attivismo politico rivoluzionario il 25 novembre 1913 quando si un\u00ec ai Volontari Irlandesi, formazione contrapposta all'Ulster Volunteers.\nDopo lo scoppio della prima guerra mondiale nel 1914, de Valera venne presto eletto capitano della compagnia del distretto dublinese di Donnybrook, e in seguito comandante del Terzo Battaglione e assistente della Brigata Dublino. Venne introdotto da Thomas MacDonagh all'interno della clandestina Fratellanza Repubblicana Irlandese che aveva il controllo dell'esecutivo all'interno dei Volontari Irlandesi.\nSi oppose alla segretezza delle societ\u00e0, ma questo era l'unico modo in cui potevano essere garantite tutte le informazioni sui piani per l'insurrezione.\nLa rivolta di Pasqua (1916).\nDe Valera ader\u00ec al Sinn F\u00e9in e fu tra i capi dell'insurrezione di Pasqua del 1916 per l'indipendenza dalla Gran Bretagna. La rivolta ebbe inizio il 24 aprile 1916. De Valera fu incaricato di occupare Boland's Mills in Grand Canal Street a Dublino, con lo scopo di coprire l'avvicinamento da sud-est alla citt\u00e0 da parte dei rivoltosi.\nDopo una settimana di combattimenti giunse l'ordine da P\u00e1draig Pearse di arrendersi. De Valera venne sottoposto alla corte marziale, rinchiuso nella Kilmainham Gaol a Dublino e condannato a morte.\nSostenitori e detrattori di de Valera hanno sempre discusso la sua condotta durante la Rivolta di Pasqua. I suoi sostenitori affermano che mostr\u00f2 capacit\u00e0 di leadership e di pianificazione meticolosa mentre i suoi detrattori gli rimproverano di aver subito un esaurimento nervoso.\nDe Valera fu l'unico comandante rivoltoso a non essere giustiziato grazie a una fortuita combinazione di fattori:\nLa pena venne cos\u00ec immediatamente commutata nei lavori forzati a vita. De Valera usc\u00ec di prigione, assieme ad altri commilitoni, beneficiando dell'amnistia del giugno 1917.\nCarriera politica.\nIl 10 luglio 1917 de Valera venne eletto membro della Camera dei Comuni per l'East Clare (la circoscrizione che ha rappresentato fino al 1959). Poich\u00e9 la maggior parte di altri leader ribelli irlandesi erano morti, nel 1917 venne eletto presidente del Sinn F\u00e9in, il partito accusato erroneamente di aver provocato la Rivolta di Pasqua. Questo partito divenne il veicolo politico in cui i sopravvissuti della rivolta di Pasqua vennero incanalati. Il presidente precedente del Sinn F\u00e9in, Arthur Griffith, aveva sostenuto l'ipotesi di una doppia monarchia anglo-irlandese sulla base del modello austro-ungarico, con legislature indipendenti sia per l'Irlanda che per la Gran Bretagna.\nPresidente del D\u00e1il \u00c9ireann (1919-1921).\nIl Sinn F\u00e9in vinse con una ampia maggioranza le elezioni generali 1918, grazie soprattutto all'effetto provocato dalle esecuzioni britanniche del 1916 e dalla minaccia della leva per la guerra mondiale. Il partito ottenne 73 dei 105 seggi irlandesi, con circa il 47% dei voti espressi, bench\u00e9 25 seggi furono contestati.\nIl 21 gennaio 1919, 27 deputati Sinn F\u00e9in, che si facevano chiamare Teachta\u00ed D\u00e1la (TD), riuniti nella Mansion House di Dublino formarono il primo nucleo del parlamento irlandese, noto come D\u00e1il \u00c9ireann (traducibile come l\"'Assemblea d'Irlanda\"). Fu quindi definito un gabinetto di governo (in gaelico \"Aireacht\") sotto la guida del Pr\u00edomh Aire (il Presidente del D\u00e1il \u00c9ireann) Cathal Brugha. De Valera venne nuovamente arrestato nel maggio 1918 e imprigionato, e non pot\u00e9 cos\u00ec partecipare alla sessione di gennaio del D\u00e1il. Dopo essere fuggito dalla prigione di Lincoln Gaol in Inghilterra, nel febbraio 1919, sostitu\u00ec Brugha come Pr\u00edomh Aire nella sessione di aprile del D\u00e1il \u00c9ireann.\nNella speranza di ottenere un riconoscimento internazionale, Se\u00e1n T. O'Kelly venne inviato a Parigi per presentare il caso irlandese alla Conferenza di Pace convocata dalle grandi potenze alla fine della prima guerra mondiale. Quando divenne chiaro, nel maggio 1919, che questa missione non poteva avere successo, de Valera decise di visitare gli Stati Uniti. La missione aveva tre obiettivi: chiedere il riconoscimento ufficiale della Repubblica d'Irlanda, ottenere un prestito per finanziare il lavoro del governo (e, per estensione, l'Esercito Repubblicano Irlandese) e assicurare il sostegno del popolo americano alla repubblica. La sua visita dur\u00f2 dal giugno 1919 al dicembre 1920 ed ebbe alterne fortune. Un risultato negativo fu la divisione delle organizzazioni irlandesi-americane in fazioni pro e contro de Valera. In queste periodo, de Valera incontr\u00f2 ad Harvard il giovane leader di Porto Rico Pedro Albizu Campos, forgiando con lui un'alleanza duratura e utile. De Valera riusc\u00ec a raccogliere 5.500.000 $ da parte di sostenitori americani, un importo che superava di gran lunga le speranze del D\u00e1il. Il riconoscimento in ambito internazionale non era per\u00f2 imminente. Inoltre de Valera ebbe difficolt\u00e0 con diversi leader irlandesi-americani, come John Devoy e Daniel F. Cohalan, che preferivano mantenere il controllo sugli affari irlandesi negli Stati Uniti.\nNel frattempo in Irlanda il conflitto tra le autorit\u00e0 britanniche e la D\u00e1il (che gli inglesi dichiararono illegale nel mese di settembre 1919) si intensific\u00f2 facendo scoppiare la cosiddetta \"guerra d'indipendenza irlandese\". De Valera aveva lasciato le redini del governo, durante i suoi diciotto mesi di permanenza in America, a Michael Collins, il suo Ministro delle Finanze che, a differenza della maggior parte degli altri ministeri che esistevano solo sulla carta o come una o due persone al lavoro in una stanza di una casa privata, mise in piedi un Ministero delle Finanze capace di raccogliere un gran numero di finanziamenti nella forma di un \"Prestito Nazionale\" (\"National Loan\") per fondare la nuova Repubblica Irlandese. De Valera e Collins sarebbero poi diventati avversari durante la guerra civile irlandese.\nPresidente della Repubblica (1921-1922).\nNel gennaio del 1921, alla sua prima seduta del D\u00e1il \u00c9ireann dopo il suo ritorno, con il paese nel pieno della Guerra d'Indipendenza, de Valera sostenne una mozione che invitava l'IRA a desistere dal continuare con tecniche come le imboscate e altre tattiche simili poich\u00e9 il loro utilizzo stava permettendo al governo britannico di ritrarre con successo l'IRA come un gruppo terrorista. De Valera consigli\u00f2 di affrontare le forze britanniche con metodi militari convenzionali. Questa presa di posizione venne fortemente contestata e de Valera fu costretto a cedere rilasciando una dichiarazione che esprimesse sostegno all'IRA, sostenendo che esso era completamente sotto il controllo del D\u00e1il. Successivamente, insieme a Cathal Brugha e Austin Stack, esercit\u00f2 pressioni su Michael Collins perch\u00e9 intraprendesse egli stesso un viaggio negli Stati Uniti. Collins rifiut\u00f2 e rimase in Irlanda.\nNelle elezioni del maggio 1921, tutti i candidati dell'Irlanda del Sud vennero rieletti senza opposizione, e il Sinn F\u00e9in ottenne alcuni seggi anche nell'Irlanda del Nord.\nIl Trattato Anglo-Irlandese.\nDurante la tregua del luglio successivo, de Valera si incontr\u00f2 con David Lloyd George a Londra accordandosi per una tregua che facesse cessare i combattimenti e aprisse un negoziato non riuscendo per\u00f2 ad ottenere il riconoscimento britannico della repubblica e l'indipendenza per tutte le 32 contee irlandesi. Lloyd George rifer\u00ec a de Valera che poteva \"dislocare un soldato in Irlanda per ogni uomo, donna e bambino\" se l'IRA non avesse subito accettato di smettere di combattere.\nNell'agosto dello stesso anno, de Valera si assicur\u00f2 l'approvazione da parte del D\u00e1il \u00c9ireann della nuova costituzione che aggiornava il suo ufficio trasformando il suo incarico da Primo Ministro o Presidente del Consiglio a Presidente della Repubblica con piene funzioni. Forte di questa nuova carica si dichiar\u00f2 come l'equivalente irlandese di re Giorgio V, sostenendo che come capo di Stato irlandese, in assenza ai negoziati del capo di Stato britannico (il re appunto), anche lui non avrebbe dovuto partecipare alla conferenza di pace che avrebbe portato al Trattato Anglo-Irlandese. I delegati della Repubblica ai negoziati del Trattato furono accreditati dal presidente de Valera e dal suo gabinetto come plenipotenziari (vale a dire negoziatori con l'autorit\u00e0 legale per firmare autonomamente un trattato senza far riferimento al gabinetto), ma de Valera stesso dette istruzioni segrete ordinando loro di tornare a Dublino prima di firmare il trattato.\n\u00c8 generalmente accettato dagli storici che questo comportamento fu un errore di de Valera. I suoi detrattori affermano che si rifiut\u00f2 di partecipare ai negoziati perch\u00e9 sapeva quello che sarebbe stato il risultato e non voleva riceverne discredito. De Valera sostenne invece che non si era recato ai negoziati in quanto sarebbe stato maggiormente in grado di controllare gli estremisti presenti nell'IRA rimanendo in Irlanda, e che la sua assenza avrebbe garantito una leva per i plenipotenziari per rinviare, in caso di esiti negativi delle trattative, con la scusa di doversi consultare con lui e non subire pressioni per eventuali accordi.\nL'esito delle trattative fu contestato poich\u00e9 se il Trattato Anglo-Irlandese pose fine alla guerra consentendo la nascita di uno Stato Irlandese indipendente esteso su buona parte dell'isola e dotato di proprie forze armate e di polizia (anche se la Royal Navy avrebbe continuato a controllare alcuni porti), esso avrebbe stabilito anche che l'Irish Free State sarebbe rimasto un dominion dell'Impero britannico, con a capo il monarca inglese. Inoltre i membri della nuova assemblea legislativa irlandese avrebbero dovuto giurare fedelt\u00e0 non solo alla costituzione dello Stato, ma anche al re d'Inghilterra. La repubblica sognata da gran parte degli indipendentisti sembrava cos\u00ec allontanarsi definitivamente.\nLe maggiori critiche al Trattato derivavano dal fatto che, pur applicandosi in teoria a tutta l'Irlanda, in concreto ne impediva l'unit\u00e0. Infatti, le sei contee a maggioranza protestante dell'Ulster (cui, in base al Government of Ireland Act del 1920, erano stati riconosciuti un governo ed un parlamento autonomi), avevano il diritto di chiamarsi fuori dal Trattato e mantenere lo status loro accordato nel 1920. Poich\u00e9 nessuno dubitava che questo diritto sarebbe stato esercitato, lo Stato Libero avrebbe compreso soltanto ventisei contee del sud e dell'ovest.\nMichael Collins, di fatto il capo della delegazione irlandese (formata da Arthur Griffith, Robert Barton e Robert Erskine Childers come Segretario Generale) che aveva sottoscritto il Trattato, sostenne che, se esso non concedeva all'Irlanda la libert\u00e0 completa, le dava in ogni caso la libert\u00e0 di raggiungerla: ad oggi, nonostante lo Stato Libero si sia effettivamente evoluto in Repubblica, l'Irlanda \u00e8 ancora politicamente divisa in due Stati. Collins si convinse che de Valera, conoscendo l'impossibilit\u00e0 di ottenere maggiori concessioni dal governo britannico, l'aveva mandato ai negoziati per renderlo responsabile degli inevitabili compromessi e far ricadere su di lui la conseguente impopolarit\u00e0. Collins si sent\u00ec tradito quando de Valera rifiut\u00f2 di approvare gli accordi da lui raggiunti nelle trattative con David Lloyd George e Winston Churchill.\nIl giudizio sulle condizioni del trattato spacc\u00f2 il Sinn F\u00e9in e de Valera fu messo in minoranza da Collins e per questo ruppe con lui. Dopo la ratifica del Trattato, de Valera e una grande minoranza dei parlamentari di Sinn F\u00e9in lasci\u00f2 il D\u00e1il \u00c9ireann. De Valera sostenne che, approvando il Trattato, i parlamentari avevano rotto il loro giuramento di fedelt\u00e0 verso la Repubblica Irlandese. Dopo le sue dimissioni, nella nuova votazione fu battuto da Arthur Griffith che fu eletto Presidente del D\u00e1il \u00c9ireann. Griffith si proclam\u00f2 \"Presidente del D\u00e1il \u00c9ireann\" piuttosto che utilizzare la denominazione di \"Presidente della Repubblica\" usata da de Valera. Comunque questo governo o Aireacht non aveva stato legale nella legge costituzionale britannica, quindi emerse un nuovo governo coesistente, che rispondeva al nome di Camera dei Comuni dell'Irlanda del Sud.\nll nuovo \"Governo Provvisorio\" fu formato sotto Michael Collins, che divent\u00f2 \"Presidente del Governo Provvisorio\" (vale a dire Primo Ministro). Rimase anche come Ministro delle Finanze per l'amministrazione repubblicana di Griffith. Un esempio delle complessit\u00e0 coinvolte pu\u00f2 essere visto dalla maniera della sua installazione.\nSecondo la teoria legale britannica un primo ministro veniva nominato dalla Corona, sotto la Prerogativa Reale. Per essere insediato, doveva incontrare formalmente il Lord Luogotenente d'Irlanda, Visconte Fitzalan (il capo dell'amministrazione inglese in Irlanda). Secondo la visione repubblicana, Collins incontr\u00f2 Fitzalan per accettare la \"resa\" del Castello di Dublino, il centro del governo britannico in Irlanda. Gli oppositori del trattato avendo formato un \"governo repubblicano\" di opposizione sotto de Valera, cominciarono una campagna che port\u00f2 alla guerra civile irlandese. A met\u00e0 del 1922, Collins si dimise dal suo incarico di Presidente del Governo Provvisorio per diventare Comandante in Capo dell'esercito irlandese, un esercito formale che si era formato dai resti dell'IRA, che, come il Sinn F\u00e9in, si era divisa quasi a met\u00e0 sull'opportunit\u00e0 o meno di sostenere il Trattato.\nCollins decise di fare un tentativo per far terminare le resistenza, organizzando un viaggio nella sua contea natia. Il 22 agosto 1922, a B\u00e9al na Bl\u00e1th il convoglio venne attaccato da un gruppo di Repubblicani e Michael Collins fu assassinato.\nLa Guerra Civile Irlandese (1922-1923).\nEntrambe le parti avrebbero voluto evitare la guerra civile ma non poterono evitarlo dopo lo scoppio dei combattimenti nel corso dell'occupazione dei Four Courts da parte di repubblicani anti-trattato guidati da Rory O'Connor che costrinsero il governatore provvisorio Collins a ordinare di attaccare l'edificio per farlo evacuare, causando successivamente una settimana di scontri nel centro urbano, episodio noto come Battaglia di Dublino. Proprio durante l'assedio alle corti avvenne un episodio controverso e sfortunato: mentre le forze anti-trattato si stavano arrendendo, l'ala ovest dell'edificio fu coinvolta in un'esplosione che distrusse il vecchio archivio dei documenti, causando la perdita di importanti informazioni storiche sull'Irlanda. Questo fatto ha sgomentato spesso l'opinione pubblica irlandese e i repubblicani di allora vennero accusati di aver deliberatamente minato l'archivio, anche se questi smentirono.\nQuesti uomini non erano fedeli a de Valera e, almeno inizialmente, non erano nemmeno sostenuti dal dirigente del movimento anti-trattato IRA. Tuttavia, Collins fu costretto ad agire contro di loro quando Winston Churchill minacci\u00f2 di ri-occupare il paese con le truppe britanniche a meno che non fosse stata intrapresa una qualche azione repressiva.\nDe Valera, anche se non ricopr\u00ec alcuna posizione militare, sostenne gli uomini dell'IRA anti-Trattato o \"irregolari\" affermando di volersi ri-arruolare come un volontario ordinario. L'8 settembre 1922 si incontr\u00f2 in segreto con Richard Mulcahy a Dublino, per cercare di fermare i combattimenti, senza giungere per\u00f2 ad alcun accordo.\nAnche se nominalmente capo degli anti-Trattato, de Valera aveva poca influenza sulla leadership militare repubblicana - guidata dal Capo di Stato Maggiore IRA, Liam Lynch. De Valera e i TD anti-Trattato formarono un \"governo repubblicano\" il 25 ottobre 1922 che tuttavia non aveva alcuna autorit\u00e0 reale ed era una pallida ombra del governo repubblicano D\u00e1il del 1919-1921, che aveva fornito al paese un reale governo alternativo all'amministrazione britannica.\nNel marzo 1923, de Valera ha partecipato alla riunione dei vertici IRA per decidere sul futuro della guerra. Egli era noto per essere a favore di una tregua ma in quell'occasione non aveva diritto di voto e fu costretto ad accettare la decisione di continuare le ostilit\u00e0.\nIl 30 maggio 1923, dopo la morte di Lynch, il nuovo Capo di Stato Maggiore dell'IRA Frank Aiken chiese un cessate il fuoco ordinando ai volontari di \"deporre le armi\".\nA quel punto dei repubblicani furono arrestati una volta usciti dalla clandestinit\u00e0. De Valera rimase nascosto per diversi mesi dopo il cessate il fuoco riemergendo nel mese di agosto per candidarsi alle elezioni nella contea di Clare venendo quindi arrestato il 15 agosto ed internato nel carcere di Arbour Hill fino al 1924.\nFondazione di Fianna F\u00e1il (1926-1932).\nDopo la fine della guerra de Valera non si arrese ma decise di tornare ai metodi politici piuttosto che combattere una lotta armata ormai persa. Nel 1924 fu arrestato a Newry per \"ingresso illegale nell'Irlanda del Nord\" e tenuto in isolamento per un mese in Crumlin Road Gaol a Belfast.\nDurante questo periodo, de Valera si convinse che l'astensionismo non era una tattica praticabile a lungo termine. Decise che un percorso migliore per il futuro sarebbe stato quello di cercare di ottenere il potere per poi trasformare lo Stato Libero da una monarchia costituzionale in una repubblica. Cerc\u00f2 di convincere Sinn F\u00e9in ad accettare questa nuova linea. Poco dopo, non essendoci riuscito, de Valera si dimise dal partito e nel marzo 1926, con Sean Lemass, Constance Markiewicz ed altri, formarono un nuovo partito, \"Fianna F\u00e1il\" (tradotto dal gaelico: \"Soldati del Destino\"), un partito che avrebbe dominato la scena politica irlandese fino agli anni 2000 e caratterizzato da posizioni di centro-sinistra venate da un certo radicalismo oltre che fortemente repubblicano.\nIl nuovo partito guadagn\u00f2 velocemente popolarit\u00e0 andando a raccogliere gran parte del supporto precedentemente appartenuto a Sinn F\u00e9in tanto che nelle elezioni generali 1927 ottenne 44 seggi a fronte dei soli 5 ottenuti da Sinn F\u00e9in. I parlamentari di Fianna F\u00e1il, de Valera primo fra tutti, si rifiutarono di prestare il giuramento di fedelt\u00e0 (interpretato dagli avversari come un \"Giuramento di fedelt\u00e0 alla Corona\", ma in realt\u00e0 un giuramento di fedelt\u00e0 allo Stato Libero d'Irlanda con una promessa secondaria di fedelt\u00e0 al re nel suo ruolo) come previsto dal trattato.\nIl giuramento era in gran parte idea di Collins. De Valera inizi\u00f2 una causa legale per contestare il requisito del giuramento per i membri del suo partito, ma l'assassinio dell'allora vicepresidente del Consiglio esecutivo (vice primo ministro) Kevin O'Higgins port\u00f2 il Consiglio esecutivo sotto W. T. Cosgrave ad introdurre una norma che imponeva a tutti i candidati Dail il giuramento di fedelt\u00e0. Costretto in un angolo, e di fronte alla scelta fra rimanere fuori dalla politica per sempre o prestare giuramento, de Valera ed i suoi compagni cedettero giurando, anche se de Valera descrisse il Giuramento come \"una formula politica vuota\".\nDe Valera non organizz\u00f2 o promosse mai Fianna F\u00e1il in Irlanda del Nord e cos\u00ec \u00e8 stato fino al 7 dicembre 2007 quando il partito ha registrato la sua prima Commissione elettorale nel Regno Unito.\nPresidente del Consiglio esecutivo (1932-1937).\nNelle elezioni generali 1932 Fianna F\u00e1il si assicur\u00f2 72 seggi diventando il pi\u00f9 grande partito presente nel D\u00e1il, anche se senza assicurarsi una maggioranza assoluta. Alcuni membri Fianna F\u00e1il si presentarono alla prima seduta del nuovo D\u00e1il imbracciando armi, temendo che Cumann na nGaedheal non si sarebbe arreso cedendo volontariamente il potere. Tuttavia, la transizione fu pacifica e de Valera venne nominato Presidente del Consiglio esecutivo (primo ministro) dal Governatore Generale James McNeill il 7 marzo.\nRe Giorgio V decise di sostituire McNeill, una volta che questi ebbe rassegnato le proprie dimissioni il 1\u00ba novembre 1932, nominando Governatore Generale Domhnall Ua Buachalla. Per rafforzare la sua posizione contro l'opposizione presente nel D\u00e1il e nel Seanad, de Valera decise di andare ad elezioni anticipate nel gennaio del 1933. Fianna F\u00e1il si conferm\u00f2 il primo partito della nazione ottenendo 77 seggi e la maggioranza assoluta. Sotto la guida di de Valera, Fianna F\u00e1il vinse le successive elezioni generali nel 1937, 1938, 1943 e nel 1944.\nPolitica estera.\nDe Valera si incaric\u00f2 della politica estera dell'Irlanda agendo anche come Ministro degli Esteri. In tale veste, partecip\u00f2 alle riunioni della Societ\u00e0 delle Nazioni. Fu presidente del Consiglio della Societ\u00e0 nella sua prima grande apparizione internazionale a Ginevra nel 1932, in un discorso che impression\u00f2 i rappresentanti di tutto il mondo, facendo appello per una vera aderenza da parte dei suoi membri ai principi del patto della Societ\u00e0. Nel 1934, sostenne l'ammissione dell'Unione Sovietica all'interno della Societ\u00e0 delle Nazioni.\nPolitica interna.\nAvvi\u00f2 immediatamente le politiche promesse in campagna elettorale abolendo il Giuramento e trattenendo le rendite provenienti dal settore agricolo dovute al Regno Unito al fine di ripagare i prestiti previsti negli \"Irish Land Acts\" e accettati come parte del Trattato del 1921. Questo segn\u00f2 l'inizio della cosiddetta Guerra Commerciale Anglo-Irlandese. Il Regno Unito per rappresaglia impose sanzioni economiche contro le esportazioni irlandesi. De Valera rispose con prelievi sulle importazioni britanniche. Le conseguenze della \"guerra economica\" durarono fino al 1938.\nIl governo di De Valera segu\u00ec una politica di smantellamento unilaterale del trattato del 1921. In questo modo si sarebbero potute perseguire le politiche repubblicane e diminuire la nomea violenta dell'IRA. De Valera incoraggi\u00f2 i membri dell'IRA nell'unirsi alle Forze di Difesa irlandesi ed al Garda\u00ed. Rifiut\u00f2 di licenziare dai loro incarichi pubblici tutti i membri di Cumann na nGaedheal, sostenitori Cosgrave, che avevano in precedenza combattuto sul fronte opposto durante la guerra civile. Tuttavia espulse dopo un anno Eoin O'Duffy dalla carica di Commissario del Garda\u00ed.\nLe \"Blueshirts\".\nEoin O'Duffy fu quindi invitato a guidare l'Associazione Esercito Cameratesco (\"Army Comrades Association\" in originale ed abbreviato in ACA) formata per proteggere e promuovere il benessere dei suoi membri, in precedenza guidata da J. F. O'Higgins, fratello di Kevin O'Higgins. Questa organizzazione divenne un ostacolo al potere di de Valera in quanto sostenitrice di Cumann na nGaedheal. Gli incontri di Cumann na nGaedheal venivano spesso interrotti da sostenitori di Fianna F\u00e1il in seguito alla pubblicazione dell'articolo: \"No Free Speech for Traitors\" (trad. \"Niente libert\u00e0 di parola per i traditori\") di Peadar O'Donnell, un membro dell'IRA.\nL'ACA sotto la dirigenza di O'Duffy cambi\u00f2 il suo nome in Guardia Nazionale adottando una divisa composta da berretti neri e camicie blu, venendo cos\u00ec soprannominati \"Blueshirts\" (trad. \"Camicie Blu\").\nLe \"Blueshirts\" sono state considerate come l'equivalente irlandese delle formazioni paramilitari sviluppatesi da altri movimenti della destra europea degli anni venti del XX secolo, particolarmente le Camicie brune di Adolf Hitler in Germania, la Milizia Volontaria per la Sicurezza Nazionale di Benito Mussolini in Italia e la British Union of Fascists di Oswald Mosley nel Regno Unito.\nLe \"Blueshirts\" pianificarono una marcia nell'agosto 1933 attraverso Dublino per commemorare Michael Collins, Kevin O'Higgins e Arthur Griffith. Questa marcia venne vista come un'emulazione della Marcia su Roma di Mussolini del 1922. De Valera decise di attivare il tribunale militare, istituito dalla precedente amministrazione, per affrontare la questione. O'Duffy fece marcia indietro quando la Guardia Nazionale fu dichiarata una organizzazione illegale e la marcia fu vietata. Nel giro di poche settimane, i seguaci di O'Duffy si fusero con Cumann na nGaedhael e il Partito centrista nazionale per formare Fine Gael, con O'Duffy presidente.\nLa nuova costituzione.\nNel corso degli anni 30, de Valera aveva spogliato sistematicamente la costituzione dello Stato Libero Irlandese che era stato redatta da un comitato sotto la presidenza nominale del suo rivale, Michael Collins. De Valera fu in grado di farlo per tre motivi:\nIl Giuramento di fedelt\u00e0 era stato abolito, come lo erano i ricorsi al \"Judicial Committee of the Privy Council\". In Senato aveva opposizione controllata, quando essa protest\u00f2 e rallent\u00f2 queste misure, venne abolito il Senato. Nel 1931, il parlamento britannico aveva introdotto lo Statuto di Westminster, che stabiliva la parit\u00e0 a livello legislativo dei domini del Commonwealth britannico, compreso lo Stato Libero d'Irlanda. Questo \u00e8 spesso visto come il momento in cui le Dominazioni sono diventati stati pienamente sovrani.\nDe Valera, come suo primo ministro, scrisse nel luglio 1936 al re Edoardo VIII a Londra affermando che aveva in mente di introdurre una nuova costituzione, la cui parte centrale stabiliva la creazioni di un ufficio, che de Valera provvisoriamente chiamava \"Presidente della Saorst\u00e1t \u00c9ireann\" (in gaelico \"Uachtar\u00e1n Shaorst\u00e1t \u00c9ireann\"), che avrebbe sostituito il Governatorato Generale. De Valera utilizz\u00f2 l'improvvisa abdicazione di Edoardo VIII come Re per passare due disegni di legge: uno modificava la costituzione eliminando tutti i riferimenti alla monarchia ed al Governatore Generale mentre il secondo lo reintroduceva, questa volta attraverso il diritto di statuto, per l'uso nel rappresentare lo Stato libero d'Irlanda a livello diplomatico. Con l'attuazione della nuova costituzione, denominata in irlandese come \"Bunreacht na h\u00c9ireann\" (cio\u00e8 la \"Costituzione irlandese\"), il titolo dato al presidente era, in ultima analisi, \"Presidente d'Irlanda\" (in gaelico: \"Uachtar\u00e1n na h\u00c9ireann\").\nLa costituzione conteneva riforme e simboli destinati a far valere la sovranit\u00e0 irlandese. Tra questi:\nAlcune delle critiche mosse a queste modifiche costituzionali furono:\nCome Bew conclude, nella costituzione del 1937, de Valera stava \"cercando di placare i repubblicani di sinistra con frasi nazionali e le persone pie con pezzi espressamente cattolici e il cattolicesimo patriarcale\".\nUna norma del 1935 vietava l'importazione o la vendita di contraccettivi ed a completare il quadro all'epoca l'Irlanda aveva le leggi sulla censura pi\u00f9 rigorose in vigore nell'Europa occidentale.\nIl riconoscimento specifico del cattolicesimo romano \u00e8 stato eliminato dal quinto emendamento della Costituzione irlandese nel 1973 ed il divieto di divorzio \u00e8 stato rimosso dal XV emendamento del 1996. Tuttavia, la Corte suprema irlandese ha dichiarato nel 1973 che la legislazione del 1935 in materia di contraccezione non era contraria alla Costituzione e quindi \u00e8 rimasta valida.\nTaoiseach (1937-1948).\nNel 1937 dopo aver vinto le elezioni si tenne il plebiscito per la ratifica della nuova Costituzione. La costituzione introduceva la carica elettiva di Presidente dell'Irlanda, che subentrava a quella di Governatore Generale.\nDe Valera continu\u00f2 ad esercitare le sue funzioni di Presidente del Consiglio esecutivo fino al 29 dicembre 1937, quando per effetto dell'approvazione della nuova costituzione il suo incarico fu automaticamente trasformato in quello di Taoiseach. La nuova carica gli garantiva molto pi\u00f9 potere, avendo la facolt\u00e0 di revocare i ministri individualmente e di chiedere al Presidente della Repubblica lo scioglimento del D\u00e1il.\nIl monarca del Regno Unito manteneva tuttavia il titolo di \"re d'Irlanda\" e aveva funzioni di rappresentanza nelle relazioni diplomatiche e internazionali. Il Presidente dell'Irlanda non aveva funzioni nel campo delle relazioni esterne.\nDal 1938 al 1939 de Valera fu eletto Presidente dell'Assemblea generale della Societ\u00e0 delle Nazioni in segno di riconoscimento internazionale per la sua presa di posizione indipendente su questioni mondiali.\nIn politica sociale, il primo mandato di de Valera come Taoiseach ha visto l'introduzione nel 1947 di garanzie di reddito per le persone affette da malattie.\nL'accordo commerciale anglo-irlandese.\nCon la nuova costituzione de Valera stabil\u00ec che, con il cambiamento delle circostanze, anche la guerra commerciale in corso con il Regno Unito doveva terminare visto la crescente tensione che si stava sviluppando nell'Europa continentale e che avrebbe portato di l\u00ec a poco allo scoppio della Seconda Guerra Mondiale. Nell'aprile 1938, de Valera e il premier britannico Neville Chamberlain firmarono un accordo commerciale anglo-irlandese che stabiliva la rimozione di tutti i dazi imposti nel corso degli ultimi cinque anni e la fine dell'occupazione britannica dei porti irlandesi stabilita nel Trattato del 1921. Il ritorno dei porti sotto la sovranit\u00e0 irlandese fu un evento di particolare importanza, dal momento che avrebbe garantito la neutralit\u00e0 irlandese nella Guerra Mondiale.\nLa seconda guerra mondiale.\nL'Irlanda rimase ufficialmente neutrale per tutta la durata della seconda guerra mondiale, nota come \"the Emergency\". La memoria della guerra di indipendenza e della guerra civile erano ancora molto vive e lo Stato non era pronto per prendere parte a un conflitto. Questa politica di neutralit\u00e0 ottenne un sostegno politico e popolare travolgente, anche se alcuni sostenevano la partecipazione irlandese nella guerra a fianco degli Alleati, mentre altri, vedevano nelle difficolt\u00e0 dell'Inghilterra un'opportunit\u00e0 dell'Irlanda e quindi spingevano per entrare in guerra a fianco delle potenze dell'Asse. Forti obiezioni alla coscrizione presente nell'Ulster furono espresse da de Valera che lamentava una possibile ricaduta sull'intera Irlanda. Di fatto per\u00f2 il paese collabor\u00f2 con gli Alleati e varie decine di migliaia di uomini si arruolarono come volontari.\nNel giugno del 1940, Winston Churchill promise che se lo Stato irlandese si fosse unito agli Alleati il Regno Unito avrebbe concesso l'unit\u00e0 irlandese, ma, convinto che Churchill non potesse fornire le dovute garanzie, de Valera rifiut\u00f2 l'offerta. Gli inglesi non avevano informato il governo dell'Irlanda del Nord di questa offerta fatta al governo di Dublino, e il rifiuto di de Valera non fu reso pubblico fino al 1970.\nIl governo si assicur\u00f2 ampi poteri per la durata della guerra aumentando la censura della stampa e della corrispondenza e garantendosi il controllo sull'economia. La legge riguardo a questi poteri straordinari decadde il 2 settembre 1946. Questo stato rimase tale per tutta la durata della guerra, nonostante le pressioni da Chamberlain e Churchill. Tuttavia, de Valera rispose positivamente ad una richiesta di aiuti da parte dell'Ulster per lottare contro gli incendi seguiti al cosiddetto \"Belfast Blitz,\" quando 200 aerei della Luftwaffe bombardarono la citt\u00e0 nord-irlandese, accogliendo nel Sud i rifugiati provenienti dalla citt\u00e0 ed inviando in essa numerose squadre di vigili del fuoco munite di autobotti. De Valera si lament\u00f2 formalmente dell'attacco con l'ambasciatore tedesco di Dublino affermando che quelli di Belfast erano comunque irlandesi.\nVoci persistenti, anche se non verificate, affermano che de Valera invi\u00f2 una nota personale di congratulazioni a Subhas Chandra Bose riguardo alla formazione in esilio di un Governo dell'India Libera nel 1943.\nIl 2 maggio 1945 de Valera firm\u00f2 nell\u2019ambasciata tedesca il libro delle condoglianze per la morte di Adolf Hitler.\nAll'opposizione (1948-1951).\nDopo quindici anni al potere Fianna F\u00e1il nelle elezioni del 1948, de Valera perse la maggioranza assoluta dei seggi in parlamento, di cui aveva goduto dal 1933, pur rimanendo ancora di gran lunga il pi\u00f9 grande partito del D\u00e1il, con 37 seggi in pi\u00f9 rispetto a Fine Gael, il secondo partito.\nGli altri partiti decisero allora di unirsi contro Fianna F\u00e1il formando un governo con l'appoggio di almeno sette indipendenti. Il risultato fu il primo governo di grande coalizione con John A. Costello del Fine Gael come Taoiseach. Per la prima volta in 16 anni de Valera si trovava all'opposizione.\nDe Valera lasci\u00f2 la prassi parlamentare al suo vice, Sean Lemass, imbarcandosi per un viaggio che lo port\u00f2 a visitare Stati Uniti, Australia, Nuova Zelanda e India. In India fu ospite del Governatore Generale, Lord Mountbatten di Burma, ultimo vicer\u00e9 dell'impero anglo-indiano e primo Governatore Generale dell'India indipendente. A Melbourne partecip\u00f2 alle celebrazioni del centenario della diocesi della citt\u00e0.\nNell'ottobre del 1950, 30 anni dopo la sua drammatica fuga da Lincoln Gaol, fece ritorno alla prigione ottenendo ufficialmente la libert\u00e0 dal carcere mai ratificata formalmente.\nSi fece in seguito promotore di una campagna contro la partecipazione dell'Irlanda alla NATO, all'epoca di recente istituzione, sostenendo fintanto che l'Irlanda del Nord fosse stata in mani britanniche. Il governo di coalizione spingeva per l'entrata nella NATO, l'approccio di de Valera vinse l'appoggio popolare impedendo cos\u00ec la firma del trattato.\nTaoiseach per la seconda (1951-1954) e la terza (1957-1959) volta.\nTornato in Irlanda durante la cosiddetta Mother and Child Scheme crisis. De Valera come leader dell'opposizione si mantenne in disparte dalla polemica. Questo atteggiamento contribu\u00ec a farlo tornare al potere in seguito alle elezioni generali del 1951, senza per\u00f2 fargli riottenere la maggioranza assoluta. Il 13 giugno 1951 divenne nuovamente Taoiseach, carica che mantenne per circa tre anni fino al 2 giugno 1954.\nLa sua nuova popolarit\u00e0 fu tuttavia di breve durata in quanto il suo nuovo governo nel 1952 introdusse severe politiche economiche deflazionistiche provocando uno scontento nella popolazione che cost\u00f2 a Fianna Fail alcuni seggi nelle elezioni successive che permisero a Costello di formare un nuovo governo di coalizione.\nFu in questo periodo che la vista di de Valera cominci\u00f2 a deteriorarsi e fu costretto a trascorrere alcuni mesi nei Paesi Bassi, dove si sottopose a sei operazioni chirurgiche.\nCome il primo governo di coalizione, anche il secondo dur\u00f2 solo tre anni. Alle elezioni generali del 1957, de Valera, ormai settantacinquenne, vinse ottenendo la maggioranza assoluta, segnando il record storico di 78 seggi in parlamento, e tornando ad essere Taoiseach il 20 marzo 1957. Questo segn\u00f2 l'inizio di un nuovo periodo di sedici anni al potere per Fianna F\u00e1il.\nSotto questa amministrazione venne avviato un nuovo corso della politica economica irlandese con il primo programma di espansione economica oltre che il passaggio di numerose riforme in materia di salute e il benessere. Nel 1952 l'assicurazione contro la disoccupazione fu estesa ai lavoratori agricoli di sesso maschile, gli assegni familiari furono estesi ai secondi figli, e fu introdotto un assegno di maternit\u00e0 per le donne. Un anno dopo, l'ammissibilit\u00e0 per i servizi di maternit\u00e0 e d'infanzia oltre che i servizi ospedalieri pubblici fu esteso a circa l'85% della popolazione.\nPresidente dell'Irlanda (1959-1973).\nMentre Fianna F\u00e1il rimase molto popolare tra l'elettorato la stessa cosa non valeva per de Valera che, a pi\u00f9 di 75 anni, cominciava ad essere visto dagli elettori come troppo vecchio per rimanere a capo del governo. Sotto la spinta del suo partito, de Valera decise di ritirarsi dal governo e dal D\u00e1il candidandosi alla carica di Presidente della repubblica. Vinse le elezioni presidenziali del 17 giugno 1959, si dimise dalla carica di Taoiseach, da leader del Fianna F\u00e1il e da deputato per la contea di Clare venendo sostituito al governo ed alla guida del partito da Se\u00e1n Lemass.\nDe Valera divenne Presidente il 25 giugno 1959 venendo rieletto nel 1966 all'et\u00e0 di 84 anni, stabilendo fino al 2013 il record mondiale per il pi\u00f9 vecchio capo di stato eletto. Al suo ritiro nel 1973, all'et\u00e0 di 91, era il pi\u00f9 anziano capo di stato di tutto il mondo.\nNel 1969, per il primo allunaggio, settantatr\u00e9 paesi hanno inviato messaggi di buona volont\u00e0 per la NASA. Questi messaggi ancora riposano sulla superficie lunare e il messaggio di Valera a nome dell'Irlanda fu: \"Voglia Dio che l'abilit\u00e0 e il coraggio che hanno permesso all'uomo di scendere sulla Luna gli consentano anche di assicurare la pace e la felicit\u00e0 sulla Terra ed evitare il pericolo dell'autodistruzione\".\nMorte.\n\u00c9amon de Valera mor\u00ec di polmonite e insufficienza cardiaca a Blackrock, nella Contea di Dublino, il 29 agosto 1975 all'et\u00e0 di 92 anni. Sua moglie, Sin\u00e9ad de Valera, quattro anni pi\u00f9 anziana di lui, era morta nel gennaio precedente, alla vigilia del loro 65\u00ba anniversario di matrimonio. Il suo corpo ricevette un funerale di stato completo trasmesso dalla televisione nazionale il 3 settembre. \u00c8 sepolto nel cimitero di Glasnevin di Dublino con la moglie ed i figli.\nGiudizio storico.\nIl credo politico di De Valera si \u00e8 evoluto negli anni dal repubblicanesimo al conservatorismo sociale e culturale.\nDe Valera fu accusato dai suoi critici di aver contribuito a mantenere l'Irlanda sotto l'influenza dell'ala pi\u00f9 conservatrice dei cattolici. Tuttavia, se questo si spiega in parte con il ruolo importante che il cattolicesimo ha avuto nella storia irlandese, va ricordato che de Valera respinse sempre le richieste di farne la religione di Stato dell'Irlanda, cos\u00ec come respinse le richieste dei cattolici che gli chiedevano di sostenere Francisco Franco durante la guerra civile spagnola.\nPersonalit\u00e0 preminente della politica nazionale irlandese per molti decenni, de Valera ha ricevuto numerosi riconoscimenti. Fu eletto Rettore dell'Universit\u00e0 Nazionale d'Irlanda nel 1921, ricoprendo la carica fino alla sua morte. Papa Giovanni XXIII gli ha conferito l'Ordine di Cristo. Ha ricevuto lauree honoris causa da universit\u00e0 in Irlanda ed estere. De Valera fu inoltre spesso criticato poich\u00e9 era comproprietario di uno dei gruppi editoriali pi\u00f9 influenti d'Irlanda.\nNel corso degli anni, il suo ruolo nella storia irlandese non \u00e8 stato pi\u00f9 visto dagli storici in modo inequivocabilmente positivo. Una sua biografia di Tim Pat Coogan asserisce che i suoi fallimenti superano i successi e che la reputazione di de Valera ha subito un declino mentre quella del suo grande rivale, Michael Collins, \u00e8 andata crescendo. Un pi\u00f9 recente lavoro dello storico Diarmaid Ferriter presenta invece un quadro pi\u00f9 positivo dell'eredit\u00e0 di de Valera. Bertie Ahern ha cos\u00ec descritto i risultati di de Valera nella leadership politica durante gli anni della formazione dello Stato irlandese:\nAlcuni storici hanno sottolineato i suoi fallimenti, paragonandolo sfavorevolmente al suo grande rivale Michael Collins. I critici lamentano che la doppiezza di Valera e il tradimento del trattato del 1921, oltre che il suo rifiuto di concordare procedure democratiche, portarono il paese alla guerra civile e sull'orlo della distribuzione alla nascita. I liberali denunciano invece le sue politiche sociali conservatrici e il suo stretto rapporto con i vescovi cattolici.\nNonostante tutto questo, i revivalisti gaelici del XX secolo ne hanno apprezzato la profonda fede cattolica, il suo rifiuto di ostentazione materiale e la sua determinazione a far rivivere la lingua irlandese."}
{"id": "42000", "revid": "21880", "url": "https://it.wikipedia.org/wiki?curid=42000", "title": "Polystachya", "text": "Polystachya \u00e8 un genere di piante appartenente alla famiglia delle Orchidacee che comprende oltre 200 specie.\nIl nome deriva dal greco \"polys\" (molto) e \"st\u00e0chys\" (spiga), per via delle numerose infiorescenze che alcune specie producono.\nDescrizione.\nQuesto genere di orchidee comprende specie sia terrestri che epifite, caratterizzate dalla presenza di quattro pollinii. Alcune specie sono dotate di pseudobulbi e fusti fogliari.\nBiologia.\nLa maggior parte delle specie si riproduce per impollinazione entomofila ad opera di insetti apoidei. Alcune specie, tra cui \"Polystachya concreta\", possono praticare l'autoimpollinazione.\nDistribuzione e habitat.\nOriginario prevalentemente dall'Africa tropicale, ne esistono tuttavia alcune specie che provengono dall'Asia e dall'America.\nColtivazione.\nPer la coltivazione di questo genere di orchidee \u00e8 necessaria una serra calda e umida dove nel periodo invernale la temperatura non scenda al di sotto dei 16\u00a0\u00b0C. Le piante vanno coltivate in vasi di piccole dimensioni con un terriccio composto da osmunda e sfagno in parti uguali.\nLe annaffiature dovranno essere regolari e frequenti nel periodo estivo mentre dovranno essere molto ridotte in inverno, in modo da permettere un periodo di riposo alla pianta. La posizione dovr\u00e0 essere ombreggiata; la moltiplicazione avviene per divisione della pianta nel periodo primaverile."}
