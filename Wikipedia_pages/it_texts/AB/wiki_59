{"id": "64248", "revid": "123272958", "url": "https://it.wikipedia.org/wiki?curid=64248", "title": "Campionato mondiale di Formula 1 1977", "text": "La stagione 1977 del Campionato mondiale FIA di Formula 1 fu la 28\u00aa per il Campionato Piloti e la 20\u00aa ad assegnare il Campionato Costruttori. Si inizi\u00f2 il 9 gennaio e termin\u00f2 il 23 ottobre dopo 17 gare, una in pi\u00f9 rispetto alla stagione precedente. Il titolo piloti and\u00f2 per la seconda volta a Niki Lauda e il titolo costruttori per la quinta volta alla Scuderia Ferrari.\nLa pre-stagione.\nIl calendario.\nLe gare furono 17, con il rientro del Gran Premio d'Argentina, anche se inizialmente la sua data fu incerta per l'ipotesi che potesse slittare al 6 febbraio. Tale numero di gare fu record, uguagliato nel e battuto nel . Il calendario vide poche modifiche, con il Gran Premio del Belgio spostato dopo quello di Monaco, e con l'inversione tra Mosport e Watkins Glen. Inizialmente il Gran Premio del Giappone era stato fissato al 17 aprile, poi fu riportato a ottobre.\nAccordi e fornitori.\nLa stagione rischi\u00f2 di saltare per il mancato accordo tra i costruttori e la WCR (\"World Championship Racing\"), l'associazione che raggruppava in s\u00e9 gli organizzatori di molti gran premi. Quest'ultima offriva un ingaggio base per ciascuna gara di 250.000 dollari, aumentato del 10% pi\u00f9 il 50% della differenza tra gli incassi delle edizioni dei gran premi del 1976 e quello del 1977. Si affacci\u00f2 l'ipotesi di un campionato alternativo, al di fuori del controllo diretto della federazione internazionale. Il 21 dicembre 1976 venne raggiunto l'accordo sulla base di un ingaggio di 300.000 dollari a gran premio.\nVenne mantenuta la collaborazione tra la Brabham e l'Alfa Romeo come motorista, anche se ne era stata messa in dubbio la prosecuzione nel corso del 1976. Ad eccezione per\u00f2 del \"team\" di Bernie Ecclestone e della Ligier motorizzata Matra, tutti gli altri assemblatori, che non costruivano in proprio il motore, continuavano ad affidarsi al tradizionale Ford Cosworth DFV.\nIl monopolio sugli pneumatici della Goodyear venne spezzato dalla francese Michelin che forn\u00ec le coperture alla connazionale Renault. Il gommista, all'esordio nella Formula 1, aveva ottenuto ottimi risultati sia nelle gare di durata, con vittorie alla 24 Ore di Le Mans, che nel Motomondiale (nel 1976 aveva vinto il titolo in 125\u00a0cm\u00b3, 250\u00a0cm\u00b3, 350\u00a0cm\u00b3 e 500\u00a0cm\u00b3). Nel Gran Premio del Giappone si rividero nuovamente la Dunlop (questo fu l'ultimo gran premio al quale partecip\u00f2 il gommista britannico), che forniva le coperture alla Tyrrell della scuderia \"Meiritsu\", e la Bridgestone, fornitrice per la Kojima, sia ufficiale che clienti. Per il gommista giapponese fu l'ultimo gran premio del mondiale, fino al Gran Premio d'Australia 1997.\nLa Tyrrell ottenne il sostegno finanziario della \"First National City Travellers Cheks\", sponsor della Penske nel 1976 e di Ronnie Peterson.\nScuderie e piloti.\nScuderie.\nIl canadese Walter Wolf, dopo aver acquisito il controllo della Frank Williams Racing Cars l'anno precedente, in cui aveva schierato delle vetture costruite dalla Hesketh, decise di costruire la monoposto in proprio.\nSi rivide la BRM che nel 1976 aveva disputato il solo Gran Premio del Brasile. La casa inglese per\u00f2 salt\u00f2 il gran premio inaugurale, il Gran Premio di Long Beach, quello di Monaco, quello Austria e i tre ultimi appuntamenti. Di fatto il Gran Premio d'Italia rappresent\u00f2 l'ultimo gran premio nel mondiale per la casa britannica, dopo 197 gran premi e 23 stagioni.\nDal Gran Premio del Sudafrica si rivide la scuderia britannica RAM che, dopo aver impiegato delle Brabham nel 1976, pass\u00f2 all'impiego di March. Da questo gran premio impieg\u00f2 una March privata anche la \"Chesterfield Racing\". Quest'ultima dal gran premio del Belgio, pass\u00f2 all'uso di una McLaren.\nLa statunitense Penske, che aveva vinto il Gran Premio d'Austria 1976 con John Watson, decise di abbandonare la massima formula e cedette le sue vetture a un team tedesco, l'Auto Technisches Spezialzubeh\u00f6r (ATS), che fece il suo esordio nel Gran Premio di Long Beach, quarta prova stagionale. La scuderia non partecip\u00f2 agli ultimi tre gran premi stagionali, anche se, nelle due trasferte nordamericane, una Penske fu portata in gara dall\"'Interscope Racing\".\nNel Gran Premio di Spagna vi fu l'esordio assoluto come costruttore per la britannica LEC. La scuderia britannica aveva gi\u00e0 partecipato a qualche gara nel , utilizzando una March 731. In quel gran premio si rivide anche la Hesketh. La LEC abbandon\u00f2 il mondiale dopo il grave incidente subito da David Purley nelle prequalifiche del Gran Premio di Gran Bretagna. In Spagna esord\u00ec anche il Team Merzario, la \"British Formula 1 Team\" (che impiegavano una March) e l\"'Iberia Airlines\", che utilizzava una McLaren M23. La presenza di queste scuderie private non fu per\u00f2 costante nel corso della stagione. Vi fu anche l'esordio per la Williams Grand Prix Engineering, rifondata da Frank Williams, che utilizzava una March.\nA Silverstone si registr\u00f2 l'esordio effettivo per la Renault. La casa transalpina, che non aveva mai preso parte a nessun gran premio di F1, ma aveva partecipato negli anni cinquanta a delle edizioni della 24 Ore di Le Mans, present\u00f2 il modello RS01. Era spinto, per la prima volta per una vettura di Formula 1, da un motore turbo V6, da 1.500 cm\u00b3. I motori sovralimentati erano ammessi da sempre in Formula 1 ma non erano stati utilizzati da molto tempo (gli ultimi risalivano agli anni cinquanta ed erano sovralimentati da un compressore), in quanto si considerava troppo sfavorevole il rapporto di cilindrata ammessa, rispetto a quanto concesso ai motori a pressione atmosferica. La casa francese non partecip\u00f2 ai successivi due gran premi, si rivide in Olanda e salt\u00f2 l'ultima gara in Giappone.\nVi fu, a Silverstone, anche l'unica apparizione nel mondiale per la McGuire, un costruttore britannico, che utilizzava una Williams FW04 modificata e denominata \"McGuire BM1\". Nel gran premio vi fu la solita apparizione di molti team privati britannici. Vi fu l'esordio per la Theodore Racing, team di Hong Kong, che utilizzava una Ensign, e che fu una presenza costante negli appuntamenti successivi.\nA Zandvoort si rivide la Boro, scuderia olandese che aveva disputato cinque gran premi nel . La casa tent\u00f2 poi di qualificarsi solo nel Gran premio di Monza, prima di abbandonare le competizioni. Arturo Merzario aveva annunciato a luglio la volont\u00e0 di far debuttare una propria vettura nel Gran Premio d'Italia. Merzario afferm\u00f2 di sperare di ottenere un propulsore dall'Alfa Romeo, che gi\u00e0 riforniva la Brabham. Il comasco utilizz\u00f2 invece ancora una March.\nIn Giappone fece la sua riapparizione, per l'ultima volta nel mondiale, la Kojima. Una vettura venne affidata al team privato \"Heros Racing Corporation\", mentre l'altro team nipponico \"Meritsu Racing Team\", utilizz\u00f2 una Tyrrell.\nPiloti.\nLa Ferrari liber\u00f2 Clay Regazzoni, che venne sostituito da Carlos Reutemann, che nel aveva corso nei primi gran premi con la Brabham, per poi affrontare il Gran Premio d'Italia col Cavallino. Il ticinese, invece, vicino alla firma con McLaren e la stessa Brabham per il 1977, dovette ripiegare sull'Ensign, dove prese il posto di Jacky Ickx. Alla Brabham, dove restava Carlos Pace e alla quale era stato avvicinato anche Vittorio Brambilla, pass\u00f2 invece John Watson, che nel 1976 aveva corso con la Penske.\nIl campione del mondo James Hunt continu\u00f2 a far coppia con Jochen Mass alla McLaren, anche se il tedesco aveva inizialmente annunciato il suo passaggio alla March. Questa non conferm\u00f2 nessuno dei piloti della stagione 1976, e si affid\u00f2 ad Alex-Dias Ribeiro (per lui un gran premio nel 1976 con la Hesketh) e a Ian Scheckter, che rientrava nella massima formula dai tempi del GP di Kyalami dell'anno precedente. Tra i suoi ex piloti Vittorio Brambilla pass\u00f2 alla Surtees, per far coppia con Hans Binder, impiegato dalla Wolf Williams nell'ultimo gran premio del 1976; Ronnie Peterson approd\u00f2 alla Tyrrell, a far coppia con Patrick Depailler, mentre Hans-Joachim Stuck rimase senza volante. Jody Scheckter, lasciata la Tyrrell, approd\u00f2 alla neonata Wolf.\nVenne confermata la coppia Mario Andretti-Gunnar Nilsson alla Lotus. L'italiano Renzo Zorzi torn\u00f2 in F1, dopo le esperienze del 1975 e 1976 con la Williams, e sostitu\u00ec Jean-Pierre Jarier alla Shadow (ove rest\u00f2 Tom Pryce). La BRM ripropose Larry Perkins: l'australiano nella stagione precedente aveva corso con Boro e Brabham. La Ligier conferm\u00f2 Jacques Laffite, mentre la Copersucar affianc\u00f2 nuovamente a Emerson Fittipaldi l'altro pilota brasiliano Ingo Hoffmann, gi\u00e0 schierato in quattro gare nel 1976.\nIn Sudafrica la March sostitu\u00ec Ian Scheckter con Hans-Joachim Stuck, gi\u00e0 impiegato dalla scuderia britannica in 35 gran premi tra il e il . Vennero iscritte anche due March private: una per Boy Hayje dalla RAM (che nel 1976 aveva presentato delle Brabham private), l'altra dalla \"Chesterfield Racing\" per Brett Lunger. Il primo mancava dal Gran Premio d'Olanda 1976, mentre Lunger dal Gran Premio degli Stati Uniti d'America-Est 1976, corso con la Surtees. La Copersucar decise di impiegare il solo Emerson Fittipaldi.\nA Long Beach la Shadow, per sostituire Tom Pryce, deceduto nel corso del gran premio del Sudafrica ingaggi\u00f2 l'australiano Alan Jones che aveva corso nel 1976 con la Surtees. L'Auto Technisches Spezialzubeh\u00f6r, all'esordio, schier\u00f2 Jean-Pierre Jarier. Il francese aveva affrontato la stagione precedente con la Shadow. Il 18 marzo Carlos Pace per\u00ec in un incidente aereo in Brasile. Al suo posto la Brabham iscrisse Hans-Joachim Stuck, impiegato nel gran premio precedente dalla March; a sua volta la March impieg\u00f2, in sua sostituzione, Brian Henton, che aveva gi\u00e0 disputato tre gran premi con la Lotus nel .\nNel Gran Premio di Spagna, prima gara europea del mondiale, Ian Scheckter torn\u00f2 alla March ufficiale, dopo aver saltato due gran premi per infortunio. Brian Henton, che lo aveva sostituito a Long Beach, venne ingaggiato dal \"British Formula 1 Racing Team\", che gli mise a disposizione nuovamente una March. Furono ben otto le March iscritte: oltre le due ufficiali e quella di Henton, si iscrissero Arturo Merzario, con il proprio team all'esordio; la \"Chesterfield Racing\" con Brett Lunger; si rividero le due vetture della RAM, affidate a Boy Hayje e al finlandese Mikko Kozarowitsky (anche se poi non si present\u00f2); infine la Williams Grand Prix Engineering ingaggi\u00f2 il belga Patrick N\u00e8ve, che aveva fatto la sua ultima apparizione nel mondiale nel Gran Premio di Francia 1976.\nLa McLaren privata, dell\"'Iberia Airlines\", fu per il pilota locale Emilio de Villota, che nell'edizione 1976 non si era qualificato con una March del team RAM.\nPer l'esordio stagionale effettivo nel mondiale la Hesketh affid\u00f2 una vettura a Harald Ertl (che mancava dal Gran Premio del Giappone 1976), e una, della \"Penthouse Rizla Racing\", venne affidata a Rupert Keegan, gi\u00e0 iscritto a Long Beach, ma poi non presente. Per Keegan fu l'esordio nel mondiale di F1, anche se aveva gi\u00e0 preso parte alla Race of Champions. La BRM iscrisse Conny Andersson, per lui una presenza nel mondiale al Gran Premio d'Olanda 1976 con la Surtees, al posto di Larry Perkins. La LEC si present\u00f2 con David Purley. Purley mancava dal mondiale dal Gran Premio di Gran Bretagna 1974, in cui non si era qualificato con la Token.\nA seguito del riacutizzarsi del dolore al torace, patito nel corso del \"warm up\" del Gran Premio di Jarama, che costrinse Niki Lauda a saltare quella gara, venne messa in dubbio la sua partecipazione al gran premio di Monaco. La conferma della partecipazione avvenne solo il 17 maggio, dopo un consulto con il dott. Leonardo Gui, presso la \"Clinica Rizzoli\" di Bologna. In quel gran premio fece il suo esordio nel mondiale di F1 Riccardo Patrese, che sostitu\u00ec Renzo Zorzi alla Shadow. Il padovano aveva vinto il Campionato Europeo di Formula 3 nel 1976. L'Ensign affid\u00f2 una seconda vettura a Jacky Ickx, che mancava dal Gran Premio del Giappone 1976. Non si rividero Emilio de Villota, la \"Chesterfield Racing\", la BRM e la Williams. In compenso la \"British Formula 1 Racing Team\" sostitu\u00ec Brian Henton con il francese Jean-Pierre Jabouille, sempre mettendo a disposizione del pilota una March. La scuderia comunque non si present\u00f2 all'evento.\nIn Belgio la Surtees ingaggi\u00f2 Larry Perkins, gi\u00e0 presente a inizio stagione con la BRM, al posto di Hans Binder. Fece il suo esordio nel mondiale il messicano H\u00e9ctor Rebaque sulla terza Hesketh. Il Messico tornava a schierare un pilota in F1 dai tempi del Gran Premio di Francia 1971 con Pedro Rodr\u00edguez.\nTornarono nel mondiale, confermando i piloti, l\"'Iberia Airlines\" (con Emilio de Villota), la BRM con Conny Andersson, la Williams Patrick N\u00e8ve), la \"Chesterfield Racing\", con Brett Lunger e la LEC, con David Purley. La \"British Formula 1 Racing Team\" fece esordire il pilota locale Bernard de Dryver. In compenso Jacky Ickx, iscritto dall'Ensign, non prese parte alla gara. Non parteciparono, pur iscritti, Mikko Kozarowitsky, con la RAM e lo svizzero Loris Kessel, che avrebbe dovuto far esordire l'Apollon. Inizialmente risultava iscritto anche Brian Henton, sempre con una March.\nAd Anderstorp la Shadow sostitu\u00ec Riccardo Patrese (impegnato in una gara del campionato europeo di Formula 2 al Mugello) con il britannico Jackie Oliver. Oliver aveva gi\u00e0 disputato 52 gran premi, l'ultimo il Gran Premio degli USA 1973, sempre con la Shadow.\nFece il suo effettivo esordio, con una March del team RAM Racing/F&amp;S Properties, il finnico Mikko Kozarowitsky. Era il primo finlandese che tornava nella massima formula dai tempi di Leo Kinnunen (ultima presenza Gran Premio d'Italia 1974). Non partecip\u00f2 alla gara, in quanto impegnato nella \"Coppa Florio\" per vetture sport Arturo Merzario, cos\u00ec come non prese parte nemmeno alle prove Jac Nelleman, pilota danese che si era iscritto come privato, al volante di una Penske PC3. Non si iscrisse, rispetto al gran premio precedente, la \"British Formula 1 Racing Team\", che aveva impiegato Bernard de Dryver.\nA Digione Riccardo Patrese torn\u00f2 al volante della Shadow, mentre il francese Patrick Tambay fece il suo esordio con la terza Surtees. Un altro pilota francese venne iscritto, per l'ultima volta nel mondiale, Henri Pescarolo, con una March del team \"British Formula 1 Racing\"; Pescarolo non prese parte nemmeno alle prove. Si rivide in compenso Arturo Merzario, sempre con una March privata.\nRisultarono iscritti, anche se poi non presero parte all'evento, sia Loris Kessel, con l'Apollon che Jean-Pierre Jabouille, per la Renault.\nIn Inghilterra si iscrisse Derek Bell con una Penske della scuderia \"Hexagone of Highgate\". Il britannico aveva gi\u00e0 disputato 16 gran premi, e mancava dal Gran Premio del Canada 1974, corso con una Surtees. La vettura per\u00f2 venne considerata non conforme e cos\u00ec il britannico non pot\u00e9 prendere parte alle prequalifiche.\nTorn\u00f2 a essere iscritto anche Tony Trimmer che, abbandonata la Maki con cui aveva tentato di qualificarsi a pi\u00f9 riprese tra il 1975 e il 1976, prov\u00f2 questa volta con una Surtees privata del team \"Melchester Racing\".\nVi fu l'esordio assoluto nel mondiale per il canadese Gilles Villeneuve, sulla terza McLaren ufficiale, per l'inglese Andy Sutcliffe su una March del team RAM e per l'australiano, Brian McGuire, con la vettura che portava il suo nome. L'ultimo canadese, prima di Villeneuve, a prendere parte a un gran premio del mondiale era stato Eppie Wietzes nel gran premio di casa del 1974.\nUn altro pilota australiano, Vern Schuppan, sostitu\u00ec Larry Perkins e Patrick Tambay alla Surtees. Schuppan mancava dal Gran Premio di Svezia 1975, corso per la Hill. Tambay trov\u00f2 un ingaggio alla Theodore Racing. Tra i \"team\" privati si rivide la \"British Formula 1 Racing Team\" che port\u00f2 Brian Henton, mentre Bernard de Dryver, pur iscritto, non prese parte alle prove. Diedero \"forfait\", tra gli iscritti, anche H\u00e9ctor Rebaque, David Prophet, Boy Hayje e Harald Ertl, che aveva rotto il contratto con la Hesketh.\nGuy Edwards, che nel aveva corso diversi gran premi con la Hesketh, prese il posto di Conny Andersson alla BRM.\nA Hockenheim la McLaren iscrisse solo le due vetture usuali, mentre l'ATS, che gestiva vetture Penske, iscrisse una seconda monoposto, facendo cos\u00ec esordire nel mondiale il pilota locale Hans Heyer, che aveva una certa esperienza soprattutto nelle gare per vetture turismo. La BRM iscrisse il belga Teddy Pilette, in luogo di Guy Edwards. Pilette mancava dal Gran Premio del Belgio 1974, corso con una Brabham. Inizialmente era stato indicato Brian Henton. A causa dell'elevato numero di iscritti inizialmente gli organizzatori non accettarono l'iscrizione di Arturo Merzario. Il pilota comasco venne ammesso dopo aver presentato ricorso.\nIn Austria la Shadow allontan\u00f2 Riccardo Patrese, per il mancato arrivo dei fondi promessi dal finanziere italiano Franco Ambrosio. Il padovano venne sostituito da Arturo Merzario, grazie all'intercessione di Ecclestone. Si rivide la \"British Formula 1 Racing Team\", con una March per Brian Henton mentre Ian Ashley, che mancava dal Gran Premio del Sudafrica 1976, corso con la BRM, trov\u00f2 un ingaggio sulla terza Hesketh; l'austriaco Hans Binder, che a inizio stagione aveva corso con la Surtees, prese il posto di Hans Heyer all'ATS.\nA Zandvoort, in seguito alla vittoria di Franco Ambrosio in primo grado nella diatriba legale con la Shadow Riccardo Patrese torn\u00f2 sulla monoposto anglo-americana al posto di Merzario che iscrisse la March privata del suo team. Su un'altra March privata, della RAM Racing/F&amp;S Properties, fece il suo esordio il pilota olandese Michael Bleekemolen. La Boro, fu affidata a Brian Henton, che nel corso della stagione era stato impiegato saltuariamente alla guida di una March del team \"British Formula 1 Racing Team\", nonch\u00e9 dalla March ufficiale in un'occasione. Alla gara prese parte anche la Renault, sempre affidata a Jean-Pierre Jabouille, dopo tre gare di assenza.\nPer il Gran Premio di Monza la McLaren iscrisse nuovamente una terza vettura, questa volta affidata al pilota di casa Bruno Giacomelli, al suo esordio nel mondiale di Formula 1. Giacomelli, che aveva vinto lo \"Shellsport F3\", uno dei campionati della Formula 3 inglese nel 1976, era impegnato nel 1977 nel Campionato europeo di F2 con la March. Fecero il loro esordio nel mondiale anche altri due piloti italiani: Giorgio Francia, sulla terza Brabham (era stato ipotizzato anche Eddie Cheever), e Lamberto Leoni, che prese il posto di Vern Schuppan alla Surtees.\nPer l'esordio dell'Apollon, con una vettura gestita dal \"Jolly Club Switzerland\", tocc\u00f2 a Loris Kessel, pilota anch'egli svizzero, che aveva gi\u00e0 affrontato sei gran premi validi per il mondiale nel . Prima delle prove, per protesta contro gli organizzatori che non gli concedevano un \"box\", si ritir\u00f2 Arturo Merzario.\nAl Glen l'hawaiiano Danny Ongais fece il suo debutto nel mondiale con la Penske dell\"'Interscope Racing\". Jean-Pierre Jarier, abbandonata l'ATS, venne iscritto dalla Shadow al posto di Riccardo Patrese, impegnato nel \"Gran Premio dell'Estoril\", gara valida per il Campionato europeo di F2. Rispetto alla precedente gara di Monza Hans Binder riprese il suo volante alla Surtees al posto di Lamberto Leoni.\nNel Gran Premio di Mosport, per l'ultima volta, la Ferrari iscrisse tre vetture a un gran premio mondiale: a Lauda e Reutemann si aggiunse il canadese Gilles Villeneuve che avrebbe affiancato l'argentino nel 1978. Lauda per\u00f2 decise di effettuare nemmeno le prove affermando che non si sentiva in grado di vincere.\nRiccardo Patrese, dopo aver saltato il Gran Premio del Glen, per un impegno nel Campionato europeo di F2, torn\u00f2 alla Shadow, al posto di Jean-Pierre Jarier.\nPer l'ultima gara stagionale, in Giappone, Niki Lauda comunic\u00f2 alla Scuderia Ferrari la sua non disponibilit\u00e0 a correre nel gran premio, per una gastrite. La scuderia italiana schier\u00f2 perci\u00f2 i soli Gilles Villeneuve e Carlos Reutemann. La Kojima ufficiale fu per Noritake Takahara, mentre l'altro nipponico Kazuyoshi Hoshino utilizz\u00f2 la vettura gestita dalla \"Heroes Racing\". Il terzo pilota di casa fu Kunimitsu Takahashi, all'esordio assoluto, su una Tyrrell privata gestita dalla \"Meritsu Racing Team\".\nPer la prima volta la Ligier iscrisse una seconda vettura, affidata a Jean-Pierre Jarier, che nella stagione aveva corso con Penske e Shadow. Non parteciparono alla gara la Copersucar, la Renault (che prefer\u00ec concentrarsi sulla vettura per il 1978), la Hesketh, cos\u00ec come non effettu\u00f2 la trasferta in Giappone nessuna delle scuderie private che fino a quel momento avevano affrontato gare iridate.\nIan Scheckter, pilota della March, non pot\u00e9 disputare le prove perch\u00e9 il governo giapponese si rifiut\u00f2 di concedergli il visto, essendo lui sudafricano, in seguito a una risoluzione del 1973 delle Nazioni Unite, che bloccava la partecipazione di atleti di quella nazione a gare sportive internazionali. Suo fratello, Jody, anch'egli sudafricano, fu invece ammesso nel Paese in forza del suo doppio passaporto britannico.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1977.\nCircuiti e gare.\nIl Circuito di Digione torn\u00f2 nel calendario mondiale quale sede del Gran Premio di Francia, in luogo del Paul Ricard. Il circuito della Borgogna aveva gi\u00e0 ospitato il Gran Premio di Francia 1974, e fu sede anche del Gran Premio di Svizzera 1975 gara per\u00f2 non inserita nel calendario mondiale. La Svizzera non permetteva - e non permette - la tenuta di gran premi di F1 sul proprio territorio nazionale. Rispetto all'edizione del 1974 la lunghezza del tracciato venne portata a 3,8\u00a0km (contro i precedenti 3,289), con l'aggiunta della \"Parabolique\".\nNella solita alternanza fra autodromi inglesi il Circuito di Silverstone prese il posto di quello di Brands Hatch quale sede del Gran Premio di Gran Bretagna. Il gran premio fu valido anche quale Gran Premio d'Europa, per la quinta volta nella sua storia (l'ultima era stata nel 1972). Fu l'ultima occasione in cui il titolo onorifico di \"Gran Premio d'Europa\" venne assegnato a uno dei gran premi europei della stagione. Il Gran Premio d'Europa rientrer\u00e0 nel calendario nel 1983, con una gara a lui esclusivamente intitolata. Il Gran Premio di Silverstone venne premiato col \"Race Promoters' Trophy\", quale miglior gran premio della stagione.\nNel 1976 la \"Nordschleife\" era stata teatro del grave incidente di Niki Lauda, per tale ragione il Gran Premio di Germania abbandon\u00f2 il N\u00fcrburgring, per trasferirsi a Hockenheim. Quest'ultimo aveva gi\u00e0 ospitato il Gran Premio di Germania nel 1970. La decisione del trasferimento venne presa dopo una visita sul circuito di alcuni piloti, tra cui lo stesso Lauda.\nL'\u00d6sterreichring, sede del Gran Premio d'Austria, venne ulteriormente modificato, a seguito dell'incidente mortale subito dal pilota Mark Donohue nel corso del \"warm up\" del GP del 1975. Dopo le modifiche dell'edizione del 1976 venne inserita una chicane \"(Hella Licht)\" al posto della prima curva, la \"V\u00f6st-H\u00fcgel\", che allung\u00f2 il circuito fino a 5.942 metri.\nInizialmente il Gran Premio del Canada avrebbe dovuto abbandonare Mosport Park per un circuito cittadino a Toronto o a Montr\u00e9al; successivamente l'impossibilit\u00e0 di allestire tale circuito fece ritornare la gara alla sua sede tradizionale.\nModifiche al regolamento.\nRegolamento sportivo.\nL'alto numero di iscritti al Gran Premio del Belgio port\u00f2 a una protesta della Scuderia Ferrari, che venne esposta in una riunione della CSI tenuta il 7 maggio a Bologna. La CSI stabil\u00ec una deroga al regolamento secondo cui solo due piloti potessero essere iscritti a ciascun gran premio, in sovrannumero rispetto a quelli legati alla Formula One Constructors Association. Successivamente la CSI ribalt\u00f2 la sua posizione e stabil\u00ec che non vi erano limiti nel numero di piloti che potessero iscriversi a un gran premio.\nIl 25 giugno, in una riunione svolta a Parigi, la CSI decise di stabilire un numero massimo di vetture ammissibili al via di gran premio, a seconda delle caratteristiche tecniche dei circuiti. Tale decisione sarebbe entrata in vigore dal primo gran premio successivo, quello di Digione. Si ribad\u00ec che solo 4 piloti potessero essere accettati in sovrannumero rispetto a quelli ammessi al via, e che due dovessero essere del Paese ove la gara aveva luogo.\nAnche a luglio, venne riproposta l'istituzione di un numero chiuso di piloti per ciascun gran premio, dopo che nel Gran Premio di Gran Bretagna erano state effettuate delle prequalifiche. Si decise invece di mantenere lo schema seguito fino a quel punto, ammettendo alle prove di ciascuna gara un numero illimitato di vetture, eventualmente provvedendo a delle prequalifiche.\nRiassunto della stagione.\nGran Premio d'Argentina.\nLa testa della gara venne presa da John Watson, che poteva contare su gomme morbide. Dietro al nordirlandese si pose James Hunt, seguito da Niki Lauda, Mario Andretti, Jochen Mass e Carlos Reutemann.\nIl pilota della Brabham condusse per i primi dieci giri, prima di venir passato da Hunt. Lauda, a sua volta in crisi, perse una posizione a favore di Andretti. Al ventesimo giro Lauda si ritir\u00f2 per un problema al propulsore.\nTra il 21\u00ba e il 25\u00ba giro Andretti venne passato sia da Jochen Mass che da Pace, scendendo cos\u00ec in quinta posizione. Ora la classifica vedeva in testa James Hunt, seguito da Watson, Mass, Pace, Andretti, Jody Scheckter, Patrick Depailler e Clay Regazzoni. Al giro 29 Mass si ritir\u00f2 per un problema al motore, e un giro dopo il suo compagno di scuderia, e \"leader\" della gara, Hunt fu autore di un'uscita di pista (quando aveva ormai 15 secondi di margine sul secondo), che lo costrinse ad abbandonare la gara. Watson si trov\u00f2 cos\u00ec nuovamente in testa.\nPace attacc\u00f2 con successo Watson al 35\u00ba giro, prendendosi cos\u00ec la testa della corsa. Dietro ai due battistrada si pose Scheckter, che al giro 38 pass\u00f2 Andretti. Al 42\u00ba giro Watson fu costretto al ritiro per la rottura del semiasse. Ci\u00f2 consent\u00ec a Jody Scheckter sulla esordiente Wolf di scalare secondo, e porsi all'inseguimento di Pace. Il brasiliano scontava problemi agli pneumatici e Scheckter lo infil\u00f2 al 47\u00ba giro al termine del rettifilo che conduceva alla parte pi\u00f9 lenta.\nVinse Jody Scheckter, per la quinta volta nel mondiale, davanti a Carlos Pace e Carlos Reutemann. Per la Wolf si tratt\u00f2 di una vittoria nel suo gran premio d'esordio come costruttore in proprio, dopo che nel 1976 aveva impiegato delle Hesketh, ribattezzate Wolf-Williams.\nUn esordio in F1 con successo era capitato solo alla Mercedes nel Gran Premio di Francia 1954 (che in effetti va considerata la prima vittoria di una squadra debuttante contro avversari gi\u00e0 preparati alla competizione come nel caso della Wolf), alla Maserati alla prima gara disputata in assoluto del campionato 1950 (ma non valida per il campionato Mondiale), all'Alfa Romeo (ma si trattava della prima gara in del mondiale di F1 1950 valida anche per il mondiale dove tutti i partecipanti erano quindi debuttanti), all'americana Kurtis Kraft (alla prima gara del mondiale F1 svolta in Usa nella pista di casa come 500 Miglia di Indianapolis e valida per l'iride)\nGran Premio del Brasile.\nCarlos Pace si port\u00f2 in testa la gruppo alla partenza, dopo aver passato James Hunt; nel corso del primo giro anche Carlos Reutemann pass\u00f2 il britannico. Seguivano Jochen Mass, Mario Andretti, Clay Regazzoni, Patrick Depailler, Jacques Laffite e Jody Scheckter.\nHunt e Reutemann misero pressione su Pace nei primi giri. Al giro 7 Hunt attacc\u00f2 il brasiliano della Brabham, che and\u00f2 in testacoda, rovinando il musetto. Pass\u00f2 cos\u00ec a condurre il britannico, davanti a Reutemann.\nAl giro 11 Jody Scheckter fu costretto al ritiro per la rottura del motore. Il grande caldo scioglieva l'asfalto della pista e molti piloti sono costretti al ritiro da errori indotti dalla scivolosit\u00e0 del tracciato.\nAl giro 16 Tom Pryce pass\u00f2 Laffite, poi passato anche da Watson. Tre giri dopo, Andretti, fu costretto al ritiro da un problema all'impianto elettrico. Pryce scal\u00f2 cos\u00ec in terza posizione, seguito da Watson, Laffite, Niki Lauda ed Emerson Fittipaldi.\nIn testa intanto Hunt scontava un forte deterioramento degli pneumatici. Reutemann ne approfitt\u00f2 e pass\u00f2 a condurre al ventiduesimo giro. Poco dopo James Hunt fu costretto a una sosta ai box, da dove ripart\u00ec quarto, dietro a Reutemann, Pryce e Watson. Un giro dopo il campione del mondo 1976 pass\u00f2 Watson, riconquistando il podio virtuale. Negli ultimi giri Watson fu costretto al ritiro per una collisione con Depailler, mentre al giro 33 Pryce, secondo, abbandon\u00f2 per un guasto al motore.\nCarlos Reutemann vinse cos\u00ec per la quinta volta nel mondiale, la prima da quando correva per la Scuderia Ferrari, davanti a James Hunt e Niki Lauda. Solo sette vetture giunsero sotto la bandiera a scacchi. Per Zorzi il sesto posto rappresent\u00f2 l'unico arrivo a punti nel mondiale di F1.\nGran Premio del Sudafrica.\nJames Hunt mantenne il comando della gara, seguito da Niki Lauda, Jody Scheckter e Patrick Depailler. Carlos Pace, complice un problema al cambio, si pose quinto. Seguivano Jochen Mass e Mario Andretti.\nAl settimo giro Niki Lauda pass\u00f2 James Hunt e prese il comando della gara. Hunt era in crisi con le gomme, tanto che venne passato da Scheckter al giro 18.\nAl giro 22 Zorzi, della Shadow, si ritir\u00f2 per un problema al propulsore, parcheggiando la sua vettura alla \"The Kink\". Dalla monoposto si lev\u00f2 una fumata bianca, ci\u00f2 spinse due commissari ad attraversare la pista per spegnere un principio d'incendio. Nello stesso istante per\u00f2 arrivarono sul luogo due vetture, tra cui l'altra Shadow di Tom Pryce, che non riusc\u00ec a evitare l'impatto con Frederik Jansen van Vuuren, commissario olandese diciannovenne. L'estintore che van Vuuren portava colp\u00ec al capo Tom Pryce, che mor\u00ec sul colpo. Il corpo del commissario venne dilaniato dall'impatto con la Shadow. La vettura, ormai fuori controllo, e col corpo inerte di Pryce al suo interno, prosegu\u00ec la sua corsa lungo il rettilineo principale, colp\u00ec il \"guard-rail\", rimabalz\u00f2 sulla carreggiata e termin\u00f2 la sua corsa contro la Ligier di Jacques Laffite, colpendola, senza per\u00f2 causare danni al pilota francese.\nNiki Lauda continu\u00f2 a dominare la gara, mentre pi\u00f9 dietro si scald\u00f2 la lotta per il settimo posto tra Reutemann, Andretti e Watson. L'argentino fu autore di un testacoda dopo un contatto con Andretti e venne passato dai due e da Vittorio Brambilla. Il monzese tent\u00f2 poi l'assalto a Watson, ma senza successo.\nAl 48\u00ba giro Carlos Pace fu costretto a una sosta ai \"box\", che lo fece precipitare al quattordicesimo posto. Ora la classifica vedeva in testa Niki Lauda, seguito da Jody Scheckter, James Hunt, Patrick Depailler, Jochen Mass, John Watson e Vittorio Brambilla.\nAlla sessantaseiesima tornata Hunt sbagli\u00f2 un doppiaggio e consent\u00ec a Depailler di passarlo dopo un bel duello fianco a fianco. Niki Lauda, che stava dominando la gara, fu costretto invece a rallentare. Un pezzo della vettura di Pryce, la parte superiore del roll-bar, si era infilata sotto la fiancata e aveva danneggiato il radiatore dell'acqua sinistro della sua Ferrari che, lentamente, perse circa i due terzi del liquido refrigerante. Con il motore ormai surriscaldato, il vantaggio di Lauda scese vistosamente ma l'austriaco riusc\u00ec a vincere anche se tagli\u00f2 il traguardo a motore spento. Secondo fu Scheckter, terzo Depailler. Watson conquist\u00f2 il suo primo giro veloce nel mondiale, per il motore Alfa il primo dal Gran Premio di Spagna 1951.\nGran Premio degli Stati Uniti-Ovest.\nAl semaforo, Jody Scheckter part\u00ec bene dalla seconda fila, superando sia Niki Lauda che Mario Andretti, e pass\u00f2 primo alla prima curva, seguito da Lauda. Carlos Reutemann fu anch'esso protagonista di una buona partenza e si mise subito alle spalle di Andretti. La staccata dell'argentino fu per\u00f2 troppo lunga alla curva 1, usc\u00ec largo e venne cos\u00ec sfilato da tutta la compagnia. Andretti evit\u00f2 il tamponamento con il ferrarista e si accod\u00f2 ai primi due. La manovra dell'argentino gett\u00f2 per\u00f2 lo scompiglio fra le vetture che seguivano.\nI tre battistrada, Scheckter, Andretti e Lauda continuarono la battaglia ingaggiata gi\u00e0 nelle prove, con il sudafricano che guidava con un vantaggio di un secondo e sette decimi dopo 3 tornate. Al quarto giro Lauda press\u00f2 Andretti e tent\u00f2 di passarlo al \"hairpin\", al termine del lungo rettilineo. L'austriaco blocc\u00f2 le ruote nel tentativo di passare Andretti ma fin\u00ec per colpire la vettura dell'italoamericano. La Ferrari dell'austriaco sub\u00ec cos\u00ec dei danni.\nScheckter ingaggi\u00f2 una disperata battaglia con Mario Andretti che tentava di sorpassarlo mentre la gomma stava ormai cedendo. Al giro 77, Mario Andretti infine super\u00f2 la Wolf all\"'hairpin\". Niki Lauda recuperava oltre un secondo ai rivali in lotta, e nel settantottesimo giro super\u00f2 anch'egli Scheckter, portandosi a meno di un secondo da Andretti. Mario Andretti per\u00f2 riesce a spuntarla anche se solo con 77 centesimi sul ferrarista. Scheckter fu comunque terzo, mentre quarto fu Patrick Depailler sulla Tyrrell che sfrutt\u00f2 il ritiro di Jacques Laffite, al giro 78, per un guasto al cambio.\nGran Premio di Spagna.\nDurante il \"warm up\" Niki Lauda soffr\u00ec per il riacutizzarsi del dolore alla costola incrinata in un incidente domestico l'anno precedente: ci\u00f2 comport\u00f2 l'impossibilit\u00e0, per il pilota, di prendere parte al gran premio.\nAlla partenza Mario Andretti mantenne il comando della gara, seguito da Jacques Laffite e Carlos Reutemann. Pi\u00f9 dietro James Hunt pass\u00f2 Jody Scheckter, che a causa di questa manovra venne sorpassato anche da John Watson e da Clay Regazzoni. Il sudafricano ripass\u00f2 comunque Regazzoni nel corso del secondo giro.\nNei primi giri le posizioni vennero modificate da ritiri e incidenti. Al quinto giro si ritir\u00f2 James Hunt, per un guasto al motore, mentre al giro 10, durante un tentativo di sorpasso, Vittorio Brambilla tocc\u00f2 la vettura di Regazzoni, ed entrambi finirono nelle reti, dovendo abbandonare la gara. La classifica vedeva sempre in testa Andretti, seguito da Laffite, Reutemann, Watson, Scheckter, Nilsson, Mass e Depailler. Un giro dopo Jacques Laffite fu costretto ai \"box\" per un problema al fissaggio di una gomma.\nLe posizioni di testa rimasero successivamente invariate, con Andretti che continuava a comandare la gara con un certo margine su Reutemann. Nell retrovie si mise in luce Laffite che recuper\u00f2 diverse posizioni. La gara venne cos\u00ec vinta da Mario Andretti, davanti a Carlos Reutemann e Jody Scheckter. Laffite chiuse la sua rimonta al settimo posto. Fu la sessantesima vittoria, in una gara valida per il mondiale, per la Lotus.\nGran Premio di Monaco.\nJohn Watson che aveva ottenuto il miglior tempo in prova part\u00ec male, anche perch\u00e9 lo stallo (posizione) della pole position sul circuito cittadino di Monaco corrispondeva, in quel 1977, al posizionamento della monoposto con le ruote posteriori, quelle della trazione, poste proprio sulle strisce pedonali del tracciato: cos\u00ec - come si vede molto bene sui filmati - le gomme pattinarono sulla vernice, e venne cos\u00ec passato subito da Jody Scheckter; dietro ai primi due si posero Carlos Reutemann, Hans-Joachim Stuck, Ronnie Peterson, Niki Lauda e James Hunt. Il sudafricano della Wolf venne pressato per diversi giri da Watson ma, senza commettere errori, mantenne il comando della gara fino al termine.\nAl nono giro Peterson venne passato sia da Lauda che da Hunt, ci\u00f2 in quanto la sua Tyrrell scontava dei problemi ai freni. Le posizioni di testa rimasero immutate fino al giro 20 quando Hans-Joachim Stuck si ritir\u00f2 per un principio d'incendio sulla sua vettura; cinque giri dopo fu il turno del ritiro di Hunt. Il giro dopo Lauda pass\u00f2 il compagno di scuderia Reutemann. La classifica vedeva sempre in testa Jody Scheckter, seguito da John Watson, Niki Lauda, Carlos Reutemann, Jochen Mass e Mario Andretti.\nWatson al giro 45 and\u00f2 lungo alla \"chicane\" e venne passato da Niki Lauda. Tre giri dopo fu costretto al ritiro per un guasto al cambio. La classifica non mut\u00f2 pi\u00f9 negli ultimi giri: Jody Scheckter vinse per la sesta volta nel mondiale, pur rallentando vistosamente negli ultimi giri; la Ford-Cosworth conquist\u00f2 la centesima vittoria (la prima nel Gran Premio d'Olanda 1967 con Jim Clark su Lotus).\nGran Premio del Belgio.\nLa partenza fu caratterizzata dall'arrivo della pioggia: i due piloti in prima fila, il \"poleman\" Mario Andretti e John Watson si eliminarono a vicenda per un incidente nel primo giro. In testa and\u00f2 il leader del mondiale, Jody Scheckter seguito da Gunnar Nilsson, Jochen Mass, Carlos Reutemann e Patrick Depailler.\nVittorio Brambilla, della Surtees, fu autore nelle prime tornate di un gran de recupero che lo port\u00f2 dalla dodicesima piazza della partenza al sesto posto in quattro giri. Jochen Mass all'ottavo giro and\u00f2 in testacoda e venne passato da Reutemann.\nLa pioggia termin\u00f2 abbastanza presto, consentendo alla pista di asciugarsi. Ci\u00f2 costrinse i piloti a cambiare gli pneumatici. La Scuderia Ferrari impieg\u00f2 solo quindici secondi per il cambio gomme, ci\u00f2 port\u00f2 in testa Lauda, davanti a Jochen Mass, Jody Scheckter (penalizzato da un testacoda), Alan Jones, Vittorio Brambilla e Gunnar Nilsson.\nPoco dopo la pioggia ricomparve sul tracciato. Scheckter cerc\u00f2 di anticipare gli altri piloti e cambi\u00f2 immediatamente gli pneumatici. Non cos\u00ec gli altri piloti di testa, con Mass che ridusse notevolmente il distacco da Lauda, mentre Nilsson recuperava due posizioni a Brambilla e Jones. La pioggia per\u00f2 termin\u00f2 rapidamente, costringendo Scheckter a una nuova sosta. Al giro 39 Mass fu costretto al ritiro per un'uscita di pista. Ora la classifica vedeva sempre al comando Niki Lauda, seguito da Gunnar Nilsson, Ronnie Peterson, Vittorio Brambilla, Alan Jones e Jody Scheckter. Al quarantaquattresimo giro Brambilla pass\u00f2 anche Peterson.\nCon la pista che si asciugava l'assetto della Ferrari non risultava pi\u00f9 competitivo. Al giro 49 Nilsson pass\u00f2 in testa e, all'austriaco, si avvicin\u00f2 anche Brambilla che per\u00f2 fu autore di un paio di imprecisioni nei doppiaggi che lo fecero passare da Peterson.\nGunnar Nilsson vinse la sua prima e unica gara valida per il mondiale di F1 (conquistando anche il giro pi\u00f9 veloce), precedendo Lauda e l'altro svedese Ronnie Peterson. Fu l'unico doppio podio per la Svezia in Formula 1.\nGran Premio di Svezia.\nAlla partenza la testa della gara venne presa da John Watson, seguito da Jody Scheckter e Mario Andretti. L'italoamericano fu per\u00f2 capace di passare sia il sudafricano che il nordirlandese nei primi due giri. Completavano la zona punti James Hunt, Hans-Joachim Stuck e Patrick Depailler.\nNei primi giri le posizioni rimasero invariate, col solo Stuck che venne passato da Depailler, Jochen Mass, Carlos Reutemann e Jacques Laffite. Mentre Andretti comandava la gara, al giro 29 Scheckter colp\u00ec la Brabham di Watson. Il primo fu costretto al ritiro, mentre Watson perse diverse posizioni, uscendo dalla zona punti. Ora la classifica vedeva Hunt secondo, seguito da Depailler, Jochen Mass, Jacques Laffite, Carlos Reutemann e Watson. Andretti per\u00f2, pur comandando la gara, scontava dei problemi alla pompa della benzina, che gli provocavano un consumo anomalo del carburante.\nTra il trentanovesimo giro e il quarantunesimo Laffite pass\u00f2 sia Depailler che Hunt, installandosi al secondo posto dietro a Mario Andretti. Pochi giri dopo anche Mass pass\u00f2 i due. Hunt continu\u00f2 a perdere posizioni a causa dell'usura degli pneumatici, questo consent\u00ec a Watson di tornare in zona punti. Intanto Carlos Reutemann pass\u00f2 anche Depailler, ponendosi al quarto posto, subito dietro Mass.\nAndretti a tre giri dal termine fu costretto a una sosta imprevista ai \"box\" per un rabbocco di benzina. Vinse cos\u00ec Jacques Laffite per la prima volta in Formula 1; anche per la Ligier e per la Matra, fornitrice del propulsore, si tratt\u00f2 della prima vittoria nel mondiale.\nGran Premio di Francia.\nMario Andretti part\u00ec male e venne infilato da James Hunt, John Watson e Jacques Laffite. Lo statunitense fu comunque in grado di passare Laffite gi\u00e0 nel corso del primo giro. Nelle retrovie Carlos Reutemann tocc\u00f2 la vettura di Jochen Mass, perdendo diverse posizioni.\nAl quinto giro Watson pass\u00f2 Hunt e si pose al comando. Pi\u00f9 dietro stava intanto rinvenendo Niki Lauda che, partito nono, pass\u00f2 in zona punti gi\u00e0 all'undicesimo giro. Al dodicesimo giro anche Andretti pass\u00f2 Hunt. La classifica vedeva sempre in testa Watson, seguito da Andretti, Hunt, Laffite, Nilsson, Lauda e Jody Scheckter.\nLa classifica delle prime posizioni rimase invariate per diversi giri. Mario Andretti stava pressando Watson per la prima piazza, ma senza riuscire a passare il pilota della Brabham. Reutemann, tra il cinquantatreesimo e il cinquantacinquesimo giro scal\u00f2 di due posizioni, diventando settimo, dietro al compagno di scuderia Niki Lauda.\nPochi giri dopo, Laffite, penalizzato in un tentativo di doppiaggio da Hans-Joachim Stuck, venne passato da Gunnar Nilsson, e successivamente danneggi\u00f2 il musetto contro la vettura del tedesco. Ci\u00f2 lo costrinse a una sosta ai box che lo fece scendere al nono posto della classifica.\nPer la prima posizione Andretti continuava a mettere pressione su Watson, che per\u00f2 riusciva a difendersi egregiamente. Ma proprio all'ultima tornata la Brabham di Watson termin\u00f2 la benzina e cos\u00ec venne passata dalla Lotus di Mario Andretti. Il nordirlandese fu comunque capace di giungere secondo.\nGran Premio di Gran Bretagna.\nA causa dell'elevato numero di iscritti, e per evitare di respingere alcune iscrizioni (come era avvenuto nel gran premio precedente), si decise di fare effettuare delle prequalifiche al mercoled\u00ec, un giorno prima dell'inizio delle qualifiche. Nel corso delle stesse David Purley, a causa del blocco dell'acceleratore della sua LEC, tagli\u00f2 interamente la curva \"Becketts\" e pass\u00f2 da 170 a 0\u00a0km/h in settanta centimetri: una decelerazione vicina ai 180G, che gli cost\u00f2 diverse fratture e parecchi mesi di degenza. I soccorritori dovettero impiegare un quarto d'ora per liberare il pilota dalle lamiere della sua monoposto.\nAlla partenza James Hunt, partito dalla \"pole\", venne passato da John Watson, Niki Lauda e Jody Scheckter. Dietro all'inglese della McLaren si trovarono le due Lotus di Gunnar Nilsson e Mario Andretti e le due altre McLaren di Gilles Villeneuve e Jochen Mass. Al sesto giro Andretti pass\u00f2 il compagno di scuderia Nilsson.\nHunt riconquist\u00f2 una posizione al settimo giro, passando Scheckter, mentre al decimo giro un problema al motore costrinse Villeneuve a una sosta, che gli fece perdere due giri. La rimonta del britannico della McLaren prosegu\u00ec al giro 23 quando riusc\u00ec a passare Niki Lauda alla \"Copse\". L'austriaco scontava un piccolo problema all'impianto frenante. La classifica vedeva perci\u00f2 in testa sempre John Watson, seguito da Hunt, Lauda, Scheckter, Andretti, Nilsson e Jochen Mass.\nHunt si avvicin\u00f2 rapidamente al battistrada Watson, che con la sua Brabham, spinta da un motore Alfa Romeo, riusciva a distanziare sul rettilineo la pi\u00f9 agile vettura di Hunt. Al cinquantesimo giro Watson fu costretto a fermarsi ai box per un guasto all'impianto di alimentazione.\nGunnar Nilsson, tre giri dopo, pass\u00f2 il suo compagno di scuderia Andretti, che scontava dei problemi all'impianto di alimentazione. Nilsson si port\u00f2 alle spalle di Scheckter, che fuse il suo motore al giro 59, ritirandosi. Al giro 65 fu il turno del ritiro anche per Mario Andretti.\nJames Hunt vinse per l'ottava volta nel mondiale, precedendo sul podio Niki Lauda e Gunnar Nilsson, che si avvicin\u00f2 all'austriaco nelle ultime fasi di gara.\nGran Premio di Germania.\nJody Scheckter conquist\u00f2 la prima e unica \"pole\" per la Wolf. Scheckter mantenne il comando della gara al via, precedendo John Watson, James Hunt e Niki Lauda. L'austriaco pass\u00f2 Hunt gi\u00e0 nel corso del primo giro. Completavano le prime posizioni Hans-Joachim Stuck, Jacques Laffite, Carlos Reutemann e Mario Andretti. Prese il via dai \"box\" anche il pilota locale Hans Heyer con una Penske del team tedesco ATS, che non si era qualificato per la gara. Il tedesco rimase in pista per sette giri, prima di essere costretto al ritiro per un guasto alla trasmissione.\nLa gara di Watson termin\u00f2 dopo otto giri, quando il pilota nordirlandese fu costretto al ritiro per un guasto al propulsore. Al tredicesimo giro Lauda attacc\u00f2 Scheckter nel lungo rettilineo, prima di passarlo all'entrata del \"Motodrome\". Il sudafricano resistette all'attacco di Hunt, e rimase in seconda posizione.\nIl caldo e la natura della pista, molto veloce, misero in crisi molti motori. Al trentatreesimo giro fu infatti il Cosworth di James Hunt a rompersi, costringendo l'inglese al ritiro. Ora, dietro a Niki Lauda, si trovavano Jody Scheckter, Hans-Joachim Stuck, Carlos Reutemann, Mario Andretti, Vittorio Brambilla e Ronnie Peterson. Un giro dopo anche Andretti fu costretto ad abbandonare il gran premio col motore rotto e, poco dopo, Brambilla venne passato da Peterson. Al giro 38 l'italiano riprese la posizione allo svedese. Peterson fu poi costretto anch'egli al ritiro, sempre a causa del motore.\nNiki Lauda conquist\u00f2 il quattordicesimo successo nel mondiale, precedendo Scheckter e Stuck, entrambi con problemi di consumo del carburante, tanto che il tedesco tagli\u00f2 il traguardo a motore spento. Per Stuck fu il primo podio nel mondiale. A punti per la prima volta anche Patrick Tambay.\nGran Premio d'Austria.\nLa pioggia, caduta fino a dieci minuti dalla partenza, rese la pista bagnata. Tutti i piloti optarono per\u00f2 per le \"slick\", tranne Gunnar Nilsson e Arturo Merzario.\nAl via Niki Lauda venne passato sia da James Hunt che da Mario Andretti. L'italoamericano pass\u00f2 anche Hunt e, al termine del primo giro, si trov\u00f2 in testa. Dopo i primi tre si trovavano Jody Scheckter, Patrick Tambay, Hans-Joachim Stuck e Gunnar Nilsson.\nNei primi giri furono le vetture con gomme da bagnato ad essere avvantaggiate. Nilsson al quarto giro, dopo una lunga serie di sorpassi, si trov\u00f2 secondo dietro ad Andretti (che invece montava gomme da asciutto); un altro grande recupero lo effettu\u00f2 Arturo Merzario che, partito ventunesimo, si trov\u00f2 al sesto posto al nono giro. Lauda invece, che aveva optato per le \"slick\", perdette inesorabilmente diverse posizioni, crollando al decimo posto. Poco dopo per\u00f2 sia Nilsson che Merzario furono costretti al \"box\", per montare anch'essi gomme da asciutto. Entrambi furono risucchiati a met\u00e0 classifica.\nIl battistrada Mario Andretti fu costretto al ritiro al giro 12 per la rottura del motore. La classifica vedeva in testa James Hunt, seguito da Jody Scheckter, Hans-Joachim Stuck, Alan Jones, Jochen Mass, Niki Lauda e Patrick Tambay. Un giro dopo Mass fu costretto ai \"box\" per la rottura della spia dell'acqua.\nIn pochi giri Jones scavalc\u00f2 sia Scheckter che Stuck, portandosi cos\u00ec alle spalle di Hunt. Anche Gunnar Nilsson si dimostrava molto competitivo, tanto da recuperare diverse posizioni: pass\u00f2 prima le due Tyrrell, poi Tambay e Reutemann, ponendosi alle spalle di Niki Lauda.\nAl trentesimo giro Stuck, sotto pressione di Lauda e Nilsson, commise un errore, perdendo due posizioni. La rimonta di Gunnar Nilsson prosegu\u00ec coi sorpassi su Niki Lauda e Jody Scheckter al giro 32. Lo svedese vide interrotta la sua gara dalla rottura del propulsore al giro 38. Ora la classifica vedeva sempre al comando James Hunt, seguito da Alan Jones, Niki Lauda, Jody Scheckter, Hans-Joachim Stuck e Carlos Reutemann.\nL'inglese della McLaren fu fermato, anche lui, al quarantaquattresimo giro dal motore rotto. Pass\u00f2 in testa Jones, che mantenne il comando fino all'arrivo. Negli ultimi giri la classifica mut\u00f2 per un errore di Scheckter che sbagli\u00f2 un doppiaggio; nel finale entr\u00f2 in zona punti anche Mass, che pass\u00f2 Rupert Keegan.\nGran Premio d'Olanda.\nMario Andretti non fu capace di mantenere il comando della gara al via: venne passato prima da Jacques Laffite, poi da James Hunt; l'inglese della McLaren s'install\u00f2 al comando, davanti al transalpino. Seguivano Niki Lauda, Carlos Reutemann, John Watson e Clay Regazzoni. Nel corso del secondo giro Watson fu costretto al ritiro per la rottura della coppa dell'olio, mentre Andretti ripass\u00f2 Laffite.\nAndretti mise subito sotto pressione anche Hunt, ma l'inglese fu capace di resistere agli attacchi dell'italoamericano. Al sesto giro per\u00f2 le due vetture furono protagoniste di un contatto, a seguito di un nuovo tentativo di sorpasso di Andretti: Hunt fu costretto al ritiro mentre Andretti precipit\u00f2 in quarta posizione, dietro alle due Ferrari. Dalle retrovie intanto si faceva luce il compagno di scuderia di Andretti, Gunnar Nilsson, che si trov\u00f2 in quinta posizione.\nMario Andretti pass\u00f2 Carlos Reutemann al giro 10, e inizi\u00f2 ad attaccare anche Lauda. Dopo qualche tentativo per\u00f2, al quattordicesimo giro, Andretti fu costretto al ritiro per la rottura del motore della sua Lotus. La classifica vedeva ora sempre in testa Jacques Laffite, seguito dal duo della Scuderia Ferrari, poi Gunnar Nilsson, Ronnie Peterson, Clay Regazzoni e Patrick Tambay. Tra il diciottesimo e il diciannovesimo giro anche Peterson e Regazzoni abbandonarono la gara per problemi tecnici.\nAl giro 20 Lauda prese il comando del gran premio, passando Laffite. Dietro intanto Nilsson cercava di passare Reutemann: i due vennero al contatto al giro 35. Nilsson fu costretto a ritirarsi, mentre Reutemann and\u00f2 ai \"box\", retrocedendo al tredicesimo posto della classifica. Dietro ai due battistrada, la classifica vedeva terzo Patrick Tambay, seguito da Jody Scheckter, Emerson Fittipaldi, Jean-Pierre Jabouille e Vittorio Brambilla.\nAl quarantesimo giro la rottura di una sospensione sulla sua Renault port\u00f2 al ritiro Jabouille. Le altre posizioni rimasero invariate fino al giro 59 quando Brambilla pass\u00f2 Fittipaldi, installandosi al quinto posto. La gara del pilota monzese s'interruppe al giro 68, quando fin\u00ec fuori pista, nel tentativo di passare Scheckter. Proprio all'ultimo giro Patrick Tambay, che stava per cogliere il primo podio per lui e l'Ensign, fu costretto ad abbandonare la gara per la mancanza della benzina.\nNiki Lauda conquist\u00f2 il suo quindicesmo successo nel mondiale, davanti a Jacques Laffite e Jody Scheckter. Tambay venne comunque classificato quinto, davanti a Carlos Reutemann, che era stato protagonista di una bella rimonta nella seconda parte della gara.\nGran Premio d'Italia.\nAlla partenza Jody Scheckter prese il comando, seguito da Clay Regazzoni, James Hunt, Mario Andretti, Carlos Reutemann, Niki Lauda e Jochen Mass. Gi\u00e0 nel corso del primo giro Regazzoni venne passato da Hunt e Andretti, con l'italoamericano che si pose secondo passando lo stesso Hunt. Nel giro seguente Regazzoni cedette la sua posizione anche a Carlos Reutemann e Niki Lauda, poi anche a Mass e Stuck. Al sesto giro Stuck pass\u00f2 Mass. La classifica vedeva cos\u00ec in testa Jody Scheckter, seguito da Mario Andretti, James Hunt, poi il duo della Scuderia Ferrari, seguito da Hans-Joachim Stuck.\nAl decimo giro Andretti prese il comando della gara passando Scheckter. Due giri dopo Hunt fu autore di un testacoda che lo fece retrocedere in ottava posizione. Stava nel frattempo rinvenendo Alan Jones che pass\u00f2 Mass per la sesta posizione al giro 14. Quattro giri dopo Mass venne sorpassato anche dal compagno di scuderia Hunt.\nAl ventiquattresimo giro Scheckter fu costretto al ritiro per la rottura del motore. Nel medesimo giro Jones pass\u00f2 anche Hans-Joachim Stuck. Anche James Hunt fu costretto a ritirarsi, pochi giri dopo, per un guasto all'impianto frenante, cos\u00ec come Stuck, per la rottura del suo motore. La classifica vedeva sempre in testa Andretti, seguito da Reutemann, Lauda, Jones, Mass, Regazzoni e Ronnie Peterson.\nAl 36\u00ba giro Lauda pass\u00f2 Reutemann conquistando la seconda posizione a 14\" da Andretti.\nAl giro 40 Bruno Giacomelli fu vittima della rottura del suo propulsore: l'accaduto inond\u00f2 d'olio la pista alla prima \"chicane\". Carlos Reutemann scivol\u00f2 sull'olio, e la sua vettura fin\u00ec nella sabbia. Anche Riccardo Patrese usc\u00ec di pista per l'olio; nell'uscita venne coinvolto un commissario di gara che si frattur\u00f2 una gamba. Mario Andretti conquist\u00f2 la sesta vittoria nel mondiale, davanti a Lauda, Alan Jones (settimo e ultimo podio per la Shadow). Con il podio di Niki Lauda la Scuderia Ferrari fece propria, per la quinta volta, la Coppa Costruttori.\nGran Premio degli Stati Uniti-Est.\nAl via Hans-Joachim Stuck pass\u00f2 il \"poleman\" James Hunt: al termine del primo giro, dietro ai primi due, si trovarono Mario Andretti, Carlos Reutemann, Ronnie Peterson, Niki Lauda e Jody Scheckter. In pochi giri Scheckter ebbe la meglio sia su Lauda che su Peterson.\nAl quarto giro anche Reutemann, a causa di un testacoda, venne passato da Scheckter. Un altro pilota in rimonta era Clay Regazzoni, che si trov\u00f2 al nono giro settimo, dopo il ritiro di Jochen Mass. La classifica vedeva sempre primo Hans-Joachim Stuck, seguito da James Hunt, Mario Andretti, Jody Scheckter, Carlos Reutemann, Niki Lauda e Regazzoni. All'undicesimo giro un altro errore di Reutemann permise a Lauda di guadagnare una posizione.\nLa gara del battistrada Stuck termin\u00f2 al quindicesimo giro. Il tedesco scontava gi\u00e0 dei problemi alla frizione da qualche giro; manc\u00f2 per\u00f2 una marcia, usc\u00ec di pista, distruggendo cos\u00ec la sua Brabham.\nSi trov\u00f2 in testa James Hunt con un vantaggio su Andretti di 10,5 secondi, e di 14 su Jody Scheckter. La pista si stava, nel frattempo, asciugando ma le gomme delle vetture non riuscivano a scaldarsi. Al ventunesimo giro Jacques Laffite strapp\u00f2 l'ottava piazza a Peterson, e due giri dopo Regazzoni pass\u00f2 anche Reutemann.\nCon pochi giri da completare e 22 secondi di vantaggio, Hunt rallent\u00f2 molto per preservare gli pneumatici, mentre Lauda conservava ancora la quarta piazza, sufficiente per consentirgli di vincere il suo secondo titolo. Anche Jody Scheckter rallent\u00f2 il ritmo per preservare anche lui le gomme. Andretti si avvicin\u00f2 a Hunt nell'ultimo giro, ma senza impensierirlo.\nJames Hunt conquist\u00f2 la nona vittoria della sua carriera, davanti ad Andretti e Scheckter. Niki Lauda chiuse quarto: l'austriaco vinse il secondo titolo piloti dopo quello del 1975.\nGran Premio del Canada.\nMario Andretti tenne il comando della gara, seguito da James Hunt, Jochen Mass, Gunnar Nilsson, Riccardo Patrese, Depailler e Peterson. Watson, ottavo, si ritir\u00f2 nel corso del secondo giro per un'uscita di pista. Sempre nel secondo giro Depailler pass\u00f2 Riccardo Patrese e, tre giri dopo, anche Gunnar Nilsson.\nJody Scheckter attacc\u00f2 Peterson per la settima piazza ma lo svedese riusciva a difendersi molto tenacemente. Peterson e Scheckter guadagnarono entrambi una piazza sfruttando un testacoda di Patrese al decimo giro: il giro seguente Scheckter pass\u00f2 Peterson. Ora la classifica vedeva in testa Mario Andretti, seguito da James Hunt, Jochen Mass, Patrick Depailler, Gunnar Nilsson, Jody Scheckter e Ronnie Peterson. Tra il quattordicesimo e diciassettesimo giro Depailler cedette la posizione a Nilsson, Scheckter e Carlos Reutemann. Nilsson fu costretto al ritiro al giro 18 per la rottura dell'acceleratore; due giri dopo tocc\u00f2 a Reutemann abbandonare la gara, per un guasto al sistema dell'alimentazione.\nJames Hunt riusc\u00ec ad avvicinarsi a Mario Andretti sfruttando i tanti doppiaggi che il duo di testa fu costretto a compiere, vista la superiorit\u00e0 delle loro vetture. A seguito di un'indecisione di Andretti nel doppiare Jochen Mass (in quel momento terzo e compagno di scuderia di Hunt), l'inglese affianc\u00f2 lo statunitense: i due compirono mezzo giro a ruote vicine, fino alla \"White Corner\", dove Hunt, in staccata, pass\u00f2 Andretti, che protest\u00f2 per la manovra. Quando Hunt, pochi metri dopo, si trov\u00f2 a doppiare Mass, fra i due vi un'incomprensione, Hunt colp\u00ec la vettura di Mass, e fu costretto al ritiro. Torn\u00f2 cos\u00ec in testa Mario Andretti, che aveva un giro di vantaggio su Jody Scheckter, che era passato secondo. Un giro dopo Brambilla pass\u00f2 Patrese. La classifica perci\u00f2 vedeva primo Andretti, seguito da Scheckter, Depailler, Brambilla e Patrese.\nAndretti rallent\u00f2 il ritmo, tanto che Scheckter si sdoppi\u00f2. La gara dell'italoamericano termin\u00f2 al settantottesimo giro per la rottura del suo motore. La vettura perse molto olio che, non segnalato, cost\u00f2 a Patrese e Brambilla un'uscita di pista. Jody Scheckter conquist\u00f2 la terza vittoria della stagione, l'ultima per la Wolf. Completarono il podio Patrick Depailler e Jochen Mass.\nGran Premio del Giappone.\nIl \"poleman\" Mario Andretti part\u00ec male tanto che si trov\u00f2 scavalcato da otto vetture. Prese il comando James Hunt, seguito da Jody Scheckter, Jochen Mass, Clay Regazzoni, John Watson, Jacques Laffite e Hans-Joachim Stuck. Andretti recuper\u00f2 presto una posizione, passando Reutemann. Al secondo giro, nel tentativo di passare Stuck, Andretti colp\u00ec la vettura del tedesco, e fu costretto a ritirarsi. Laffite perse nei primi giri diverse posizioni, a causa della scelta non felice degli pneumatici.\nAl sesto giro il ferrarista Gilles Villeneuve era in lotta con Ronnie Peterson per la quattordicesima posizione, quando le due vetture si toccarono al termine del rettifilo. La vettura di Villeneuve sal\u00ec sulla ruota posteriore di quella dello svedese, s\u00ec impenn\u00f2 e carambol\u00f2 in una zona che avrebbe dovuto essere interdetta al pubblico. Purtroppo per\u00f2 la zona non era sgombra e cos\u00ec l'incidente provoc\u00f2 due morti (un commissario di gara che cercava di far spostare le persone in una zona pi\u00f9 sicura e un fotografo) e una decina di feriti. Rest\u00f2 illeso invece, ma sotto shock, il pilota ferrarista.\nLa gara prosegu\u00ec con Scheckter passato sia da Mass che da Watson, che al terzo giro aveva passato Clay Regazzoni. Il ticinese resisteva al quinto posto, davanti a Stuck e Reutemann. Laffite attacc\u00f2 Reutemann al giro 16, ma venne nuovamente passato dall'argentino, tre giri dopo. Ancora un giro e Reutemann scal\u00f2 di una piazza, passando Hans-Joachim Stuck, entrando in zona punti. Stuck, in crisi con le coperture, cedette anche la settima posizione a Gunnar Nilsson.\nAl giro 28 vi fu il ritiro, quasi contemporaneo per Jochen Mass (motore) e John Watson, (cambio). Pass\u00f2 cos\u00ec secondo Scheckter, seguito da Regazzoni, Reutemann, Nilsson, Laffite e Jones.\nIl sudafricano della Wolf resistette per cinque giri poi, per problemi con le gomme, venne passato da Regazzoni, che cos\u00ec divenne secondo. Al giro 41 Scheckter venne passato anche da Reutemann, fino a quando fu costretto a una fermata ai \"box\". Al quarantatreesimo giro termin\u00f2 la gara di Clay Regazzoni, per un guasto al suo propulsore. Pass\u00f2 secondo Reutemann, che per\u00f2 dovette cedere la piazza d'onore a Jacques Laffite, dopo cinque giri. Davanti comandava sempre Hunt, seguito da Laffite, Reutemann, Nilsson, Jones, Patrick Depailler e Riccardo Patrese.\nNegli ultimi giri Hunt controll\u00f2 agevolmente la gara mentre nelle retrovie prima si ritir\u00f2 Gunnar Nilsson, per un guasto al cambio, poi Depailler pass\u00f2 Jones, mentre Laffite, senza benzina all'ultimo giro dovette fermarsi, e venne classificato quinto. Per Hunt fu l'ultima vittoria nel mondiale: precedette Carlos Reutemann e Patrick Depailler. Riccardo Patrese conquist\u00f2 il suo primo punto iridato della carriera.\nClassifiche.\nSistema di punteggio.\nAl primo andavano 9 punti, 6 al secondo, 4 al terzo, 3 al quarto, 2 al quinto e 1 al sesto classificato. Non erano assegnati punti a chi compiva il giro pi\u00f9 veloce o conquistava la pole. Per l'assegnazione del Campionato erano validi i migliori otto risultati delle prime 9 corse e i migliori sette delle ultime otto; tuttavia in questa stagione nessuno si trov\u00f2 nella condizione di dover scartare punti. Per la Coppa Costruttori solo la prima vettura di ogni costruttore marca punti. Contavano i 7 migliori risultati dei primi 8 gp, e 7 degli ultimi 8. Solo la Scuderia Ferrari fu costretta a scartare due punti.\nClassifica costruttori.\nLa classifica indica il miglior piazzamento ottenuto da una delle vetture dello stesso costruttore. Il grassetto indica che una vettura di quel costruttore ha ottenuto la \"pole\", il corsivo indica il giro veloce, anche se non ottenuti dalla vettura che ha marcato la posizione migliore.\nGare non valide per il Mondiale.\nNella stagione si tenne una sola gara non valida per il campionato del mondo, la tradizionale Race of Champions, mentre salt\u00f2 il BRDC International Trophy.\nBernie Ecclestone, patron della Brabham, propose la creazione di un nuovo campionato riservato solamente a vetture spinte dal motore Ford Cosworth, con potenza limitata a 370 cavalli. Il campionato, con gare disputate in Europa, si sarebbe basato su dieci prove.\nAnche Enzo Ferrari propose l'istituzione di un \"Torneo europeo di F1\", basato di dieci gare e riservato a piloti non iscritti nel mondiale, che avrebbe dovuto comprendere la \"Coppa Europa F.1 Dino Ferrari\", gara da tenersi sul Circuito di Imola il 25 settembre. A seguito della defezione di molte scuderie britanniche e dell'abbandono del progetto del \"Torneo d'Europa\" da parte della CSI, l'Automobile Club di Bologna annunci\u00f2 il 20 settembre la cancellazione della corsa a Imola.\nSi tenne invece la seconda stagione della Formula Shellsport G8 International, che aveva sostituito il campionato britannico di Formula 5000. A questo campionato venivano ammesse, oltre alle vetture di F5000, anche quelle di Formula 1."}
{"id": "64249", "revid": "15756", "url": "https://it.wikipedia.org/wiki?curid=64249", "title": "Campionato mondiale di Formula 1 1978", "text": "La stagione 1978 del Campionato mondiale FIA di Formula 1 \u00e8 stata, nella storia della categoria, la 29\u00aa ad assegnare il Campionato Piloti e la 21\u00aa ad assegnare il Campionato Costruttori. \u00c8 iniziata il 15 gennaio e terminata l'8 ottobre, dopo 16 gare, una in meno rispetto alla stagione precedente. Il titolo dei piloti \u00e8 andato per la prima volta a Mario Andretti e il titolo costruttori per la settima volta alla Lotus.\nLa pre-stagione.\nIl calendario.\nNell'agosto del 1977 venne resa nota una prima bozza di calendario per la stagione 1978. Il calendario era sostanzialmente identico a quello del 1977, con la gara del Giappone spostata al 16 aprile. L'unica incertezza, inizialmente riguardava la trasferta nordamericana a conclusione del campionato, con la possibilit\u00e0 che tale gara venisse disputata in Canada oppure negli Stati Uniti, pur essendo confermata la gara a Long Beach a marzo.\nSuccessivamente salt\u00f2 il Gran Premio del Giappone, per cui il numero di gare si ridusse a 16. L'unico cambiamento nel calendario, rispetto al 1977, fu l'anticipazione delle gare della Spagna e del Belgio prima di quella di Monaco. Il Gran Premio del Canada venne anticipato a domenica 8 ottobre, dalla precedente data di luned\u00ec 9 ottobre, inizialmente scelta in quanto in Canada si festeggiava il \"Giorno del Ringraziamento\".\nAccordi e fornitori.\nLa Scuderia Ferrari abbandon\u00f2 la Goodyear quale fornitrice degli pneumatici, per passare alla francese Michelin, che aveva esordito in F1 nel , e che gi\u00e0 riforniva la Renault. Il cambiamento interess\u00f2 solo la massima formula e non la Formula 2, dove le vetture motorizzate dal \"Cavallino\" continuarono a essere rifornite dalla casa statunitense. La Ferrari era gi\u00e0 cliente della Michelin per le vetture granturismo. Tutte le altre scuderie che presero parte al mondiale utilizzarono invece ancora pneumatici della Goodyear. Vennero prospettati anche i ritorni della Firestone con la Lotus, e quello della Pirelli con un'eventuale vettura Alfa Romeo. In entrambi i casi le situazioni non si verificarono. Vi furono delle polemiche nel corso della stagione per il trattamento che la \"Goodyear\" riservava alla scuderie meno competitive. La casa statunitense si giustific\u00f2 affermando che il passaggio della Ferrari alla Michelin aveva elevato il livello tecnico delle coperture, tanto che la casa avrebbe voluto limitare la fornitura a soli tre o quattro team. Per evitare per\u00f2 che un gran numero di costruttori si trovassero senza pneumatici la \"Goodyear\" aveva proseguito comunque a fornire tutti, ma aveva deciso anche di concentrarsi maggiormente su dieci piloti (Mario Andretti, Patrick Depailler, Emerson Fittipaldi, James Hunt, Niki Lauda, Ronnie Peterson, Jody Scheckter e John Watson), fornendo loro tutte le mescole possibili. La casa si impegnava inoltre a fornire tutte le mescole ai due piloti, che in ciascun gran premio, avessero fatto segnare i tempi migliori nella prima giornata di prove. Dal Gran Premio di Francia la Goodyear modific\u00f2 la sua politica di allocazione delle gomme e decise di fornire a tutti i piloti le mescole migliori.\nA livello motoristico non vi furono novit\u00e0: tutte le scuderie rimasero con gli stessi propulsori della stagione precedente, cos\u00ec come tutte le neoentranti optarono per il Ford Cosworth DFV. Durante il fine settimana del Gran Premio di Gran Bretagna 1977 la Wolf aveva annunciato la volont\u00e0 di costruire un motore in proprio, vista la non fiducia nei motori forniti dalla Cosworth. Il motore sarebbe stato turbo, come quello introdotto dalla Renault. Questa iniziativa non ebbe per\u00f2 seguito. Arturo Merzario afferm\u00f2 di sperare, per la sua vettura, di ottenere un propulsore dall'Alfa Romeo, che gi\u00e0 riforniva la Brabham. Non ottenne per\u00f2 nessuna fornitura dalla casa milanese.\nLa Brabham abbandon\u00f2 lo storico sponsor Martini (col quale collaborava dal 1975) e pass\u00f2 alla Parmalat, che s'impegn\u00f2 a sostenere il \"team\", che modific\u00f2 il nome in \"Parmalat Racing\", per le stagioni 1978 e 1979. La Williams ottenne invece la sponsorizzazione della Saudia, la compagnia aerea di bandiera dell'Arabia Saudita, mentre l'ATS quello della Sony. Nel GP degli Usa Est e nel Gp del Canada la McLaren ebbe come sponsor principale, in luogo della Marlboro, la L\u00f6wenbr\u00e4u, azienda tedesca produttrice di birra.\nScuderie e piloti.\nScuderie.\nMolte scuderie private si trasformarono in costruttori diretti, al fine di far parte della Formula One Constructors Association e poter quindi partecipare almeno alle qualificazioni di ogni gran premio. Fu il caso della Theodore Racing (si avvalse della collaborazione della Ralt), che l'anno prima utilizz\u00f2 un'Ensign, del Team Merzario (che impiegava nel 1977 una March), e della tedesca ATS, che rilev\u00f2 il materiale della uscente March, dopo aver fatto correre nel 1977 una Penske. Anche la Frank Williams torn\u00f2 a costruire in proprio il telaio, dopo che la Frank Williams Racing Cars era stata ceduta a Walter Wolf nel 1976. H\u00e9ctor Rebaque, invece, fond\u00f2 una sua scuderia, che impieg\u00f2 una Lotus 78. La \"Liggett Group/B&amp;S Fabrications\" continu\u00f2 a far correre nella stagione delle McLaren private.\nCon la Merzario l'Italia schierava un secondo costruttore, dopo la Scuderia Ferrari, per la prima volta dai tempi della Iso-Williams nel , mentre la Theodore fu l'unico costruttore di Hong Kong nella storia della F1. La Germania con l'ATS tornava ad avere un proprio costruttore dal , ai tempi dell'Eifelland.\nOltre alla March, non partecip\u00f2 pi\u00f9, in via definitiva, la BRM e manc\u00f2 all'appello, rispetto alle stagioni 1976 e 1977, anche la nipponica Kojima, anche se venne annunciato un accordo affinch\u00e9 i suoi telai potessero essere utilizzati dalla Kauhsen, scuderia tedesca. La partecipazione, che avrebbe dovuto iniziare dal GP di Zolder, poi non si concretizz\u00f2 per una diatriba fra la scuderia tedesca e lo sponsor Toshiba.\nLa Scuderia Ferrari indic\u00f2 come nuovo direttore sportivo Marco Piccinini, aiutato da Tommaso Domaini.\nDal Gran Premio di Brasile prese parte al mondiale l'Arrows. La scuderia era nata nel novembre del 1977, da una scissione del gruppo dirigente della Shadow. Il nome della scuderia era formato dalla iniziali dei cognomi dei suoi fondatori: Franco Ambrosio, Alan Rees, Jackie Oliver, Dave Wass e Tony Southgate. La sede del \"team\" venne posta a Milton Keynes. Ambrosio, nel corso del campionato 1977, aveva espresso la volont\u00e0 trasformare la Shadow in una scuderia italiana con sede a Torino, e la stessa Arrows era stata inizialmente presentata come \"Ambrosio Racing Team\".\nAgli inizi di marzo la Shadow accus\u00f2 l'Arrows di spionaggio industriale e, in pratica, di aver copiato la Shadow DN9 per la creazione dell'Arrows FA1. Secondo il patron della Shadow, Don Nichols, il progettista dell'Arrows, Tony Southgate, proveniente anch'egli dalla Shadow, avrebbe portato con s\u00e9 non solo dei disegni della vettura in corso di progettazione, ma anche del materiale tecnico.\nIl 31 luglio l'Alta Corte di Giustizia di Londra dette ragione alla Shadow nella causa per spionaggio industriale che coinvolgeva l'Arrows. Per il giudice, l'Arrows, per non perdere i privilegi derivanti dal fare parte della Formula One Constructors Association present\u00f2 nel Gran Premio del Brasile 1978 una monoposto basata su 179 piani dei 422 totali necessari per progettare una vettura di F1. In base alla sentenza l'Arrows dovette distruggere tutte quelle parti considerate copiate e la Shadow ottenne la possibilit\u00e0 di ispezionare la successiva vettura che l'Arrows avesse intenzione di far partecipare al campionato. La Shadow chiese inoltre un risarcimento per la violazione del \"copyright\" di 60 milioni di dollari e altri 420 milioni per i danni subiti. La Shadow chiese anche che le venissero assegnati tutti i punti mondiali ottenuti dall'Arrows con la vettura incriminata.\nNel Gran Premio del Sudafrica esord\u00ec la Martini, costruttore francese che aveva una grossa esperienza nelle serie minori: nel 1975 e 1977 suoi telai avevano vinto la Formula 2 europea. Sempre in Sudafrica si rivide un'altra casa francese, la Renault. La Martini salt\u00f2 il GP di Long Beach e quello di Monaco per meglio preparare la vettura. A Long Beach si rivide per l\"Interscope Racing\", gi\u00e0 presente nelle gare nordamericane del 1977, con una Shadow DN9. Nel 1977 aveva utilizzato una Penske. La Martini salt\u00f2 poi i gran premi di Spagna e Svezia, e abbandon\u00f2 definitivamente il mondiale prima del Gran Premio di Monza. Anche l\"Interscope Racing\", che aveva fatto un salturaio ritorno nel mondiale nel Gran Premio d'Olanda, abbandon\u00f2 il campionato.\nDal Gran Premio del Jarama la Hesketh abbandon\u00f2 definitivamente il mondiale, dopo 52 gran premi iridati, una vittoria titolata (il Gran Premio d'Olanda 1975 con James Hunt) e una in una gara fuori campionato, un giro veloce, sette podi e il quarto posto nella Coppa Costruttori nel .\nPrima del GP di Svezia la Theodore Racing abbandon\u00f2, almeno temporaneamente il mondiale, vista la scarsa competitivit\u00e0 della propria monoposto. Si prospett\u00f2 l'ipotesi che la scuderia di Hong Kong potesse proseguire il suo impegno acquistando un'Arrows, oppure ripiegando sull'utilizzo di una McLaren M23. Nel Gran Premio di Gran Bretagna si videro per l'unica volta nella stagione del mondiale la \"Melchester Racing\", che utilizzava una McLaren M23, e la \"Mario Deliotti Racing\", con una Ensign N175. La gara venne saltata dalla Martini.\nDal Gran Premio di Germania la Theodore Racing rientr\u00f2 nel campionato utilizzando la Wolf WR3. Per la prima volta due vetture della casa canadese affrontavano una stessa gara di campionato. In quel Gran premio fece il suo esordio la \"Sachs Racing\", che utilizzava un'Ensign. La Theodore Racing poi non prese parte alla trasferta nordamericana della F1, cos\u00ec come la \"BS Fabrication\" e la \"Sachs\".\nPiloti.\nCome annunciato gi\u00e0 nell'estate dell'anno precedente, Niki Lauda abbandon\u00f2 la Scuderia Ferrari per approdare alla Brabham motorizzata Alfa Romeo, dove fece coppia con Watson. A Lauda venne attribuito il numero 1, anche se parte della CSI contest\u00f2 l'attribuzione, affermando che tale numero spettasse alla scuderia che aveva vinto il campionato, anche se il suo pilota avesse cambiato squadra.\nAl \"Cavallino\" venne confermata la coppia di piloti della parte finale della stagione 1977: Carlos Reutemann e Gilles Villeneuve. La conferma del pilota canadese venne messa in dubbio dopo l'incidente al Gran premio del Giappone: veniva prospettata l'ipotesi di un suo impiego saltuario, alternato a quello di altri piloti come Eddie Cheever o Elio De Angelis.\nAlla Lotus, a far coppia con Mario Andretti, Ronnie Peterson (proveniente dalla Tyrrell) sostitu\u00ec il connazionale Gunnar Nilsson. Un pilota francese esordiente, Didier Pironi, prese il posto di Peterson. Pironi era giunto terzo nel Campionato europeo di Formula 2 1977 con la Martini. Eddie Cheever, che era giunto secondo, venne ingaggiato invece dalla Theodore.\nVi fu un cambio anche alla McLaren: Jochen Mass venne sostituito da Patrick Tambay, che nel aveva corso per la Theodore Racing. Mass pass\u00f2 all'ATS, con Jean-Pierre Jarier, spesso utilizzato dalla scuderia tedesca l'anno precedente, anche se aveva corso il Gp del Fuji con la Ligier. Inizialmente era stato avvicinato alla scuderia anche Bruno Giacomelli.\nLa Surtees assunse Rupert Keegan, impegnato con la Hesketh nel 1977, per far coppia con Brambilla. Clay Regazzoni abbandon\u00f2 l'Ensign per la Shadow, dove trov\u00f2 Hans-Joachim Stuck, proveniente dalla Brabham. L'Ensign iscrisse due vetture: una per Danny Ongais (per lui due gran premi con l\"Interscope Racing\" nel '77) e Lamberto Leoni, non qualificato nel Gp di Monza 1977 con la Surtees. L'Hesketh invece port\u00f2 in Argentina la sola Divina Galica. Anche la Williams iscrisse il solo Alan Jones. Arturo Merzario, Emerson Fittipaldi (del quale si prospett\u00f2 il ritiro a fine stagione) ed H\u00e9ctor Rebaque parteciparono con le vetture dei propri team omonimi. Brett Lunger invece venne ingaggiato dalla \"Liggett Group/B&amp;S Fabrications\", che disponeva di una McLaren privata.\nDal Gran Premio del Brasile l'Arrows schier\u00f2 Riccardo Patrese, impiegato l'anno prima dalla Shadow. Inizialmente a Patrese era stato affiancato Gunnar Nilsson.\nIn Sudafrica, l'Arrows, oltre Patrese, iscrisse anche Rolf Stommelen, che mancava dal Gran Premio d'Italia 1976, corso con la Brabham. Stommelen, di fatto, sostitu\u00ec Gunnar Nilsson, gravemente malato. La Theodore iscrisse un esordiente, il finlandese Keke Rosberg, al posto di Eddie Cheever che sostitu\u00ec invece Divina Galica alla Hesketh. Rosberg aveva chiuso al sesto posto il Campionato europeo di Formula 2 1977.\nLa Martini affid\u00f2 la sua vettura all'esordiente Ren\u00e9 Arnoux, pilota che con un telaio della casa francese aveva vinto la Formula 2 nel 1977. L'altra scuderia francese che fece l'esordio, anche se solo stagionale, la Renault, port\u00f2 Jean-Pierre Jabouille, come l'anno precedente. L'Ensign conferm\u00f2, rispetto ai due gran premi sudamericani, il solo Lamberto Leoni. Venne messa in dubbio la prosecuzione del rapporto tra la Surtees e Vittorio Brambilla, ma il pilota monzese alla fine partecip\u00f2 al gran premio.\nA Long Beach l'irlandese Derek Daly sostitu\u00ec Eddie Cheever all'Hesketh, dopo aver gi\u00e0 preso parte anche al BRDC Int. Trophy, gara non valida per il mondiale, disputata a marzo. Daly era all'esordio nel mondiale ed era il primo pilota del suo Paese dai tempi di Joe Kelly, che aveva disputato due gran premi di Gran Bretagna tra il e il . L\"Interscope Racing\" ingaggi\u00f2 Danny Ongais, gi\u00e0 impegnato nei primi due gran premi stagionali dall'Ensign.\nNel GP di Montecarlo torn\u00f2, dopo un anno di assenza, il belga Jacky Ickx che sostitu\u00ec Lamberto Leoni alla Ensign. Leoni era impegnato in una gara della F2 giapponese. La rientrante Martini conferm\u00f2 Ren\u00e9 Arnoux.\nA Zolder, alla ATS, Arturo Colombo sostitu\u00ec Jean-Pierre Jarier (che prefer\u00ec concentrarsi sulla Formula 2). Il pilota italiano all'esordio era stato il vincitore della campionato italiano di F3 1974 e ottavo nel Campionato europeo di Formula 2 1977. Si rivide anche un altro pilota italiano, Bruno Giacomelli, nuovamente sulla terza McLaren, dopo l'esperienza al Gran Premio d'Italia 1977. Non partecip\u00f2 alla gara invece Patrick Tambay, sempre della McLaren: il francese si era infortunato in una gara di F2.\nGli organizzatori volevano inserire, per le qualifiche, altri due piloti belgi (oltre a Ickx), che per\u00f2 non avevano effettuato le prequalifiche: Bernard de Dryver (con la seconda Ensign) e Patrick N\u00e8ve, che per\u00f2 poi non parteciparono alle prove. N\u00e8ve si era iscritto addirittura come pilota privato, l'ultimo nella storia del mondiale.\nIn Spagna Emilio de Villota, pilota locale, si iscrisse con una McLaren privata del team \"Centro Aseguredor F1\". Fu la sua sola presenza stagionale. La McLaren tornava a schierare Patrick Tambay, che rientrava dopo il gran premio del Belgio saltato per infortunio. Non venne ripresentato Giacomelli, impegnato in Formula 2.\nAd Anderstorp Keke Rosberg, lasciato senza macchina dall'abbandono della Theodore Racing, trov\u00f2 comunque un volante all'ATS, ove sostitu\u00ec Alberto Colombo. In Francia l'irlandese Derek Daly, gi\u00e0 presente ad inizio stagione con la Hesketh, prese il posto di Jacky Ickx all'Ensign. La McLaren iscrisse nuovamente una terza vettura per Bruno Giacomelli.\nNella gara di casa vi fu l'esordio per il britannico Geoff Lees, che venne iscritto sulla Ensign della \"Mario Deliotti Racing\", mentre la \"Melchester Racing\" present\u00f2 una McLaren M23 per Tony Trimmer. Trimmer mancava, nel mondiale di F1, dall'edizione 1977 del gran premio britannico, in cui non si era prequalificato con una Surtees, sempre gestita dalla \"Melchester Racing\".\nA Hockenheim fece il suo esordio in F1, con la Ensign, Nelson Piquet. Il brasiliano, che sostitu\u00ec Derek Daly, aveva vinto la Formula 3 inglese nel 1978, nella serie denominata \"BP F3\". La \"Sachs Racing\" schier\u00f2 Harald Ertl. L'austriaco mancava dal Gran Premio di Gran Bretagna 1977, corso con una Hesketh. Si ripresent\u00f2 nuovamente la Martini, sempre con Ren\u00e9 Arnoux come unico pilota, mentre la McLaren present\u00f2 solo due vetture ufficiali. Il finlandese Keke Rosberg torn\u00f2 alla Theodore Racing; al suo posto, all'ATS, vi fu il ritorno per Jean-Pierre Jarier, che aveva corso per il team tedesco fino al GP di Monaco.\nNel gran premio successivo, in Austria, il pilota di casa Hans Binder, impiegato per l'ultima volta nel mondiale nel Gran Premio del Giappone 1977 dalla Surtees, sostitu\u00ec Jean-Pierre Jarier all'ATS mentre l'irlandese Derek Daly ritrov\u00f2 il volante alla Ensign, al posto di Piquet. Il brasiliano per\u00f2 venne ingaggiato dalla \"B&amp;S Fabrications\", per correre su una McLaren privata, assieme a Brett Lunger.\nNel Gran Premio d'Olanda il pilota locale Michael Bleekemolen trov\u00f2 un volante all'ATS, al posto di Hans Binder. Bleekemolen aveva tentato, senza successo, di qualificarsi con una March della RAM Racing/F&amp;S Properties nell'edizione 1977 del gran premio. Si rivide anche Danny Ongais, sempre con una Shadow dell\"Interscope Racing\", dopo aver saltato tutti i gran premi europei. La McLaren affid\u00f2 nuovamente la sua terza vettura ufficiale a Bruno Giacomelli.\nA Monza l'esordiente Gimax, al secolo Carlo Franchi, trov\u00f2 un volante alla Surtees, ove prese il posto di Rupert Keegan, infortunatosi nel precedente Gran Premio d'Olanda. L'altro pilota italiano, Alberto Colombo, gi\u00e0 non qualificato nei gran premi di Belgio e Spagna con l'ATS, venne impiegato sulla Merzario, che per la prima, e unica, volta schier\u00f2 due vetture. Venne prospettata l'ipotesi che l'Alfa Romeo potesse presentare per questo gran premio una sua vettura (affidata a Vittorio Brambilla, che l'aveva gi\u00e0 testata a lungo), oltre che continuare a fornire i propulsori alla Brabham.Jochen Mass, infortunatosi a una gamba in dei test privati a Silverstone la settimana precedente il gran premio, venne sostituito all'ATS dall'austriaco Harald Ertl, che aveva gi\u00e0 affrontato, senza successo, le prequalifiche con una Ensign. Inizialmente era stato prospettato l'esordio per l'italiano Piercarlo Ghinzani.\nAl Glen gli organizzatori rifiutarono l'iscrizione alla gara di Patrese, in seguito alle polemiche scoppiate sulla sua condotta di gara nel tragico GP d'Italia. La commissione di sicurezza della Formula 1 (composta da Lauda, Hunt, Andretti, Fittipaldi e Scheckter) aveva inviato un fax agli organizzatori per chiedere di non ammettere Patrese al via. Prima della gara vi fu una riunione, chiesta dall'Arrows, scuderia di Patrese, a cui partecip\u00f2 il pilota padovano, assieme agli organizzatori del gran premio e ai piloti della commissione sicurezza. La commissione conferm\u00f2 l'esclusione per il gran premio. Patrese minacci\u00f2 di adire a vie legali qualora non fosse stato reintegrato fra gli iscritti.\nDopo la decisione giudiziaria la Commissione Sportiva Internazionale intim\u00f2 agli organizzatori di ammettere alla gara Patrese, pena la perdita di valenza, per il gran premio, di gara valida per il campionato mondiale. I piloti della commissione sicurezza minacciarono di nuovo il boicottaggio in caso di presenza del padovano. Intervenne il capo della FOCA, Bernie Ecclestone, che minacci\u00f2 l'Arrows di non accettare l'iscrizione alla sua organizzazione (che distribuiva gli introiti dei diritti televisivi e degli ingaggi fra le scuderie) per il 1979 se avesse deciso di far correre Patrese. La scuderia britannica ritir\u00f2 cos\u00ec, per protesta, l'iscrizione al gran premio di entrambi i piloti, anche se poi Rolf Stommelen, compagno di scuderia di Patrese, prese parte alle qualifiche e alla gara regolarmente.\nAlla Surtees venne ingaggiato l'esordiente Beppe Gabbiani (impegnato nella stagione in Formula 2) per sostituire l'infortunato Vittorio Brambilla. L'altra vettura, a Monza guidata da Gimax, fu invece affidata a Ren\u00e9 Arnoux, che aveva corso parte della stagione con la Martini, ed era rimasto libero dopo il ritiro della scuderia francese. Alla Lotus, per sostituire Ronnie Peterson, venne ingaggiato Jean-Pierre Jarier. Il transalpino, che nella stagione era gi\u00e0 stato iscritto a sei gran premi dall'ATS, corre per\u00f2 col numero 55 al posto del 6 dello svedese.\nI piloti della \"BS Fabrications\" trovarono altri ingaggi: Lo statunitense Brett Lunger pass\u00f2 alla Ensign per sostituire Harald Ertl mentre Nelson Piquet fu iscritto dalla Brabham sulla terza vettura ufficiale, anche se poi non prese parte nemmeno alle qualifiche. La McLaren, invece, con conferm\u00f2 la terza vettura vista a Monza. Il finlandese Keke Rosberg, utilizzato fino a quel momento dalla Theodore Racing, affianc\u00f2 Michael Bleekemolen alla ATS, per sostituire il titolare Jochen Mass, ancora non pronto per le gare.\nLa gara registr\u00f2 l'esordio per Bobby Rahal, con la Wolf che per la prima volta schier\u00f2 due monoposto ufficiali. Rahal nella stagione era stato impiegato nella F3 dalla scuderia canadese, al volante di una vettura costruita assieme alla Dallara.\nIn Canada, ultimo appuntamento stagionale, Riccardo Patrese torn\u00f2 in pista dopo la gara di squalifica comminatagli dai suoi colleghi, anche dopo aver mostrato alcune foto che lo scagionarono dall'essere il principale colpevole della morte di Ronnie Peterson a Monza. Non venne confermato Brett Lunger all'Ensign, mentre Nelson Piquet venne schierato sulla terza Brabham ufficiale.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1978.\nCircuiti e gare.\nLa Formula 1, dopo due stagioni, abbandon\u00f2 il Circuito del Fuji: nessuna gara venne disputata in Asia. Dopo l'incidente dell'edizione 1977 la \"Japan Automobile Federation\" decise di abbandonare l'organizzazione dell'evento. La \"Tokyo Broadcasting System\" chiese allora di poter riportare la gara a ottobre, ma senza successo. Il Gran Premio del Giappone rientr\u00f2 nel calendario iridato nel , a Suzuka, mentre il circuito del Fuji torn\u00f2 a ospitare una gara di F1 solo nel .\nLa tenuta del Gran Premio di Long Beach veniva messa in dubbio dalle perdite che gli organizzatori avevano subito nelle prime due edizioni. Successivamente per\u00f2 la firma di contratto con la CBS per la trasmissione del gran premio consent\u00ec di trovare nuove risorse. Il circuito venne comunque modificato: la partenza del gran premio venne spostata dall\"Ocean Boulevard\" all'inizio della \"Shoreline Drive\".\nAnche il Gran Premio del Sudafrica fu messo in dubbio: solo il 24 gennaio venne sciolta la riserva sulla sua tenuta, grazie all'arrivo di nuovi sponsor.\nVi fu l'esordio nel mondiale per due nuovi circuiti. Il Gran Premio del Brasile lasci\u00f2 Interlagos per il nuovo Circuito di Jacarepagu\u00e1, costruito nei pressi di Rio de Janeiro. Il Gran Premio del Canada abbandon\u00f2 Mosport Park, criticato per gli standard di sicurezza dai piloti, e approd\u00f2 a Montr\u00e9al, su un circuito stradale non permanente, ricavato all'interno dell'isola artificiale di \"Notre-Dame\", costruita sul San Lorenzo.\nLa scelta ricadde su questo impianto costato circa due miliardi di dollari, dopo aver esaminato otto zone differenti di Montreal. La pista, che in origine doveva essere simile a un ovale, venne poi modificata aggiungendo delle \"chicane\" per abbassare la velocit\u00e0 media. Il disegno attir\u00f2 le critiche di parecchi piloti, tra cui Clay Regazzoni, che la defin\u00ec un tracciato adatto per i kart. Al suo contrario Gilles Villeneuve lod\u00f2 il tracciato. Qualcuno propose di dedicare il tracciato al pilota canadese, che per\u00f2 rifiut\u00f2 l'omaggio. Il tracciato gli sar\u00e0 dedicato solo dopo il decesso, avvenuto nel 1982.\nIl Gran Premio di Gran Bretagna, nella solita alternanza fra circuiti, si disput\u00f2 sul Circuito di Brands Hatch. Questa gara vinse per la seconda volta consecutiva il \"Race Promoters' Trophy \", come gran premio meglio organizzato nella stagione. Vi fu alternanza anche per il Gran Premio di Francia che ritorn\u00f2 a corrersi al Paul Ricard.\nSul tracciato di Anderstorp, sede del Gran Premio di Svezia, venne modificata la curva \"Norra\" con l'inserimento di una \"chicane\". Venne migliorata la sicurezza generale del circuito con l'apposizione di nuove barriere. In tal modo il tracciato ottenne l'omologazione per ospitare la Formula 1 fino al 1981. In realt\u00e0 l'edizione 1978 fu l'ultima per il gran premio.\nIl titolo onorifico di Gran Premio d'Europa non venne attribuito a nessuno dei gran premi disputati nel continente. Il gran premio torner\u00e0, ma in forma autonoma, e non onorifica, solo nel 1983.\nModifiche al regolamento.\nRegolamento tecnico.\nNel Gran Premio di Svezia la Brabham present\u00f2 la BT46B su cui era stato applicata, al retrotreno, una gigantesca ventola. Ufficialmente essa servirebbe solo a raffreddare il motore Alfa Romeo, in realt\u00e0 agiva estraendo l'aria dal fondo della vettura per creare quella depressione necessaria a \"schiacciare\" la vettura verso il suolo, riprendendo l'idea lanciata dalla statunitense Chaparral, qualche stagione prima. La soluzione venne contestata dalle altre scuderie, in quanto tale dispositivo sarebbe un elemento aerodinamico mobile, vietato dal regolamento. La vettura vinse il gran premio con Niki Lauda.\nIl 23 giugno, in una riunione a Parigi, la CSI decise di vietare, almeno fino al 1\u00ba agosto, l'uso della ventola sul retro delle vetture di Formula 1, dopo le polemiche sorte sulla Brabham BT46B che aveva vinto il gran premio grazie a tale appendice. La ventola, oltre che fungere da apparato aerodinamico mobile, risultava pericolosa in quanto i detriti che vi entrano vengono poi lanciati fuori a grande velocit\u00e0, rappresentando un grave pericolo per gli altri piloti. La scelta di rinviare a una decisione definitiva successiva venne presa per consentire ai tecnici di avere maggior tempo per studiare la questione. La FOCA aveva invece chiesto di poter continuare a sperimentare il dispositivo. La CSI decise di non mutare l'ordine di arrivo del gran premio anche se conferm\u00f2 che le altre scuderie avrebbe potuto fare ricorso.\nRegolamento sportivo.\nLa CSI stabil\u00ec un numero minimo e uno massimo di piloti ammessi a partecipare alle singole gare. Il numero minimo (20) era previsto per il Gran Premio di Monaco, mentre quello massimo (26) era garantito per il Gran Premio del Sudafrica, il Gran Premio di Francia, il Gran Premio di Gran Bretagna, il Gran Premio d'Austria, il Gran Premio d'Olanda e quello degli USA Est.\nLa CSI stabil\u00ec inoltre che solo altri quattro piloti in pi\u00f9, rispetto a quelli ammessi alla gara, potessero prendere parte alle qualifiche. Non erano per\u00f2 stabiliti criteri precisi nella scelta dei piloti da ammettere alle prove, e si lasciava il compito agli organizzatori dei singoli gran premi. La FOCA aveva chiesto che tutti i piloti delle sue scuderie (presenti ciascuna con, al massimo, due vetture) fossero sempre ammessi a ciascun Gran Premio. La regola invece consentiva ancora la partecipazione di piloti \"privati\".\nRiassunto della stagione.\nGran Premio d'Argentina.\nMario Andretti part\u00ec bene al via e si mise davanti a Carlos Reutemann, Ronnie Peterson, e le due Brabham di Niki Lauda e John Watson.\nAndretti impresse un ritmo molto alto alla gara, riuscendo subito a scavare un certo margine sugli inseguitori. Dalle retrovie recuper\u00f2 Watson, che prima pass\u00f2 Lauda e Peterson, al giro 5, poi anche Carlos Reutemann, al giro 7. Un giro dopo Lauda pass\u00f2 Peterson. Anche Depailler era autore di una bella gara in rimonta, tanto che pass\u00f2 anche Peterson al dodicesimo giro.\nIl pilota argentino della Scuderia Ferrari scontava dei problemi agli pneumatici, tanto che venne passato sia da Niki Lauda che da Patrick Depailler, al giro 14. Tre giri dopo venne passato anche da Hunt e Peterson.\nLa gara del pilota di casa fu definitivamente rovinata al ventiseiesimo giro, quando ebbe un contatto con Jacques Laffite, dopo che il pilota della Ligier lo aveva appena passato. Carlos Reutemann fu costretto cos\u00ec a una sosta ai \"box\", ove gli furono cambiati gli pneumatici: da quella sosta l'argentino riusc\u00ec a migliorare il suo ritmo, anche se ormai era rimasto lontano dalla zona dei punti. Davanti intanto John Watson subiva dei problemi al suo propulsore. Venne passato da Niki Lauda e da Patrick Depailler, prima di ritirarsi al quarantaduesimo giro.\nNelle posizioni di rincalzo si mise in luce Reutemann che in pochi giri pass\u00f2 dal quindicesimo al settimo posto, passando anche il suo compagno di scuderia Gilles Villeneuve, anche lui con problemi alle gomme.\nVinse Mario Andretti, per la settima volta nel mondiale, davanti a Niki Lauda e Patrick Depailler. Quarto fu Hunt autore di una gara regolare, quinto Peterson (penalizzato anche lui da problemi tecnici sulla sua Lotus) e sesto Patrick Tambay con l'altra McLaren. Gilles Villeneuve fece segnare il miglior giro in gara, per la prima volta nel mondiale. La gara si chiuse dopo soli 52 giri, e non i 53 previsti, per un errore dello sbandieratore, Juan Manuel Fangio, che abbass\u00f2 la bandiera a scacchi con un giro d'anticipo.\nGran Premio del Brasile.\nCarlos Reutemann fu il pi\u00f9 veloce al via e conquist\u00f2 subito la vetta della corsa, seguito da Ronnie Peterson, James Hunt, Mario Andretti, Emerson Fittipaldi, Patrick Tambay e Gilles Villeneuve. Reutemann impresse subito un ritmo troppo veloce per gli avversari e riusc\u00ec a scavare un buon margine di vantaggio.\nAndretti fu protagonista di una bella rimonta che lo port\u00f2 prima (5\u00ba giro) a passare il suo compagno di scuderia Peterson, poi anche Hunt, all'ottavo giro, ponendosi cos\u00ec al secondo posto. Dopo otto tornate, dietro a Reutemann, la classifica vedeva perci\u00f2 Mario Andretti, James Hunt, Ronnie Peterson, Emerson Fittipaldi, Gilles Villeneuve e Hans-Joachim Stuck. La gara di Hunt venne per\u00f2 penalizzata da una gomma deteriorata, tanto che il pilota della McLaren fu costretto a una sosta ai box, che lo fece scendere in diciottesima posizione.\nAl giro 12 Fittipaldi pass\u00f2 Peterson, entrando sul podio virtuale della gara. Anche Gilles Villeneuve si avvicin\u00f2 allo svedese ma i due collisero al quindicesimo giro. Questo consent\u00ec a Niki Lauda e Patrick Tambay di rientrare nella zona punti.\nAl venticinquesimo giro Lauda pass\u00f2 Stuck che, poco dopo, fu costretto al ritiro per un guasto all'alimentazione. Ora la gara, sempre guidata da Reutemann, vedeva secondo Andretti, terzo Fittipaldi, poi Lauda, Patrick Tambay, Clay Regazzoni, Didier Pironi e Jacques Laffite. Tambay fu poi costretto all'abbandono, per testacoda, al giro 34.\nPer molti giri le posizioni di vertice rimasero immutate, fino agli ultimi giri, quando Mario Andretti sub\u00ec un problema al cambio. Il pilota italoamericano fu prima passato da Emerson Fittipaldi, poi da Niki Lauda.\nCarlos Reutemann vinse per la sesta volta nel mondiale. Questo fu anche il primo gran premio vinto per una vettura gommata Michelin. Il secondo posto della Copersucar di Emerson Fittipaldi fu il miglior risultato per la scuderia brasiliana nel mondiale di F1, oltre che il suo primo podio.\nGran Premio del Sudafrica.\nIl gran premio fu il trecentesimo valido per il campionato mondiale di Formula 1. Mario Andretti e Jody Scheckter scattarono meglio del \"poleman\" Niki Lauda che si ritrov\u00f2 cos\u00ec terzo, seguito da James Hunt, Jean-Pierre Jabouille e Riccardo Patrese, scattato dalla settima piazza.\nPatrese pass\u00f2 Jabouille gi\u00e0 al quarto giro e scal\u00f2 di un'ulteriore posizione quando, due giri dopo, James Hunt si ritir\u00f2 col motore rotto. Dalle retrovie stava rinvenendo Patrick Depailler che pass\u00f2 John Watson e Jean-Pierre Jabouille, mentre Patrese riusciva ad accodarsi alla coppia Scheckter-Lauda. Al giro 19 il padovano dell'Arrows prese una posizione anche a Lauda e entr\u00f2 sul podio virtuale della gara.\nMario Andretti condusse la gara fino a quando gli pneumatici non si surriscaldarono: fu poi passato da Scheckter e Patrese. Patrese conquist\u00f2 la vetta della gara al ventisettesimo giro, con un sorpasso alla prima staccata. Continuava anche la rincorsa di Depailler: pass\u00f2 Andretti al giro 24 e Lauda al giro 26. La classifica vedeva perci\u00f2 in testa Riccardo Patrese, seguito da Jody Scheckter, Patrick Depailler, Niki Lauda, Mario Andretti, John Watson e Jean-Pierre Jabouille. Due giri dopo il francese della Tyrrell sorpass\u00f2 anche il pilota locale Scheckter, e si pose al secondo posto.\nAl giro 52 si ritir\u00f2 Lauda e l'altro pilota della Brabham, Watson, rovin\u00f2 la sua gara con un testacoda, che gli cost\u00f2 una posizione. Ora dietro a Patrese e Depailler, c'era Mario Andretti, seguito da Ronnie Peterson. La gara di Riccardo Patrese termin\u00f2 a 15 giri dal termine, per un guasto al propulsore. Prese il comando Patrick Depailler, seguito da Andretti, Peterson, Watson, Jones e Laffite. Mario Andretti era per\u00f2 penalizzato dalla poca benzina rimastagli, cos\u00ec venne passato da Ronnie Peterson.\nAll'inizio dell'ultimo giro Patrick Depailler godeva ancora di buon vantaggio su Peterson. Anche la Tyrrell del francese era rimasta senza benzina. Peterson raggiunse e super\u00f2 Depailler. Per lo svedese fu la nona vittoria nel mondiale, la prima dal Gran Premio d'Italia 1976. Dietro fu comunque secondo Depailler e terzo Watson.\nGran Premio degli Stati Uniti-Ovest.\nLe sessioni di prove del venerd\u00ec furono caratterizzate da un grande caos dovuto all'incapacit\u00e0 dei cronometristi dell'organizzazione di stilare la classifica, tanto che per la determinazione della griglia si dovette ricorrere a tempi misurati dai vari team. Gli organizzatori proposero di fare la media dei tempi raccolti dai vari team poi di affidarsi a quelli raccolti dalla Ligier. Infine decisero di affidare la questione alla FOCA.\nLa gara vide il comando di Gilles Villeneuve, che prese la testa subito al via, sfruttando la lotta tra Watson e Carlos Reutemann. Al decimo giro Watson, mentre era secondo, fu costretto all'abbandono per l'esplosione dell'estintore sulla sua monoposto. Mario Andretti, al giro 19, scese in quarta posizione, a causa di una scelta sbagliata degli pneumatici Goodyear, e venne passato da Alan Jones. La gara continu\u00f2 a registrare dei ritiri nella parte alta della classifica. Al ventisettesimo giro fu il turno di Niki Lauda, mentre era secondo, che si ferm\u00f2 per un guasto alla centralina elettronica, che aveva fatto venire meno la pressione della benzina.\nAl giro 39, poco prima di met\u00e0 gara, Villeneuve si avvicin\u00f2 al doppiaggio di Clay Regazzoni. Il canadese cerc\u00f2 di passare subito prima di una \"chicane\": vi fu un'incomprensione, tanto che l'anteriore destra della Ferrari colp\u00ec la posteriore sinistra della Shadow; la vettura di Villeneuve venne lanciata contro il muretto, sfiorando il casco di Regazzoni.\nCarlos Reutemann si trov\u00f2 cos\u00ec primo, davanti a Jones, Andretti, Depailler, Scheckter e Tambay. Al giro 47 la rincorsa dell'australiano venne limitata da un problema all'alettone anteriore della sua vettura che si stava staccando. Successivamente la sua monoposto riscontr\u00f2 anche un problema alla pressione del carburante. Jones perse negli ultimi giri diverse posizioni.\nCarlos Reutemann conquist\u00f2 la sua vittoria numero sette (la settantesima per la Scuderia Ferrari), precedendo Mario Andretti e Patrick Depailler. Grazie a Patrese, sesto, l'Arrows conquist\u00f2 il suo primo punto iridato.\nGran Premio di Monaco.\nUna leggera pioggia colp\u00ec il tracciato poco prima della partenza, ma senza provocare particolari problemi alle vetture. Alla curva di \" Sainte Devote\", Carlos Reutemann, autore di una brutta partenza, venne tamponato da Niki Lauda; nell'impatto la vettura dell'austriaco fece forare la posteriore sinistra del ferrarista. Si trov\u00f2 cos\u00ec al comando John Watson, seguito da Patrick Depailler, Niki Lauda, Mario Andretti, Jody Scheckter e Alan Jones.\nLa classifica nelle prime posizioni rimase invariata per diversi giri, Watson allungava sul duo Depailler-Lauda, coi due piloti molto vicini. Al tredicesimo giro Alan Jones, penalizzato da un problema della sua monoposto, venne passato da Ronnie Peterson e Gilles Villeneuve; poi, al giro ventinove, Jones si ritir\u00f2 per un problema fisico\nAl trentottesimo giro 38 il battistrada John Watson, per un problema ai freni, and\u00f2 lungo alla \"chicane\" del porto e venne cos\u00ec passato sia da Patrick Depailler, che dal compagno di scuderia Lauda. Ora dietro ai primi tre, la classifica vedeva sempre Mario Andretti, Jody Scheckter, Ronnie Peterson e Gilles Villeneuve.\nNel corso del quarantaseiesimo giro Lauda for\u00f2 la posteriore destra e fu costretto ai box, cos\u00ec come Andretti, che per\u00f2 fu costretto a una sosta pi\u00f9 lunga, perch\u00e9 la benzina stava invadendo l'abitacolo. Niki Lauda rientr\u00f2 sesto, mentre Andretti solo tredicesimo. Scheckter, Peterson e Gilles Villeneuve scalarono cos\u00ec di due posizioni. Al giro 56 anche Ronnie Peterson dette addio alle posizioni di testa e si ritir\u00f2 per un guasto al cambio.\nLauda recuper\u00f2 in pochi giri il distacco da Villeneuve, tanto da passarlo al giro 63. Poco dopo il canadese sub\u00ec una foratura e and\u00f2 a sbattere contro le barriere sotto il tunnel, a oltre 200\u00a0km/h, ritirandosi. Due giri dopo John Watson, mentre era secondo, fu autore di un lungo, che permise a Jody Scheckter di prendergli la posizione. Poco dopo Watson, sempre menomato da un cambio malfunzionante, venne passato anche da Niki Lauda. Ora, al giro 66, la gara era comandata da Depailler, davanti a Scheckter, Lauda, Watson, Pironi, Patrese e Tambay.\nA tre tornate dal termine Lauda pass\u00f2 anche Scheckter, anche lui con un problema al cambio. La rimonta dell'austriaco per\u00f2 non si complet\u00f2 e cos\u00ec Patrick Depailler pot\u00e9 vincere il suo primo gran premio di F1 iridato, il ventunesimo per la Tyrrell.\nGran Premio del Belgio.\nLa gara vide l'esordio per la Lotus 79, la prima vettura che sfruttava pienamente l'effetto suolo. Al via vi furono diversi incidenti, provocati da una partenza lenta di Carlos Reutemann. Niki Lauda tampon\u00f2 Jody Scheckter, finendo cos\u00ec contro le barriere mentre Riccardo Patrese, nel tentativo di passare James Hunt, tocc\u00f2 la vettura del britannico. La McLaren attravers\u00f2 la pista e and\u00f2 a sbattere contro il \"guard-rail\". Fittipaldi, Hunt e Lauda furono costretti al ritiro immediato.\nMario Andretti si trov\u00f2 cos\u00ec a condurre la gara, seguito da Gilles Villeneuve, Scheckter, Ronnie Peterson, Patrese, John Watson e Jean-Pierre Jabouille. Reutemann, attardato, recuper\u00f2 nei primi sei giri la sesta piazza passando Jean-Pierre Jabouille e Watson.\nDei problemi tecnici costrinsero ai box Scheckter per diversi minuti, ci\u00f2 fece scalare di una posizione tutti i corridori. Al giro 11 anche Watson fu costretto a una sosta non programmata, per sostituire gli pneumatici. La classifica vedeva sempre primo Andretti, che comandava su Villenueve, Peterson, Patrese, Reutemann e Mass. Al giro 13 Vittorio Brambilla scalz\u00f2 Mass dal sesto posto.\nAl giro 25 Depailler pass\u00f2 Vittorio Brambilla, che venne sorpassato, il giro seguente, anche da Jacques Laffite. Il rallentamento della Surtees cre\u00f2 un piccolo gruppo di vetture che, al giro 27, pass\u00f2 il monzese. Al trentunesimo giro Riccardo Patrese fu costretto al ritiro per un problema alle sospensioni. Due giri dopo Laffite conquist\u00f2 la quinta piazza, passando Patrick Depailler, mentre sul francese della Tyrrell si avvicinava anche Clay Regazzoni. Il sorpasso avvenne al giro 38.\nAlla quarantesima tornata Gilles Villeneuve, in quel momento secondo, fu costretto a rientrare ai box con una gomma anteriore dechappata e l'ala anteriore rotta. Dopo la sosta il canadese ripart\u00ec sesto. Poco dopo Regazzoni abbandon\u00f2 per un problema al differenziale. La classifica vedeva sempre al comando Andretti, seguito da Ronnie Peterson, Carlos Reutemann, Jacques Laffite, Patrick Depailler e Gilles Villeneuve.\nQuattro giri dopo Villeneuve super\u00f2 Depailler, che poco dopo, al giro 51, si ritir\u00f2 per un guaio al cambio. Al cinquantatreesimo Ronnie Peterson fu costretto a una sosta per sostituire una gomma forata. Peterson, a forza di giri veloci, pass\u00f2 prima Laffite poi Reutemann tornando cos\u00ec secondo al sessantasettesimo giro. All'ultimo giro Jacques Laffite tent\u00f2 di saltare Reutemann alla \"chicane\" pi\u00f9 lontana, per\u00f2 le due vetture si toccarono: la Ligier dovette ritirarsi.\nVinse cos\u00ec, al debutto, la Lotus 79 di Mario Andretti davanti a Peterson (che disponeva ancora del modello 78) e a Carlos Reutemann.\nGran Premio di Spagna.\nJames Hunt conquist\u00f2 subito il comando della gara, precedendo Mario Andretti, Carlos Reutemann, John Watson, Gilles Villeneuve e Riccardo Patrese.\nHunt conserv\u00f2 la testa fino al sesto giro, quando venne passato da Andretti. Nelle retrovie inizi\u00f2 anche il recupero di Peterson che pass\u00f2 Scheckter al giro 8. Villeneuve venne passato da Patrese al giro 14, prima di essere passato anche da Jacques Laffite e Ronnie Peterson. Le due vetture di Maranello vengono cos\u00ec richiamate ai box, con Reutemann precede di pochi secondi, al cambio gomme il canadese, al giro 28.\nNel frattempo, al giro 22, Patrese era stato costretto al ritiro per la rottura del motore della sua Arrows. Ora la gara vedeva sempre primo Andretti, seguito da James Hunt, John Watson, Jacques Laffite, Ronnie Peterson e Niki Lauda.\nAnche Watson scontava delle noie sulla sua vettura: aveva perduto l'utilizzo della quarta marcia. Il nordirlandese perse cos\u00ec diverse posizioni. Al 38\u00ba giro Peterson passava anche Laffite, ponendosi terzo, mentre Watson si stabiliva attorno alla sesta posizione della graduatoria.\nAnxche James Hunt and\u00f2 in crisi con le gomme, tanto che venne passato al giro 52 da Peterson e, nei giri seguenti, anche da Laffite e Niki Lauda. Un solo giro dopo l'austriaco fu costretto al ritiro dalla rottura del motore. La polvere portata in pista dall'uscita di Lauda provoc\u00f2 un incidente cui fu vittima Carlos Reutemann. Negli ultimi giri Hunt perse ancora delle posizioni, a vantaggio di Scheckter e Watson, pur chiudendo sesto.\nLa Lotus conquist\u00f2 cos\u00ec una doppietta con Mario Andretti e Ronnie Peterson, la seconda consecutiva.\nGran Premio di Svezia.\nLa Brabham present\u00f2 il modello BT46B dotato di una gigantesca ventola al retrotreno, ufficialmente ideata per raffreddare il motore, secondo gli avversari fungeva da appendice aerodinamica mobile.\nIl \"poleman\" Mario Andretti mantenne la prima posizione, mentre Niki Lauda super\u00f2 il compagno di scuderia Watson; al giro due Watson venne passato anche da Riccardo Patrese e, al giro seguente, dall'altra Lotus di Ronnie Peterson.\nAl decimo giro Peterson pass\u00f2 anche Riccardo Patrese, ma poco dopo fu costretto a fermarsi per una foratura; rientr\u00f2 sedicesimo. Dieci giri dopo anche John Watson and\u00f2 lungo nel tentativo di passare Patrese sul rettilineo principale del tracciato. Poco dopo il nordirlandese si ritir\u00f2 per un guaio all'acceleratore. Dietro ad Andretti, Lauda e Patrese scal\u00f2 cos\u00ec Reutemann. Dalle retrovie si fece avanti Ronnie Peterson che pass\u00f2 le tre vetture a gomme Michelin e, al giro 35 si trov\u00f2 quarto, dietro a Jones.\nAlla tornata 39 Mario Andretti scivol\u00f2 sull'olio perso in curva da Didier Pironi, consentendo cos\u00ec a Niki Lauda il sorpasso. Al 45\u00ba giro Peterson scavalc\u00f2 anche Jones. Al giro 47 termin\u00f2 la gara per Mario Andretti a causa della rottura del motore. Nello stesso giro abbandon\u00f2, per lo stesso problema anche Alan Jones. Entrarono cos\u00ec in zona punti Jacques Laffite (quarto), Patrick Tambay (quinto) e Clay Regazzoni (sesto). Negli ultimi giri Laffite perse per\u00f2 tre posizioni.\nVinse Lauda, secondo Riccardo Patrese (primo podio per lui e per l'Arrows) che si difese, negli ultimi giri, da Peterson.\nIl gran premio rappresent\u00f2 la prima vittoria per Niki Lauda da quando era partito via dalla Ferrari, e la prima vittoria per una vettura motorizzata Alfa Romeo dal 1951 (Juan Manuel Fangio nel Gran Premio di Spagna 1951).\nIn realt\u00e0 il risultato fu \"sub judice\" per alcuni giorni, visti i tanti reclami fatti dalle scuderie avversarie\nGran Premio di Francia.\nJohn Watson scatt\u00f2 bene ma, gi\u00e0 nel primo giro, Mario Andretti pass\u00f2 e condurre davanti al nordirlandese. Patrick Tambay prese il terzo posto bruciando Niki Lauda, che precedeva a sua volta Ronnie Peterson e James Hunt.\nPatrick Tambay venne passato da Lauda dopo tre giri e poi da Peterson (al giro 5). Watson commise un errore, uscendo di pista, e perdendo cos\u00ec due posizioni, a vantaggio di Lauda e Peterson. L'austriaco della Brabham fu costretto per\u00f2 due soli giri dopo ad abbandonare la gara col motore rotto.\nWatson pass\u00f2 Tambay nello stesso giro, mentre sei giri dopo, fu James Hunt a conquistare una posizione a Watson. Tambay scontava un problema con gli pneumatici. La gara vedeva cos\u00ec in testa Mario Andretti, seguito da Ronnie Peterson, James Hunt, John Watson, Alan Jones e Jody Scheckter. La classifica dei piloti a punti non si modific\u00f2 fino al termine della gara.\nLe Ferrari furono negativamente influenzate dagli pneumatici. Gilles Villeneuve fu costretto a due soste, mentre Carlos Reutemann addirittura cinque volte fu richiamato ai \"box\".\nMario Andretti colse cos\u00ec la vittoria numero dieci nel mondiale, mentre per la Lotus fu la terza doppietta della stagione. James Hunt colse invece il ventitreesimo, e ultimo, podio della sua carriera in F1. Hunt termin\u00f2 la gara quasi senza benzina.\nGran Premio di Gran Bretagna.\nAl via fu Mario Andretti a scattare meglio di tutti, mettendo in fila Ronnie Peterson, Jody Scheckter, Alan Jones (partito sesto), Lauda e Riccardo Patrese (partito quinto).\nLe Lotus sembravano poter condurre agevolmente la gara, staccando di quasi un secondo a giro il terzo, Scheckter. Al sesto giro, per\u00f2, si ritir\u00f2 Peterson, per noie al sistema di alimentazione e al giro 24 Mario Andretti fu costretto a una sosta ai \"box\" per sostituire la gomma posteriore destra.\nJody Scheckter si trov\u00f2 al comando davanti a Jones, Lauda, Patrese, Carlos Reutemann, Watson. L'australiano della Williams, Jones, si ritir\u00f2 al giro ventisei per un guasto alla frizione. Senza le vetture oro-nere la gara risultava molto combattuta: tra il primo, Scheckter, ed il sesto, Patrick Depailler, vi erano solo 2 secondi di \"gap\". Al 34\u00ba giro Niki Lauda pass\u00f2 a condurre, sfruttando un problema al cambio per Scheckter, che fu costretto al ritiro poco dopo.\nLa gara ad eliminazione prosegu\u00ec quando al 40\u00ba giro Patrese dovette rientrare ai box per una foratura e una sospensione rotta, ritirandosi. Ora era Reutemann secondo che precedeva Watson, Keke Rosberg poi Depailler, Jochen Mass con l'altra ATS.\nAnche Mass dovette per\u00f2, poco dopo, fermarsi ai box. Al giro 49 Depailler super\u00f2 Rosberg, che poco dopo si ritir\u00f2 per la rottura di una sospensione.\nAl sessantunesimo passaggio, Carlos Reutemann sfrutt\u00f2 il doppiaggio di Bruno Giacomelli da parte di Niki Lauda, alla curva \"Clearways\", e pass\u00f2 a condurre fino al termine. Nel dopo gara Lauda accus\u00f2 Giacomelli di averlo ostacolato.\nGran Premio di Germania.\nMario Andretti scatt\u00f2 bene per\u00f2, alla prima \"chicane\", commise un errore che consent\u00ec a Ronnie Peterson di prendere il comando della gara. Dietro alle due vetture Lotus si posero Niki Lauda, Alan Jones, John Watson e James Hunt.\nAl quinto passaggio Andretti si riprese la testa della corsa. Nei giri seguenti il protagonista in negativo fu Watson, che perse molte posizioni per un guasto al cambio. Dopo 10 tornate, a seguire i due della Lotus, vi erano Jones, Lauda, Hunt, Jacques Laffite e Gilles Villeneuve.\nDalle retrovie stava intanto rinvenendo Jody Scheckter, penalizzato nelle prime tornate da un problema all'alimentazione; il sudafricano si trovava penultimo al primo giro, ma con una serie di sorpassi, gi\u00e0 al giro 11, era in nona posizione. Anche l'altra Brabham, quella di Niki Lauda, scont\u00f2 dei problemi tecnici, dovuti alla pompa dell'olio, e fu cos\u00ec costretto a ritirarsi. Tre giri dopo Scheckter pass\u00f2 anche Villeneuve e si trov\u00f2 in zona punti, dietro a Laffite.\nAl ventesimo giro Hunt venne squalificato dai commissari per aver imboccato un raccordo interno alla pista. Mario Andretti precedeva sempre Peterson, Alan Jones, Scheckter, Laffite, Didier Pironi, Emerson Fittipaldi e Gilles Villeneuve. Il canadese dovette cambiare gli pneumatici, e sprofond\u00f2 lontano dalla zona dei punti, all'undicesimo posto.\nPoco dopo il trentesimo giro Jones fu costretto al ritiro per un guaio all'alimentazione mentre, sette giri dopo, Ronnie Peterson abbandon\u00f2 il secondo posto con il cambio fuori uso. Jody Scheckter scal\u00f2 cos\u00ec al secondo posto, seguito da Laffite e Fittipaldi, che pass\u00f2 Pironi al giro 38.\nSi riport\u00f2 in zona punti Gilles Villeneuve che per\u00f2, a causa di un problema all'alimentazione, fu passato dall'austriaco Harald Ertl, che ruppe subito dopo il motore, ritirandosi, poi da H\u00e9ctor Rebaque e John Watson. Rebaque conquist\u00f2 il suo primo punto mondiale. Era dal 1971 che un pilota messicano non andava a punti (Pedro Rodr\u00edguez secondo nel Gp d'Olanda). Rebaque correva con una Lotus 78 privata: fu questo l'ultimo punto iridato conquistato da una vettura non ufficiale.\nGran Premio d'Austria.\nLa pioggia si present\u00f2 circa mezz'ora prima della partenza ma, non essendo insistente, non port\u00f2 le scuderie a montare gomme da bagnato. Alla partenza Ronnie Peterson scatt\u00f2 davanti a tutti, seguito da Carlos Reutemann e Mario Andretti. Alla terza curva, la \"Sebring\" (nota anche come \"Dr. Tiroch\"), Mario Andretti tent\u00f2 subito un sorpasso all'esterno di Reutemann, ma i due si toccarono e la Lotus 79 dell'italoamericano and\u00f2 a sbattere contro il guardrail, ritirandosi. Peterson pot\u00e9 cos\u00ec mantenere la testa della corsa senza problemi. Dietro allo svedese vi erano Jody Scheckter, Patrick Depailler, Reutemann (che non aveva riportato danni), James Hunt e Jacques Laffite. Depailler pass\u00f2 Scheckter nel secondo giro.\nLa pista per\u00f2 presentava dei tratti scivolosi. Nel corso del quarto giro Scheckter usc\u00ec dal tracciato e colp\u00ec proprio contro la Lotus che Andretti aveva lasciato a bordo pista. Al settimo giro la direzione di corsa decise di sospendere la gara per fare s\u00ec che le vetture potessero tornare ai box per montare gomme da bagnato.\nDopo un'attesa di circa 50 minuti, la gara riprese con le vetture schierate secondo la classifica al momento della sospensione: primo Peterson davanti a Depailler, John Watson, Laffite, Pironi, Lauda, Hunt e Clay Regazzoni. La classifica finale sarebbe stata ottenuta dalla somma dei tempi dei due spezzoni di gara.\nAlla ripartenza John Watson rest\u00f2 fermo sulla griglia, provocando cos\u00ec un incidente tra le vetture che sopraggiungevano: Patrese e Ertl furono costretti al ritiro immediato. Peterson mantenne il comando, seguito da Patrick Depailler e Niki Lauda. La pista era molto bagnata, cosa che favoriva le vettura gommate Michelin, ovvero Ferrari e Renault. In pochi giri Reutemann si trov\u00f2 secondo, Villeneuve terzo e Jabouille sesto, sempre tenendo conto della classifica effettiva.\nLa pista si stava per\u00f2 asciugando, tanto che molti piloti iniziarono a montare gomme \"slick\". Quando fu il turno di Peterson Reutemann si trov\u00f2 a condurre, anche se, in realt\u00e0, nella somma dei tempi, era staccato di ben due giri dallo svedese. Poco dopo anche Reutemann cambi\u00f2 gli pneumatici, tanto che a condurre si trovo Gilles Villeneuve. Con le gomme fredde Reutemann usc\u00ec di tracciato e per rientrare fu aiutato dai commissari. Questo aiuto gli cost\u00f2 la squalifica. Dopo il cambio gomme di Villeneuve, dietro a Peterson, nella classifica reale, si trovava Niki Lauda, che per\u00f2 and\u00f2 a sbattere e fu costretto al ritiro.\nLa classifica vedeva ora al comando Ronnie Peterson, seguito da Gilles Villeneuve e Patrick Depailler. Gli pneumatici del canadese per\u00f2 non erano performanti e ci\u00f2 consenti il sorpasso a Depailler.\nPeterson conquist\u00f2 la sua decima, e ultima vittoria, in Formula 1, davanti a Depailler, Villeneuve (al suo primo podio), Emerson Fittipaldi, Jacques Laffite e Vittorio Brambilla. Con questo risultato la Lotus si aggiudic\u00f2 per la settima volta la coppa Costruttori.\nGran Premio d'Olanda.\nMario Andretti e Ronnie Peterson scattarono bene e iniziarono subito a dominare la gara. Poco dopo la curva \"Tarzan\" Didier Pironi e Riccardo Patrese, partiti rispettivamente diciassettesimo e tredicesimo, si toccarono, innescando un incidente molto spettacolare. L'Arrows del padovano rest\u00f2 in mezzo alla pista per diverso tempo; nella confusione creatasi, Niki Lauda super\u00f2 Jacques Laffite al secondo giro, ponendosi al terzo posto. Furono necessari quattro giri per liberare la pista dalla vettura incidentata di Patrese.\nLaffite continuava a perdere posizioni scendendo fino al nono posto in pochi giri. Davanti vi era sempre la coppia della Lotus seguiti da Lauda che precedeva Carlos Reutemann, John Watson ed Emerson Fittipaldi.\nReutemann ebbe i soliti problemi con le coperture e venne passato, tra il trentottesimo e il quarantesimo passaggio, sia da Watson che da Fittipaldi. Al giro 54 l'argentino venne sorpassato anche dal suo compagno di scuderia, Gilles Villeneuve. Nelle ultime tornate Peterson affianc\u00f2 spesso Mario Andretti alla staccata della prima curva, ma senza passarlo. Andretti aveva subito la rottura di uno scarico.\nAndretti vinse per l'ultima vittoria della sua carriera nel mondiale di Formula 1, seguito dal compagno di scuderia, terzo Lauda poi Watson, Fittipaldi e Villeneuve. Settantunesima vittoria per la Lotus, che cos\u00ec eguagliava il record della Scuderia Ferrari.\nGrazie a questo risultato la Lotus, gi\u00e0 vincitrice in Austria della coppa Costruttori, si aggiudica matematicamente il mondiale piloti: il distacco del terzo in classifica - Lauda - \u00e8 troppo elevato per la vittoria finale e le ultime tre gare dovranno chiarire solo chi tra Andretti e Peterson sar\u00e0 il campione 1978.\nGran Premio d'Italia.\nIl via della gara venne dato con le vetture in fondo allo schieramento non ancora del tutto ferme sugli stalli di partenza. Alla variante \"Goodyear\", arriv\u00f2 per primo Gilles Villeneuve seguito da Niki Lauda e Mario Andretti. Dietro s'innesc\u00f2 un incidente che coinvolse dieci piloti: Ronnie Peterson, James Hunt, Derek Daly, Didier Pironi, Hans-Joachim Stuck, Vittorio Brambilla, Clay Regazzoni, Patrick Depailler, Brett Lunger e Carlos Reutemann. Ronnie Peterson partito male, rimase intruppato fra diverse vetture, con gli ultimi dello schieramento partiti praticamente lanciati. All'altezza della \"chicane\" James Hunt e Peterson, affiancati in quel momento, vennero a contatto: la Lotus dello svedese sband\u00f2 e and\u00f2 a urtare il \"guardrail\" posto all'imbocco del vecchio anello ad alta velocit\u00e0. La vettura, con l'avantreno disintegrato, prese fuoco, fermandosi in mezzo alla pista.\nPeterson aveva delle fratture agli arti inferiori ma \u00e8 ancora cosciente, e venne estratto a fatica da ci\u00f2 che restava della sua vettura mentre Vittorio Brambilla, colpito al capo da uno pneumatico perso da qualche vettura, venne trasportato all'ospedale privo di coscienza in condizioni critiche, mentre un altro pilota, Hans-Joachim Stuck, rimase anch'egli colpito da una ruota impazzita, ma senza gravi conseguenze.\nLa ripartenza venne fissata per le 17:15, poi posticipata alle 17:30. Nel nuovo giro di formazione Jody Scheckter fece sbattere la sua Wolf contro le barriere alla \"seconda di Lesmo\". Il pilota rimase incolume.\nSi ripart\u00ec alle 18:15, con la gara ridotta a soli 40 giri a causa del possibile arrivo dell'oscurit\u00e0. Alla nuova partenza Gilles Villeneuve e Mario Andretti anticiparono lo starter (che indugi\u00f2 nel dare il semaforo verde) e guidavano il gruppo seguiti ora da Jean-Pierre Jabouille, Niki Lauda, Carlos Reutemann e Alan Jones. La direzione di gara decise di penalizzare Villeneuve e Andretti di un minuto, per la partenza anticipata. Ora perci\u00f2 era Lauda a condurre (anche se di fatto era terzo dietro ai due penalizzati) davanti a Reutemann, Watson e Alan Jones. Quando mancavano 5 giri al termine Andretti pass\u00f2 Villeneuve, tagliando il traguardo davanti al canadese; in classifica i due, penalizzati, erano effettivamente solo sesto e settimo. Vinse cos\u00ec Niki Lauda davanti a Watson, Reutemann, Laffite, Patrick Tambay e, appunto, Andretti e Villeneuve. Mario Andretti ottenne la certezza matematica del titolo iridato visto che Peterson, gravemente infortunato, era il solo pilota che poteva ancora impensierirlo per il campionato. Lo svedese, che sub\u00ec un intervento di oltre sei ore al fine di ridurre le molte fratture, entr\u00f2, alle 06:15 del giorno successivo, in coma respiratorio e mor\u00ec alle 09:50. Il decesso venne attribuito a una tromboembolia gassosa.\nGran Premio degli Stati Uniti-Est.\nAl via Andretti scatt\u00f2 al comando e, dopo un giro, aveva quattro lunghezze di vantaggio sulla coppia della Scuderia Ferrari, Carlos Reutemann-Gilles Villeneuve. I due erano seguiti da Alan Jones, Niki Lauda, Jean-Pierre Jarier, James Hunt, John Watson e Jody Scheckter. Il battistrada scontava per\u00f2 un problema all'impianto frenante, e gi\u00e0 al terzo giro venne passato Reutemann; un giro dopo fu il turno di Villeneuve.\nL'altro pilota della Lotus, Jarier, aveva invece dei problemi con gli pneumatici, tanto che era scivolato in undicesima posizione, e rientr\u00f2 ai box al giro 11. La classifica vedeva in testa Reutemann, seguito da Villeneuve, Andretti, Jones, Lauda, Hunt e Jean-Pierre Jabouille, autore di una bella serie di sorpassi. Jones pass\u00f2 Andretti al giro 21.\nA met\u00e0 gara la Ferrari stava conducendo con tranquillit\u00e0 il gran premio quando, al giro 21, il motore di Gilles Villeneuve improvvisamente ruppe un pistone e, cos\u00ec, Jones, si ritrov\u00f2 dietro a Reutemann, staccato di 35 secondi. Mario Andretti continu\u00f2 a perdere posizioni, venendo passato anche da Niki Lauda. Al giro 28 l'italoamericano fu costretto al ritiro per un guasto al motore. Ritiro anche per Lauda, un giro dopo, anche lui per lo stesso motivo. Ora la classifica vedeva Reutemann primo, seguito da Alan Jones, Jean-Pierre Jabouille, Jody Scheckter, Patrick Tambay ed Emerson Fittipaldi.\nDalle retrovie stava rinvenendo Jean-Pierre Jarier: il francese pass\u00f2 al giro 34 Fittipaldi, entrando in zona punti, poi al giro 37 anche Tambay. Al giro 53 il pilota della Lotus pass\u00f2 anche Scheckter e Jabouille, che scontava dei problemi all'impianto frenante, installandosi al terzo posto. Ne approfitt\u00f2 Scheckter che prese una posizione a Jean-Pierre Jabouille. Jarier fu per\u00f2 costretto al ritiro al giro 55, per la mancanza di carburante.\nCarlos Reutemann vinse per l'ultima volta da pilota della Scuderia Ferrari, con venti secondi di vantaggio su Jones. L'australiano ottenne cos\u00ec il primo podio per la Williams da quando era rientrata come costruttore. A punti giunse anche Jean-Pierre Jabouille, i primi per lui e per la Renault: un motore sovralimentato andava a punti per la prima volta dal Gran Premio di Spagna 1951.\nGran Premio del Canada.\nAl via il \"poleman\" Jean-Pierre Jarier part\u00ec bene, precedendo Jody Scheckter e Alan Jones. Jones pass\u00f2 Scheckter al termine del primo giro. Dietro vi era il pilota di casa Villeneuve, poi John Watson, Mario Andretti e Patrick Depailler.\nAl sesto giro Andretti tent\u00f2 di passare Watson ma i due si toccarono: Watson fu costretto al ritiro per la rottura di una sospensione, mentre Andretti si gir\u00f2 e perse innumerevoli posizioni.\nAlan Jones sub\u00ec una foratura lenta che consent\u00ec il sorpasso a Scheckter e Villeneuve; Depailler si ferm\u00f2 poco dopo a sostituire le gomme. Al venticinquesimo giro Villeneuve super\u00f2 Scheckter. Ora la classifica vedeva in testa Jarier, seguito da Gilles Villeneuve, Jody Scheckter, Alan Jones, Carlos Reutemann, Riccardo Patrese e Derek Daly. L'australiano della Williams fu poi costretto ai box, finendo nelle parti pi\u00f9 arretrate della graduatoria.\nLa gara del transalpino della Lotus termin\u00f2 a 20 giri dal termine, quando fu costretto al ritiro per una mancanza d'olio che mise fuori uso l'impianto frenante. Gilles Villeneuve conquist\u00f2 cos\u00ec la vetta della gara, che non abbandon\u00f2 pi\u00f9, pur con delle difficolt\u00e0 nella tenuta di strada negli ultimi passaggi. Fu cos\u00ec la sua prima vittoria, la prima per un pilota canadese in Formula 1. Il pilota della Scuderia Ferrari precedette Jody Scheckter, Carlos Reutemann, Riccardo Patrese, Patrick Depailler e Derek Daly, per la prima volta a punti. Furono i primi punti iridati per un pilota irlandese.\nClassifiche.\nSistema di punteggio.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Il campionato era diviso in due blocchi di otto gare ciascuno, per ognuno dei quali era obbligatorio scartare il risultato peggiore; in questa stagione nessun pilota fu costretto a scartare un piazzamento a punti. Per la Coppa Costruttori solo la prima vettura di ogni costruttore marca punti. Il sistema degli scarti era lo stesso utilizzato per la classifica dei piloti. Nessuna scuderia fu costretta a scartare punti nella stagione.\nClassifica costruttori.\nLa classifica indica il miglior piazzamento ottenuto da una delle vetture dello stesso costruttore. Il grassetto indica che una vettura di quel costruttore ha ottenuto la \"pole\", il corsivo indica il giro veloce, anche se non ottenuti dalla vettura che ha marcato la posizione migliore.\nGare non valide per il Mondiale.\nNella stagione venne disputata una sola gara non valida per il campionato mondiale.\nIl 1978 vide l'esordio del Campionato britannico di Formula 1, col nome di \"Formula 1 Shellsport\", erede della Formula Shellsport disputata nelle due stagioni precedenti. In questo campionato venivano schierate vetture di Formula 1 degli anni precedenti."}
{"id": "64250", "revid": "124741268", "url": "https://it.wikipedia.org/wiki?curid=64250", "title": "Campionato mondiale di Formula 1 1979", "text": "La stagione 1979 del Campionato mondiale FIA di Formula 1 \u00e8 stata, nella storia della categoria, la 30\u00aa ad assegnare il Campionato Piloti e la 22\u00aa ad assegnare il Campionato Costruttori. \u00c8 iniziata il 21 gennaio e terminata il 7 ottobre, dopo 15 gare, una in meno della stagione precedente. Il titolo dei piloti \u00e8 andato per la prima volta a Jody Scheckter e il titolo costruttori per la sesta volta alla Ferrari.\nLa pre-stagione.\nIl calendario.\nIl numero di gran premi scese di un'unit\u00e0 rispetto al 1978: inizialmente in calendario vi era anche il Gran Premio di Svezia, previsto per il 16 giugno. Il Gran Premio di Spagna scambi\u00f2 il suo posizionamento in calendario con il Gran Premio di Monaco, tornando cos\u00ec prima gara iridata in Europa della stagione. Il Gran Premio di Watkins Glen torn\u00f2 invece ultima gara stagionale, al posto del Gran Premio del Canada.\nAccordi e fornitori.\nLa Matra, che nel aveva fornito i motori alla Ligier, abbandon\u00f2 il mondiale. La scuderia francese adott\u00f2, in sostituzione, il tradizionale Ford Cosworth DFV.\nLa Brabham divenne cos\u00ec la sola scuderia a non essere fornita dalla Ford Cosworth ma dall'Alfa Romeo, sempre tenendo conto che la Ferrari e la Renault costruivano in proprio il propulsore. Il rapporto tra Brabham e Alfa, che scadeva al termine del 1978, venne rinnovato pur nell'incertezza del team inglese, scontento della volont\u00e0 della casa milanese di far debuttare una propria monoposto. Nel Gran Premio del Canada, infine, la Brabham abbandon\u00f2 i motori dell'Alfa Romeo e torn\u00f2 a utilizzare il tradizionale Ford Cosworth DFV.\nNon vi furono novit\u00e0 in merito agli pneumatici. Tutte le scuderie, con le sole eccezioni di Ferrari e Renault appoggiate dalla Michelin, continuarono il loro rapporto con la Goodyear. La casa statunitense forn\u00ec gratuitamente gli pneumatici a nove scuderie soltanto: Arrows, Brabham, Copersucar-Fittipaldi, Ligier, Lotus, McLaren, Tyrrell, Williams e Wolf. La Goodyear decise inoltre di privilegiare nella fornitura degli pneumatici \"superveloci\" da qualifica, i piloti meglio classificatisi nel 1978 con le sue coperture (Mario Andretti, Niki Lauda, Patrick Depailler e John Watson), oltre ai tre migliori nella prima sessione di prove di ciascun gran premio. L'Alfa Romeo venne gommata dalla Goodyear, anche se inizialmente venne prospettato l'impiego di gomme Michelin.\nNel corso del \"weekend\" del Gran Premio di Germania 1978 venne annunciata la nascita del campionato ProCar quale supporto delle gare di Formula 1, a partire dalla stagione 1979. Il campionato utilizzava vetture BMW M1, e impiegava anche piloti della massima formula. Le gare si tenevano, per lo pi\u00f9, sulle stesse piste europee del mondiale di Formula 1, al sabato pomeriggio, dopo la fine delle sessioni di prova della massima formula.\nIn merito agli abbinamenti commerciali, la \"First National City Bank\", decise di limitare il suo piano di sponsorizzazioni all'America; per tale ragione termin\u00f2 l'appoggio alla Tyrrell. La casa britannica venne avvicinata all'accordo con la Martini &amp; Rossi, che invece sponsorizz\u00f2 la Lotus. La Martini torn\u00f2 in Formula 1, come sponsor, dopo una stagione di assenza, firmando un contratto biennale da due miliardi di lire. La Tyrrell, in assenza di sponsorizzazione, decise di affittare, gran premio per gran premio, la pubblicit\u00e0 sulla sue monoposto, con una tariffa di 50.000 dollari per gara. Dal Gran Premio del Belgio la scuderia ottenne l'appoggio della Candy, azienda italiana produttrice di elettrodomestici.\nL'Arrows conferm\u00f2 l'accordo con la Warsteiner, azienda tedesca produttrice di birra, per 750.000 sterline.\nScuderie e Piloti.\nScuderie.\nSi mise in dubbio la partecipazione dell'Arrows al campionato, in seguito alla vicenda della copiatura della vettura della Shadow, per la quale era stata condannata nel 1978. Si prospett\u00f2 l'ipotesi che all'Arrows potesse essere ritirata la licenza.\nLa Surtees abbandon\u00f2 il mondiale di F1 al termine della stagione 1978. La casa britannica, che aveva esordito nel Gran Premio di Gran Bretagna 1970 come costruttore autonomo, con lo stesso John Surtees alla guida, aveva ottenuto, in nove stagioni, 2 podi, tre giri veloci e 53 punti. Il miglior risultato in una gara iridata erano stati il secondo posto di Mike Hailwood nel Gran Premio d'Italia 1972. Con lo stesso John Surtees al volante aveva vinto l'International Gold Cup 1970 e 1971, gare per\u00f2 non valide per il campionato. John Surtees giustific\u00f2 la decisione per la difficolt\u00e0 di trovare un buon pilota, da cui derivava l'impossibilit\u00e0 di comunicare alla CSI la composizione della squadra entro il 1\u00ba dicembre 1978, e per la politica seguita dalla Goodyear nell'allocazione degli pneumatici. La scuderia conferm\u00f2 per\u00f2 il suo impegno per la Formula Aurora.\nUscirono dal mondiale quasi tutte le scuderie private, che impiegavano telai costruiti da altri. Rimase la sola Rebaque, che si affid\u00f2 inizialmente a una Lotus 79-Ford Cosworth, vettura che nella stagione 1978 aveva vinto il titolo piloti con Mario Andretti, e quello per i costruttori. H\u00e9ctor Rebaque aveva annunciato di avere un'opzione per la fornitura delle vetture britanniche fino al 1981.\nNel Gran Premio di Spagna fece il suo esordio nel mondiale la scuderia tedesca Willi Kauhsen Racing Team. La scuderia, che avrebbe dovuto fare gi\u00e0 il suo esordio nel corso del mondiale , utilizzando un telaio fornito dalla giapponese Kojima, era stata esclusa inizialmente per non aver saldato la tassa d'iscrizione al campionato, che era di 30.000 dollari, per tutte le scuderie che non avevano marcato punti nel mondiale precedente. L'importo veniva comunque restituito al termine della stagione. Una volta saldata la tassa d'iscrizione, e la multa, la scuderia tedesca venne ammessa a partecipare al mondiale, anche se senza la possibilit\u00e0 di marcare punti validi per la classifica piloti e la Coppa Costruttori. L'avventura della scuderia tedesca dur\u00f2 soli due gran premi, poi il materiale venne acquistato dalla Merzario.\nNel successivo Gran Premio di Zolder l'Alfa Romeo torn\u00f2 in Formula 1 direttamente come costruttore. L'ultima apparizione risaliva al Gran Premio di Spagna 1951. L'Alfa torn\u00f2 nel campionato utilizzando la struttura dell'Autodelta, nome ufficiale della scuderia al mondiale. L'Alfa salt\u00f2 il gran premio di Monaco, cos\u00ec come il Team Rebaque. La casa milanese salt\u00f2 anche il GP di Gran Bretagna, il GP di Germania, pur avendo precedentemente annunciato la sua presenza a Hockenheim, il Gran Premio d'Austria e il Gran Premio d'Olanda.\nL'Alfa torn\u00f2 solo nel Gran Premio d'Italia ove la Rebaque present\u00f2 per la prima volta la vettura costruita in proprio, che sostituiva la Lotus 79, fino a quel momento utilizzata.\nPiloti.\nIl \"mercato\" fu caratterizzato da una vera e propria girandola di piloti. Il 17 agosto 1978 era stato ufficializzato il passaggio di Jody Scheckter dalla Wolf alla Scuderia Ferrari per la stagione 1979. Si prospett\u00f2 inizialmente che Gilles Villeneuve potesse prenderne il posto nella scuderia canadese ma, a sorpresa, fu invece Carlos Reutemann ad abbandonare la scuderia di Maranello. L'argentino pass\u00f2 alla Lotus (dove venne preferito a Clay Regazzoni e Bruno Giacomelli), per affiancare il campione del mondo uscente, Mario Andretti. L'italoamericano, dal canto suo, annunci\u00f2 un accordo con la Lotus fino alla stagione 1981.\nAlla Wolf, al posto di Scheckter, arriv\u00f2 James Hunt. In McLaren, a far coppia con Patrick Tambay sarebbe dovuto giungere Ronnie Peterson, ma il pilota svedese mor\u00ec a causa delle ferite riportare in un incidente nel corso del Gran Premio d'Italia 1978. Venne cos\u00ec messo sotto contratto il nordirlandese John Watson, che lasci\u00f2 il suo volante della Brabham al giovane brasiliano Nelson Piquet. Piquet, che gi\u00e0 aveva corso con la scuderia di Bernie Ecclestone il Gran Premio del Canada 1978, venne ingaggiato anche grazie all'apporto di una sponsorizzazione da 500.000 dollari.\nNel corso del fine settimana del Gran Premio del Canada 1978 Clay Regazzoni annunci\u00f2 il suo passaggio alla Williams per la stagione. Frank Williams afferm\u00f2 che la sua scelta era ricaduta su Regazzoni in luogo della sua esperienza, preferendolo cos\u00ec a Bruno Giacomelli. La scuderia britannica conferm\u00f2 anche Alan Jones, impiegando perci\u00f2 due vetture nella stagione.\nAnche la Ligier pass\u00f2 a due vetture: a Jacques Laffite venne affiancato Patrick Depailler, impegnato nel 1978 con la Tyrrell. Alla casa britannica giunse Jean-Pierre Jarier (impiegato in vari gran premi nel 1978 da ATS e Lotus a far coppia con Didier Pironi). La Renault conferm\u00f2 Jean-Pierre Jabouille affiancandogli Ren\u00e9 Arnoux, che nella stagione precedente aveva esordito con la Martini, e corso anche per la Surtees. Furono ben 7 i piloti francesi al via del mondiale.\nIl tedesco Jochen Mass abbandon\u00f2 l'ATS e pass\u00f2 all'Arrows, dove rimase invece Riccardo Patrese, che afferm\u00f2 di aver rifiutato un'offerta dell'Alfa Romeo. Mass fu sostituito dall'altro tedesco Hans-Joachim Stuck, che nel 1978 aveva corso per la Shadow. Quest'ultima si affid\u00f2 a due debuttanti: l'olandese Jan Lammers (che aveva vinto nel 1978 il campionato europeo di F3) e il romano Elio De Angelis, che si era imposto nel campionato italiano di F3 1977 e aveva disputato, nel 1978, il campionato europeo di F2.\nNel Gran Premio di Spagna la neoentrata Kauhsen si affid\u00f2 a Gianfranco Brancatelli, pilota torinese all'esordio nel mondiale, con una certa esperienza in Formula 2. Inizialmente la Kauhsen aveva utilizzato come pilota, nei test, il belga Patrick N\u00e8ve.\nDal GP di Zolder l'Alfa Romeo impieg\u00f2 Bruno Giacomelli, pilota con gi\u00e0 con 6 gran premi alle spalle, nel biennio -, alla McLaren. Nel Gran Premio di Monaco il pilota torinese Gianfranco Brancatelli, sostitu\u00ec l'infortunato Arturo Merzario (il comasco sub\u00ec un infortunio alla mano destra all'officina di Carate Brianza e dovette portare il gesso per tre settimane). Inizialmente il posto era stato offerto a Vittorio Brambilla, ma il monzese non aveva accettato l'invito.\nIl 3 giugno Patrick Depailler si procur\u00f2 fratture multiple al femore, alla caviglia e alla mano destra durante un'escursione in deltaplano sul Puy-de-D\u00f4me, vicino a Clermont-Ferrand; con una prognosi di circa tre mesi a parte il recupero, la sua stagione di fatto termin\u00f2 e la Ligier dovette cercare un sostituto, trovato nell'esperto belga Jacky Ickx (con all'attivo gi\u00e0 106 gran premi disputati), che mancava nel campionato mondiale di F1 dal Gran Premio di Svezia 1978 corso con l'Ensign. Inizialmente sembr\u00f2 che la Ligier fosse orientata a preferire un pilota francese, Michel Lecl\u00e8re.\nDopo aver annunciato gi\u00e0 a marzo la sua volont\u00e0 di abbandonare la F1 al termine della stagione James Hunt, a giugno, decise il suo ritiro immediato dalle competizioni; la Wolf ingaggi\u00f2 cos\u00ec Keke Rosberg, che aveva gi\u00e0 disputato nove gran premi nel corso della stagione con Theodore Racing (utilizzando in tre occasioni un telaio della Wolf) e ATS.\nDal Gran Premio di Francia Arturo Merzario torn\u00f2 al volante della sua vettura, ormai ristabilito, e cos\u00ec fece anche H\u00e9ctor Rebaque, che present\u00f2 nuovamente la sua Lotus 79 privata. All'Ensign il francese Patrick Gaillard prese il posto di Derek Daly, che aveva rotto il contratto con la casa inglese. Gaillard, all'esordio nella massima formula, era giunto terzo nel campionato europeo di F3 1978. Si rivide anche l'Alfa, sempre con Bruno Giacomelli quale unico pilota.\nJean-Pierre Jarier della Tyrrell non pot\u00e9 prendere parte al Gran Premio di Germania per un'epatite. Inizialmente venne indicato come suo sostituto Bruno Giacomelli, che fino a quel momento era stato l'unico pilota presentato dall'Alfa. Proprio la casa milanese, pur non presente all'evento, pose un veto alla sua partecipazione. La Tyrrell decise cos\u00ec di impiegare Geoff Lees, pilota britannico che per\u00f2 non era fornito di licenza per correre in F1, che gli venne per\u00f2 rapidamente concessa. Lees aveva tentato, senza successo, di qualificarsi al Gran Premio di Gran Bretagna 1978 con l'Ensign. Nella gara seguente Lees venne sostituito da Derek Daly, che a inizio stagione aveva corso per l'Ensign. Dopo due gare d'assenza, al Gran Premio d'Olanda Jarier torn\u00f2 a essere il pilota della Tyrrell.\nA Monza l'Ensign fece esordire lo svizzero Marc Surer, mentre l'Alfa port\u00f2 due vetture: una per Giacomelli, e una per Vittorio Brambilla, che mancava dall'incidente dell'edizione 1978. Nel gran premio seguente, in Canada, la Tyrrell affid\u00f2 una terza vettura a Derek Daly, gi\u00e0 impiegato in Austria, sulla quale venne montata una telecamera. La Copersucar iscrisse una seconda vettura, per Alex-Dias Ribeiro, pilota brasiliano che mancava dal mondiale dal Gran Premio del Giappone 1977. A causa dell'alto numero di iscritti gli organizzatori volavano effettuare delle prequalifiche, alle quali sarebbero state costrette anche le due Alfa Romeo. La casa milanese decise perci\u00f2 in un primo momento di ritirarsi dal gran premio; successivamente si giunse a un compromesso in cui alla casa venne concesso di partecipare alle prove del sabato ma con una sola vettura. Venne cos\u00ec scelto il solo Bruno Giacomelli, che per\u00f2 declin\u00f2 l'invito adducendo la non perfetta preparazione della vettura, dovuta all'assenza di prove libere. Fu cos\u00ec Vittorio Brambilla a prenderne il posto.\nDopo la prima sessione di prove libere, dove aveva ottenuto il diciottesimo tempo, Niki Lauda annunci\u00f2 il suo ritiro immediato dalle corse, per dedicarsi alla sua compagnia aerea, la Lauda Air.\nLauda aveva corso 114 gran premi iridati, con 17 successi (pi\u00f9 due vittorie non titolate), 24 \"pole\", 16 giri veloci e si era laureato campione del mondo piloti nel e con la Ferrari. Il pilota austriaco venne sostituito da Ricardo Zunino, pilota argentino all'esordio in F1, presente a Montreal come spettatore. Zunino venne confermato anche per il gran premio seguente, quello degli USA-Est.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1979.\nCircuiti e gare.\nNon vi furono novit\u00e0 tra i circuiti e le gare previste dal mondiale. Salt\u00f2 solo il Gran Premio di Svezia. Vi furono invece i soliti cambi di sede, dovuti all'alternanza fra circuiti della stessa nazione. Il Circuito di Silverstone torn\u00f2 a ospitare il Gran Premio di Gran Bretagna, al posto di quello di Brands Hatch, cos\u00ec come il Circuito di Digione-Prenois fu sede del Gran Premio di Francia in luogo del Paul Ricard. Anche il Gran Premio del Brasile si tenne nuovamente sul Circuito di Interlagos, che prese il posto di quello di Jacarepagu\u00e0. La gara sudamericana fu per\u00f2 in dubbio per problemi finanziari. Il tracciato venne modificato leggermente alle curve \"do Sol\", \"Sargento\" e \"Mergulho\", portando la lunghezza a 7,873\u00a0km.\nIl 22 maggio venne annunciato l'annullamento del Gran Premio di Svezia, a seguito della decisione della FISA di non considerarlo pi\u00f9 valido quale prova iridata, a causa del ritardo degli organizzatori nel fornire le garanzie economiche previste. Tale decisione aveva, a sua volta, dissuaso i possibili finanziatori della gara svedese. Il numero di gare totali della stagione scendeva a 15. La FISA non accett\u00f2 l'accordo che era stato trovato tra gli organizzatori e Bernie Ecclestone, e segnal\u00f2 anche altre anomalie in merito alla tenuta della prova.\nIl Zandvoort Park venne leggermente modificato all'altezza delle \"Hondenvlak\", un velocissimo sinistra-destra da affrontare ad acceleratore completamente aperto che destava preoccupazioni per la sicurezza da parte degli organizzatori. I gestori del circuito, visto il brevissimo preavviso, risposero intervenendo sulla seconda \"Hondenvlak\" e realizzando una chicane temporanea. Questa nuova \"chicane\" venne criticata da molti piloti, tra cui Clay Regazzoni, che accus\u00f2 Jody Scheckter, pilota a capo della commissione sicurezza, per come la stessa era stata concepita, sia perch\u00e9 non rallentava sufficientemente le vetture, sia per l'altezza dei cordoli, che potevano fungere da trampolino per le vetture.\nLe problematiche ambientali e la scadenza dell'accordo tra i Comuni di Monza e Milano con la SIAS, la societ\u00e0 che gestiva l'Autodromo di Monza, al 31 dicembre 1978, misero in dubbio la prosecuzione dell'attivit\u00e0 sportiva sul tracciato monzese. Il 5 settembre 1978, con un comunicato congiunto, i due comuni coinvolti annunciarono di volere prolungare di un anno il contratto con la SIAS per la gestione del circuito. L'8 settembre 1978, comunque, l'AC Milano present\u00f2 il progetto per la costruzione di un nuovo autodromo, il \"Monza 2\", che avrebbe sostituito l'autodromo presente, qualora l'attivit\u00e0 sportiva sullo stesso fosse stata vietata per ragioni ambientali. Il tracciato, lungo 6,975\u00a0km, avrebbe ricalcato il disegno di quello del vecchio autodromo e sarebbe stato costruito in una zona ancora da individuare, a Nord di Milano.\nIl 26 ottobre 1978 l'Automobile Club di Bologna annunci\u00f2 l'accordo con Bernie Ecclestone, capo della FOCA, per la tenuta di un gran premio sul Circuito di Imola per tre stagioni. L'annuncio venne criticato dall'ACI, che si considerava l'unico soggetto intitolato per chiudere un tale accordo, cos\u00ec come dalla Commissione Sportiva Internazionale, unico ente predisposto per l'omologazione dei circuiti. Ecclestone giustific\u00f2 la scelta, che avrebbe eliminato il Circuito di Monza dal calendario, non essendo previsti due gran premi in Italia, con la scarsa qualit\u00e0 delle strutture del tracciato brianzolo e dalla mancata progettazione dei lavori richiesti. Il presidente dell'ACI, Filippo Carpi de Resmini, ribad\u00ec la scelta del suo ente per far disputare il gran premio a Monza, accusando Ecclestone di voler gestire in proprio il Gran Premio d'Italia. Il 13 aprile 1979 vi fu un accordo per tenere il Gran Premio d'Italia a Monza e svolgere una gara fuori campionato a Imola, che a sua volta, avrebbe ospitato il gran premio nazionale nel , introducendo quindi un'alternanza fra le due strutture.\nIl tracciato brianzolo sub\u00ec degli aggiornamenti. Venne ampliata la zona dei parcheggi sul retro del \"paddock\" e vennero costruiti nuovi box. La corsia dei box stessa venne ampliata a 11 metri di larghezza, contro i 9 precedenti. Sul rettilineo di partenza, onde evitare possibili imbottigliamenti al via, come accaduto nel tragico Gran Premio d'Italia 1978, dovuti al taglio da parte dei piloti della linea bianca che delimitava il tracciato, vennero inseriti nell'asfalto dei piccoli coni di gomma. Nel regolamento della gara venne anche stabilito che chi avesse superato la linea sarebbe stato penalizzato di un minuto. Vennero poi ampliate parti della pista, come la prima \"chicane\", e molte vie di fuga, sia alla \"Curva Grande\" che alle \"Lesmo\". Nei punti pi\u00f9 pericolosi vennero anche sistemate della barriere fatte con gli pneumatici, per meglio assorbire gli eventuali impatti delle vetture contro il \"guardrail\". Vennero infine abbattute delle piante alla \"Ascari\" per garantire maggiore visibilit\u00e0 e la stessa banchina venne arretrata.\nIl Gran Premio d'Italia venne premiato per la prima volta col \"Race Promoters' Trophy \", quale gran premio meglio organizzato nella stagione.\nVenne prospettata anche la tenuta di un gran premio in Australia, che per\u00f2 non ebbe seguito. Ecclestone annunci\u00f2 anche la possibilit\u00e0 che un gran premio potessere essere disputato nell'Est Europa, localizzato probabilmente in Unione Sovietica.\nModifiche al regolamento.\nRegolamento tecnico.\nLa Commissione Sportiva Internazionale fiss\u00f2 a Zandvoort, durante il fine settimana del Gran Premio d'Olanda 1978, una riunione per la decisione definitiva in merito alla regolarit\u00e0 dei vari accorgimenti aerodinamici presentati dalle scuderie di F1 negli ultimi tempi. La CSI decise di bandire, dal 1\u00ba gennaio 1979, l'utilizzo delle \"minigonne\", accogliendo la proposta dell'ing. Enrico Benzing. Una sottocommissione venne incaricata di studiare un nuovo regolamento. La decisione venne contrastata dalla FOCA, l'associazione dei costruttori, che minacci\u00f2 di presentarsi al via del campionato senza tener conto di tale divieto, avendo gi\u00e0 progettato le monoposto per la stagione 1979. Successivamente la CSI rivide la sua posizione e rinvi\u00f2 a data da destinarsi l'applicazione di tale messa al bando. Si ribad\u00ec il divieto di appendici aerodinamiche mobili, ma si permise che le appendici esistenti avessero un perimetro continuo libero non superiore al 20% della loro lunghezza.\nRegolamento sportivo.\nIl nuovo regolamento obbligava le scuderie iscritte al mondiale a partecipare a tutte le gare previste dal calendario. Le sedici gare, inizialmente previste, venivano divisi in due \"gironi\" da otto gare ciascuno: erano validi solo i quattro migliori risultati per girone. Da questa stagione tutte le vetture di un costruttore portavano punti validi per la classifica della Coppa Costruttori, e non solo la prima vettura giunta al traguardo.\nVenne stabilito in 24 il numero massimo di piloti ammessi al via, e in 28 quelli ammessi alle qualifiche. Il numero di piloti al via veniva ridotto per le gare previste su un circuito cittadino. La CSI emise, prima dell'inizio del campionato, la lista delle 17 scuderie ufficiali ammesse al campionato, per un totale di 27 piloti. Qualsiasi altra scuderia che avesse voluto partecipare a una gara iridata avrebbe dovuto disputare le prequalifiche e i suoi piloti non avrebbero potuto segnare punti validi per il mondiale.\nRiassunto della stagione.\nGran Premio d'Argentina.\nAlla partenza, alla curva del \"Cervo\", John Watson tocc\u00f2 la vettura di Jody Scheckter: questa inizi\u00f2 a piroettare lungo il tracciato, coinvolgendo le monoposto sopraggiungenti di Patrick Tambay, Mario Andretti, Didier Pironi, Arturo Merzario e Nelson Piquet, che colpirono quella del sudafricano. La gara venne interrotta e ripresa sulla distanza originaria.\nAlla ripartenza Patrick Depailler fu il pi\u00f9 lesto e scatt\u00f2 davanti a Jean-Pierre Jarier, John Watson, Jacques Laffite, Mario Andretti, Carlos Reutemann e Gilles Villeneuve.\nJarier perse rapidamente terreno, passato da Watson, Laffite al secondo giro, e Andretti e Reutemann al terzo; il francese della Tyrrell era penalizzato da un problema al motore. Un giro dopo Reutemann prese una posizione ad Andretti, mentre al giro 5 Jacques Laffite s'install\u00f2 al secondo posto, passando Watson. La rincorsa di Laffite si concluse al giro 11, quando pass\u00f2 a condurre.\nI problemi al motore della Tyrrell di Jarier costrinse il francese a ritirarsi al quindicesimo giro, quando era sesto. Un giro ancora e Carlos Reutemann si pose al terzo posto, passando anch'egli John Watson.\nLa classifica rimase congelata fino a pochi giri dalla conclusione quando, a causa problemi di motore, Depailler retrocedette fino al quarto posto. Vinse Jacques Laffite, autore nel fine settimana dell\"'Hat Trick\" (vittoria, \"pole\" e giro pi\u00f9 veloce), davanti a Reutemann, Watson, Patrick Depailler, Mario Andretti ed Emerson Fittipaldi. Per Laffite e la Ligier si tratt\u00f2 del secondo successo nel mondiale, dopo la vittoria al Gran Premio di Svezia 1977.\nGran Premio del Brasile.\nPoco prima del via la Lotus di Mario Andretti present\u00f2 dei problemi tecnici che dovettero essere riparati in pista dai meccanici della scuderia britannica. Al segnale di accensione dei motori, dal propulsore della vettura dell'italoamericano, si sprigion\u00f2 del fumo che costrinse all'intervento i pompieri. La vettura per\u00f2 pot\u00e9 prendere il via. Anche l'altra Lotus, quella di Carlos Reutemann subiva dei problemi, tanto che, per affrontare il giro di ricognizione, venne spinta dai meccanici.\nLe due Ligier, con Jacques Laffite davanti a Patrick Depailler, presero la testa della gara, seguite dalle due Lotus di Mario Andretti (che nei primi metri del gran premio si era posto davanti a Depailler) e Carlos Reutemann. Seguivano Jody Scheckter, Emerson Fittipaldi e Didier Pironi. Andretti abbandon\u00f2 la gara dopo due soli giri, sempre per il guasto al motore, gi\u00e0 evidenziato prima del via. Sempre al secondo giro, Emerson Fittipaldi pass\u00f2 Scheckter, portandosi al quarto posto. La Ferrari denunciavano per\u00f2 dei problemi agli pneumatici, tanto che il sudafricano venne passato anche da Didier Pironi, al giro 11.\nAl ventiduesimo giro Fittipaldi fu costretto a una sosta ai box, per sostituire gli pneumatici, ormai degradati. Ripart\u00ec in sedicesima posizione. Al giro 27 Scheckter venne passato anche da Alan Jones. Ora la classifica vedeva in testa il duo della Ligier, seguito da Reutemann, Pironi, Jones. Quest'ultimo si ritir\u00f2 al giro 33 per un guasto all'alimentazione, mentre Scheckter perse altre posizioni, per una sosta ai box, necessaria per il cambio gomme. Entravano cos\u00ec in zona punti Gilles Villeneuve e Jochen Mass; al giro 36 il tedesco per\u00f2 venne scavalcato da Jody Scheckter che, con gomme nuove, era tornato competitivo.\nVinse Jacques Laffite (che conquistava nuovamente vittoria, \"pole\" e gpv come in Argentina) davanti al compagno Patrick Depailler: questa fu la prima e unica doppietta della Ligier. Terzo fu Carlos Reutemann, seguito da Pironi, Villeneuve e Scheckter. Nella convinzione che Reutemann venisse penalizzato di un minuto per la spinta all'avvio, che poi non venne comminata, sul podio si present\u00f2 Didier Pironi.\nGran Premio del Sudafrica.\nAl via il \"poleman\" Jean-Pierre Jabouille venne passato dalle Ferrari ma, sfruttando la potenza del motore turbo, al termine del rettilineo di partenza si riport\u00f2 al comando davanti a Jody Scheckter, Gilles Villeneuve, Niki Lauda, Didier Pironi, Jacques Laffite. Nei primi due giri Jabouille e le due Ferrari dettero vita a un lungo duello fatto di sorpassi e controsorpassi.\nNel corso del secondo giro inizi\u00f2 a piovere: la direzione di corsa decise di fermare la gara. L'ordine della ripartenza fu determinato dalla classifica al secondo giro e la classifica finale venne stilata per somma di tempi. Primo quindi era Villeneuve davanti a Scheckter, Jabouille, Laffite, Pironi, Lauda e Jarier. Solo Jody Scheckter, Patrick Tambay, Nelson Piquet e Patrick Depailler optarono per le gomme \"slick\".\nAlla seconda partenza Gilles Villeneuve prese un buon vantaggio sul pilota di casa che era seguito da Jean-Pierre Jabouille mentre Jarier scavalc\u00f2 Niki Lauda; perse invece diverse posizioni Jacques Laffite, autore di una partenza pessima.\nAl quinto giro Scheckter, in difficolt\u00e0 con le gomme da asciutto, venne passato da Jean-Pierre Jabouille ma, due giri dopo, con una pista che si stava asciugando con rapidit\u00e0, Scheckter riconquist\u00f2 la seconda posizione. Un giro dopo Jabouille perse ancora una posizione, a vantaggio di Jean-Pierre Jarier. Pi\u00f9 dietro stavano rinvenendo Mario Andretti, ora quinto, e Jacques Laffite, che si era riportato in ottava posizione.\nI piloti iniziarono a fermarsi ai \"box\" per montare gomme da asciutto. Il leader della gara, Villeneuve, attese il giro 15 per cambiare le sue gomme: ripart\u00ec secondo, dietro a Jody Scheckter. La classifica vedeva ora premiati i piloti che avevano scelto alla seconda partenza gomme \"slick\". Dietro al duo della Ferrari si trovavano Patrick Tambay, Nelson Piquet, Jean-Pierre Jarier, Mario Andretti, Niki Lauda e Alan Jones. La classifica ufficiale, quella per somma di tempi, vedeva invece Jarier terzo, seguito da Andretti, Lauda e Laffite.\nNel gruppo di testa Patrick Tambay scontava dei problemi causati da un alettone danneggiato, mentre Piquet perse diverse posizioni per il motore non al meglio. Al giro 46 Laffite termin\u00f2 la gara per incidente, mentre Tambay fu costretto a una sosta ai \"box\" per il cambio degli pneumatici. Due giri pi\u00f9 tardi anche Jabouille si ritir\u00f2 per un guasto a una valvola.\nAnche per Scheckter si profilavano dei problemi con le coperture tanto che al 53\u00ba giro decise di fermarsi per sostituirle. Pass\u00f2 a condurre cos\u00ec Villeneuve. Scheckter cerc\u00f2 negli ultimi giri di avvicinarsi a Villeneuve, ma senza successo. Per Gilles Villeneuve si tratt\u00f2 della seconda vittoria iridata. Dietro a Jody Scheckter sui classific\u00f2 Jean-Pierre Jarier, seguito dalle due Lotus e da Niki Lauda, che aveva passato Nelson Piquet negli ultimi giri.\nGran Premio degli Stati Uniti-Ovest.\nNel giro di formazione, il motore della vettura di Carlos Reutemann si ammutol\u00ec, tanto che venne riportato ai box, da dove prese la partenza. Al termine dello stesso giro di formazione il \"poleman\" Gilles Villeneuve super\u00f2 la piazzola di partenza assegnatagli: ci\u00f2 cre\u00f2 confusione nell'intero gruppo di macchine che fin\u00ec per seguirlo, rendendo necessario cos\u00ec un secondo giro di ricognizione. Nel frattempo la Ligier di Jacques Laffite accus\u00f2 un guasto meccanico e si ferm\u00f2 in mezzo alla pista, provocando il rinvio della partenza. Anche lui come Reutemann part\u00ec dai box, con la vettura di riserva.\nAlla partenza scattarono bene le Ferrari mentre, dietro, al primo tornante, Patrick Tambay vol\u00f2 sopra Niki Lauda, e ruppe l'alettone a Jan Lammers. Tambay e Lauda furono costretti al ritiro.\nAl termine del primo giro Villeneuve guidava davanti a Patrick Depailler, Jody Scheckter, Jean-Pierre Jarier, Mario Andretti, Riccardo Patrese, Alan Jones e Nelson Piquet. Al giro 9 Depailler manc\u00f2 una marcia, e venne tamponato da Scheckter: ne approfitt\u00f2 Jarier che pass\u00f2 entrambi. Il giro successivo Scheckter pass\u00f2 Depailler, che scontava dei problemi al cambio.\nMentre Gilles Villeneuve comandava la gara si cre\u00f2 una battaglia per il posto d'onore coinvolgeva Jean-Pierre Jarier, Jody Scheckter, Patrick Depailler, Mario Andretti e Alan Jones che formavano un lungo trenino di vetture. Jarier lottava con delle vibrazioni allo sterzo, rallentando chi lo seguiva, anche se nessuno era capace di sorpassarlo.\nJody Scheckter, che pass\u00f2 Jarier al giro 27 per il secondo posto, era stato capace di scavare un buon solco rispetto agli inseguitori. Jarier resistette in pista per diversi giri, pur perdendo delle posizioni, a causa delle crisi delle gomme; ci\u00f2 lo costrinse a una sosta al 47\u00ba giro. Ripart\u00ec in nona posizione.\nCon una Ligier in difficolt\u00e0 Depailler non pot\u00e9 resistere a Jones che sal\u00ec cos\u00ec al terzo posto al giro 63. Mario Andretti inizi\u00f2 ad attaccare Patrick Depailler: i due lottarono per la quarta posizione a lungo, con la Lotus capace di passare nella parte mista e la Ligier che continua a ripassare nel rettilineo. Al giro 71, H\u00e9ctor Rebaque, che era sesto, si ritir\u00f2 per un incidente. Jean-Pierre Jarier rientr\u00f2 cos\u00ec in zona punti.\nQuando Patrick Depailler cerc\u00f2 di doppiare lo stesso Jean-Pierre Jarier, tampon\u00f2 con la sua ruota anteriore quella posteriore di Jarier, Andretti fu capace di conquistare la quarta piazza definitivamente.\nGilles Villeneuve conquist\u00f2 la sua seconda vittoria consecutiva (condita da gpv e \"pole\", unica \"hat trick\" della sua carriera iridata), balzando per la prima volta in testa al mondiale.\nGran Premio di Spagna.\nAl via, la testa della gara venne presa da Patrick Depailler, che precedeva Jacques Laffite, Gilles Villeneuve, Carlos Reutemann, Jody Scheckter e Mario Andretti. L'argentino della Lotus pass\u00f2 Villeneuve nel corso del secondo giro, ma il canadese tent\u00f2 di riprendersi subito la posizione. Sulla sua vettura per\u00f2 salt\u00f2 la prima marcia, col canadese che fin\u00ec fuori pista: pochi giri dopo e, a causa di un testacoda, Gilles Villeneuve perse altre posizioni, finendo nelle retrovie.\nPatrick Depailler era capace di tenere un ritmo di gara di un secondo al giro pi\u00f9 rapido del suo compagno di scuderia, e primo inseguitore, Jacques Laffite ma Laffite si ritir\u00f2 al giro 15, a causa di un guasto all'impianto elettrico.\nLa classifica rimase congelata fino al quarantacinquesimo giro quando Niki Lauda fu capace di passare Andretti. L'austriaco della Brabham, quindici giri dopo, fu capace di passare anche Jody Scheckter, e porsi al terzo posto. Tre giri dopo, per\u00f2, un guasto al motore della sua monoposto, lo costrinse al ritiro. Al giro 67 Mario Andretti scalz\u00f2 Scheckter dal podio virtuale.\nPatrick Depailler si aggiudic\u00f2 il secondo e ultimo gran premio di F1, valido per il mondiale, della sua carriera, precedendo le due Lotus.\nGran Premio del Belgio.\nAl via Patrick Depailler conquist\u00f2 la vetta della gara, precedendo Alan Jones, Nelson Piquet, Jacques Laffite, Mario Andretti e Clay Regazzoni, Jody Scheckter e Gilles Villeneuve. Nel secondo giro Scheckter pass\u00f2 Clay Regazzoni ma le due vetture si toccarono: la Williams venne tamponata dall'altro ferrarista, Villeneuve, che si trovava subito dietro. Regazzoni fu costretto al ritiro, mentre il canadese rientr\u00f2 ai box per sostituire l'ala anteriore.\nNelson Piquet perse diverse posizioni per un problema agli pneumatici: venne prima passato da Laffite poi dallo stesso Scheckter e da Mario Andretti, prima della sosta ai box. La classifica vedeva cos\u00ec sempre in testa Patrick Depailler, seguito da Jones, Laffite, Scheckter, Andretti e Carlos Reutemann.\nAlan Jones, pressato dal rimontante Laffite, attacc\u00f2 Depailler all'esterno, in fondo al rettilineo dei box, ma il francese resistette, costringendo l'australiano ad allargare. Ci\u00f2 permise a Laffite di portarsi in seconda posizione. Al giro 19 Jacques Laffite pass\u00f2 Depailler che, poco dopo, al giro 21 venne passato anche da Jones. Al ventiquattresimo giro Laffite manc\u00f2 una marcia cos\u00ec Jones pot\u00e9 portarsi al comando della gara. Altri soli tre giri e fu il turno di Depailler a risorpassare Laffite, alla \"chicane\". Al giro 27 si ritir\u00f2 Andretti. La classifica vedeva perci\u00f2 primo Jones, seguito dal duo della Ligier, poi Jody Scheckter, James Hunt, Jean-Pierre Jarier e Didier Pironi.\nAl trentanovesimo giro, a causa un guasto all'impianto elettrico, si ritir\u00f2 la Williams di Alan Jones. Un giro dopo, James Hunt si ritir\u00f2 per un'uscita di pista; ci\u00f2 coinvolse anche Jarier che venne superato da Pironi e dovette poi rientrare ai box.\nAl quarantaseiesimo giro Depailler, \"leader\" della gara, a causa dell'afflosciamento di una gomma, arriv\u00f2 lungo alla curva dopo i box ed usc\u00ec di pista. Al 52\u00ba passaggio Villeneuve sorpass\u00f2 Riccardo Patrese e si port\u00f2 in quarta posizione. Jody Scheckter, grazie a degli pneumatici ancora in buono stato, ridusse il \"gap\" su Jacques Laffite, tanto da passare in testa al giro 53. Gilles Villeneuve pass\u00f2 poco dopo anche Pironi, conquistando il terzo posto.\nA poche centinaia di metri dal traguardo il canadese fin\u00ec il carburante e si ferm\u00f2 all'ingresso della corsia dei box. Vinse Jody Scheckter davanti a Jacques Laffite, Didier Pironi, Carlos Reutemann e Riccardo Patrese.\nGran Premio di Monaco.\nJody Scheckter scatt\u00f2 per primo, seguito da Niki Lauda che infil\u00f2 Gilles Villeneuve alla \"Santa Devota\"; terzo era Depailler, quarto Laffite, quinto Didier Pironi, sesto Alan Jones. Gi\u00e0 al terzo giro Villenueve riprese la seconda posizione. Le due Ferrari guadagnarono un buon margine anche sfruttando la lentezza delle vettura di Niki Lauda, che bloccava, di fatto, le pi\u00f9 veloci Ligier.\nLa classifica rimase invariata, per le prime posizioni, poi tra il sedicesimo e ventiduesimo giro Didier Pironi attacc\u00f2 Jacques Laffite stringendolo contro il \"guardrail\". Le gomme della Ligier ne vennero danneggiate, tanto che Laffite fu costretto a una sosta ai \"box\"; poi Patrick Depailler, costringendolo a un testacoda, che lo fece piombare nelle retrovie. Al giro 22 il francese della Tyrrell si trov\u00f2 in battaglia, per la terza posizione, con Niki Lauda. Nella discesa del \"Mirabeau\" la sua vettura tocc\u00f2 quella dell'austriaco: la Tyrrell s'impenn\u00f2 sopra la Brabham, distruggendone la parte posteriore, e finendo contro il \"guardrail\", a sua volta. Jones conquist\u00f2 cos\u00ec la terza posizione, seguito da Jochen Mass, Jean-Pierre Jarier e Carlos Reutemann. Al trentatreesimo giro Jarier pass\u00f2 Mass e Regazzoni prese una posizione a Reutemann. Solo un giro e Jarier fu costretto ad abbandonare con una sospensione rotta.\nAl giro 44 termin\u00f2 la gara per Jones, che and\u00f2 contro il \"guard-rail\", anche lui a causa della rottura della sospensione. Mass perse diverse posizioni a causa di una sosta ai \"box\" e, al giro 54, anche Gilles Villeneuve fu costretto all'abbandono per un problema alla trasmissione. Ora la classifica vedeva Clay Regazzoni al secondo posto, seguito da Carlos Reutemann, Nelson Piquet, Watson e le due Ligier.\nAl sessantottesimo giro Nelson Piquet ruppe l'albero di trasmissione mentre Depailler super\u00f2 Watson ma, a sua volta, ruppe il motore. Scheckter controll\u00f2 il ritorno del ticinese e vinse per la nona volta in carriera.\nGran Premio di Francia.\nGilles Villeneuve part\u00ec bene e passa primo alla prima curva davanti al \"poleman\" Jean-Pierre Jabouille, Jody Scheckter, Nelson Piquet, Jean-Pierre Jarier e Niki Lauda; male invece inizi\u00f2 Ren\u00e9 Arnoux, partito dalla prima fila, che al termine del primo giro era nono.\nArnoux fu il protagonista dei primi giri: pass\u00f2 Jones al terzo giro, poi Niki Lauda, poi Jean-Pierre Jarier al giro 7 e Nelson Piquet dopo altri quattro giri, portandosi cos\u00ec in quarta posizione, dietro a Jody Scheckter. Il sudafricano, penalizzato dalle coperture, resistette poco, tanto che al giro 15 Arnoux si pose in terza posizione.\nTra il trentacinquesimo e trentaseiesimo giro Jody Scheckter perse altre due posizioni a favore di Nelson Piquet e Alan Jones. La classifica vedeva sempre al comando Gilles Villeneuve, seguito dalle due Renault.\nAl giro 47 Jean-Pierre Jabouille pass\u00f2 Villeneuve, installandosi al primo posto e riuscendo subito a porre un certo margine sul canadese. Sei giri dopo anche l'altra Brabham, quella di Piquet, fu costretta al ritiro, per incidente, mentre al giro 55 Jody Scheckter fu costretto a una sosta ai \"box\" per sostituire le coperture. Scalarono in zona punti (dietro a Jabouille, Villeneuve, Arnoux e Jones) Jean-Pierre Jarier e Clay Regazzoni.\nNegli ultimi giri Villeneuve si trov\u00f2 in crisi con i freni tanto che Arnoux inizi\u00f2 ad avvicinarsi al ferrarista. Negli ultimi tre giri i due piloti dettero vita a un intenso duello fatto di sorpassi e controsorpassi, con la Ferrari pi\u00f9 veloce nel misto e la Renault che recuperava sul breve rettilineo.\nVinse, per la prima volta in F1, Jean-Pierre Jabouille, pilota francese su vettura francese, a motore, pneumatici e carburante francesi: questa fu la prima vittoria in F1 di Renault e di un motore turbocompresso.\nGran Premio di Gran Bretagna.\nAl via Clay Regazzoni prese la testa della gara, seguito da Alan Jones e Jean-Pierre Jabouille, ma venne passato da entrambi nel corso del primo giro. Al termine del primo giro comandava perci\u00f2 Jones, seguito da Jabouille, Regazzoni, Piquet, Niki Lauda e Mario Andretti.\nNelson Piquet si ritir\u00f2 al secondo giro per un testacoda alla \"Woodcote\", mentre Ren\u00e9 Arnoux pass\u00f2 Mario Andretti. Jacques Laffite perse inoltre tre posizioni a favore delle due Ferrari e Carlos Reutemann. Lauda si trov\u00f2 in crisi coi freni e fu costretto al ritiro al giro 12.\nAl giro 15 un errore nella cambiata cost\u00f2 una posizione a Gilles Villeneuve, a favore di Jody Scheckter. Due giri dopo Jean-Pierre Jabouille, che era secondo, fu costretto a una sosta ai \"box\", per cambiare gli pneumatici, e sprofondare cos\u00ec nelle retrovie. La classifica vedeva sempre primo Jones, seguito da Clay Regazzoni, Ren\u00e9 Arnoux, Jody Scheckter, Gilles Villeneuve, Jacques Laffite e John Watson.\nAl 34\u00ba giro un rimontante Jacques Laffite pass\u00f2 prima Villeneuve alla \"Woodcote\" e, al giro 36 anche Scheckter. Al trentanovesimo giro Alan Jones, che comandava con tranquillit\u00e0 la gara, fu costretto al ritiro per un guasto al motore. Prese il comando il suo compagno di scuderia Clay Regazzoni.\nAl giro 42 Laffite fu costretto a una sosta ai \"box\" per un problema alle candele. Rientr\u00f2 in pista undicesimo. Ora, dietro al ticinese, si trovava sempre Ren\u00e9 Arnoux, seguito dalle due Ferrari e da Jean-Pierre Jarier. Dietro al francese vi era Watson, autore di una bella rimonta.\nAl giro 51 anche Villeneuve fu costretto a una sosta, dove gli vennero cambiati gli pneumatici: torn\u00f2 in pista settimo. Al sessantaquattresimo giro Jean-Pierre Jarier pass\u00f2 Scheckter e conquist\u00f2 la terza posizione. Un giro dopo e l'altro ferrarista Gilles Villeneuve si ritir\u00f2 per un problema all'impianto di alimentazione. Scheckcter, con degli pneumatici ormai consunti, non rientr\u00f2 ai \"box\", come richiesto dalla sua scuderia, ma prosegu\u00ec fino al termine anche se venne passato anche da Watson.\nVinse Clay Regazzoni, per la quinta e ultima volta nel mondiale. Per la Williams fu il primo successo, diventando cos\u00ec la ventisettesima scuderia capace nell'impresa, dopo che nel gran premio precedente era stato il turno della Renault. Ren\u00e9 Arnoux, secondo, conquist\u00f2 il secondo podio consecutivo, mentre Jean-Pierre Jarier, terzo, conquist\u00f2 il terzo e ultimo podio della carriera in F1.\nGran Premio di Germania.\nAlan Jones, al via, pass\u00f2 subito al comando davanti a Jean-Pierre Jabouille, Jacques Laffite, Jody Scheckter, Clay Regazzoni e Nelson Piquet. Il brasiliano venne passato dal suo compagno di scuderia Niki Lauda al secondo giro.\nAll'ottavo giro Jabouille attacc\u00f2 Jones alla \"Sachs\", sbagli\u00f2 per\u00f2 il tempo della frenata, terminando in testacoda, e dovendosi ritirare. Nel corso dello stesso giro Clay Regazzoni prese una posizione a Scheckter. Nelle retrovie era autore di un buon recupero Gilles Villeneuve, che gi\u00e0 dopo pochi giri, si era riportato in quinta posizione.\nAl tredicesimo passaggio Regazzoni pass\u00f2 anche Jacques Laffite, grazie anche a un errore del francese alla prima \"chicane\", ma non attacc\u00f2 poi successivamente Jones, per ordini di scuderia. Villeneuve scontava la rottura dell'alettone posteriore, ci\u00f2 permise a Niki Lauda di passarlo al ventisettesimo giro. Un giro dopo l'austriaco fu per\u00f2 costretto al ritiro per la rottura del motore.\nAl giro 33 Piquet pass\u00f2 Villeneuve per la quinta posizione. Negli ultimi giri il canadese fu costretto a una sosta ai box per sostituire l'alettone, sosta gli cost\u00f2 la sesta posizione. Anche Piquet per\u00f2 fu costretto ad abbandonare la gara a due tornate dal termine per un problema al motore. Il battistrada Jones, negli ultimi giri, dovette rallentare il ritmo sia a causa di un problema a uno pneumatico, sia per la perdita di potenza del suo motore.\nVinse comunque Alan Jones, per la seconda volta nel mondiale dopo la vittoria nel Gran Premio d'Austria 1977, al volante di una Shadow.\nGran Premio d'Austria.\nGilles Villeneuve scatt\u00f2 molto rapidamente al via, tanto che alla prima curva era gi\u00e0 in testa, davanti a Alan Jones, Niki Lauda, Ren\u00e9 Arnoux, Clay Regazzoni, Didier Pironi, Jacques Laffite e Jody Scheckter. Part\u00ec male Jean-Pierre Jabouille che, da terzo al via, si trov\u00f2 nono al termine del primo giro.\nAl quarto giro Alan Jones pass\u00f2 a condurre, superando Villeneuve alla \"Hella Licht Schikane\". Pochi giri dopo il canadese fu superato dalle due Renault di Arnoux e Jabouille, che gi\u00e0 al quarto giro si era portato al quarto posto.\nAncora un giro e Jabouille fu capace di conquistare la seconda posizione. Dopo soli due giri per\u00f2, fu costretto al ritiro per un guasto alla frizione. La classifica vedeva sempre al comando Jones, seguito da Arnoux, poi Villeneuve, Scheckter, Regazzoni, Laffite e Piquet.\nA cinque giri dal termine Ren\u00e9 Arnoux fu costretto ad una sosta ai box negli ultimi giri per un rabbocco di carburante perdendo cos\u00ec il podio e rientrando in pista sesto. All'ultimo giro, Jacques Laffite pass\u00f2 Scheckter conquistando il terzo posto.\nVinse cos\u00ec Alan Jones, per la seconda volta consecutiva, la terza per una Williams.\nGran Premio d'Olanda.\nAl via prese la testa del plotone Alan Jones, seguito subito da Gilles Villeneuve; Ren\u00e9 Arnoux, partito dalla \"pole position\", colp\u00ec la vettura di Clay Regazzoni: sia Arnoux che il ticinese finirono fuori pista e furono costretti al ritiro poco dopo. Part\u00ec male, a causa di un problema tecnico, Jody Scheckter, che si ritrov\u00f2 nelle retrovie.\nAl termine del primo giro, dietro ai due battistrada, vi erano Jean-Pierre Jabouille, Didier Pironi, Jacques Laffite, Niki Lauda e Keke Rosberg. Quest'ultimo pass\u00f2 l'austriaco al secondo giro. Lauda, a sua volta, abbandon\u00f2 dopo 4 giri per un dolore al polso. Jody Scheckter, penalizzato da una partenza negativa, era invece in grande recupero, tanto da conquistare il sesto posto al giro 10. La classifica vedeva primo Jones, seguito da Villeneuve, Jabouille, Pironi, Rosberg, Scheckter, Jarier e Laffite.\nAll'undicesimo passaggio Gilles Villeneuve affianc\u00f2 Jones all'esterno della \"Tarzan Bocht\" e lo super\u00f2, conquistando la vetta della gara. Simili sorpassi vennero compiuti da Rosberg e Scheckter ai danni di Didier Pironi tra il dodicesimo e diciassettesimo giro. Al giro 26 la frizione ferm\u00f2 Jabouille mentre Scheckter conquist\u00f2 una posizione su Rosberg. La gara del pilota della Wolf termin\u00f2 al giro 33 per un guasto al propulsore.\nAl quarantasettesimo giro Alan Jones, avvicinatosi a Villeneuve, lo attacc\u00f2 alla nuova \"chicane\": il canadese fu autore di un testacoda: l'australiano divenne primo e il ferrarista pot\u00e9 ripartire ma la sua gomma posteriore sinistra stava iniziando a sgonfiarsi. Poco dopo, Villeneuve sub\u00ec il dechappamento della ruota, ma decise di proseguire, dopo un lungo alla prima curva. Percorse quasi un intero giro su tre ruote, fino a quando la ruota posteriore sinistra si strapp\u00f2 e, trattenuta dalle tubazioni dei freni, venne trascinata a rimorchio, dietro la vettura. Villeneuve riusc\u00ec a raggiungere il suo box, ma solo per ritirarsi.\nAl giro 52 si ritir\u00f2 anche Didier Pironi, che era terzo, per la rottura di una sospensione. A pochi giri dal termine Jacky Ickx pass\u00f2 Mass, conquistando la quinta posizione; il belga mise sotto pressione anche Nelson Piquet, ma senza successo.\nAlan Jones vinse (terza vittoria consecutiva per l'australiano, quarta per la Williams) davanti a Scheckter, Laffite, Nelson Piquet che ottenne i primi punti della carriera, Ickx e Mass.\nGran Premio d'Italia.\nJody Scheckter conquist\u00f2 subito il comando seguito da Ren\u00e9 Arnoux, Gilles Villeneuve, Jacques Laffite (partito settimo), Jean-Pierre Jabouille, Clay Regazzoni, Nelson Piquet (partito ottavo) e Mario Andretti (partito decimo). Alan Jones, autore di una cattiva partenza, per un problema all'accensione, era solo ventesimo. L'australiano si ferm\u00f2 al box altermine del primo giro, ripartendo con due giri di ritardo.\nAl secondo giro usc\u00ec di pista Nelson Piquet, e abbandon\u00f2 la gara, mentre Arnoux pass\u00f2 Scheckter. Il francese comand\u00f2 il plotone fino al giro 12, poi, a causa di un problema al motore, dovette dare via libera agli inseguitori, fino al ritiro, due giri dopo.\nOra era in testa di nuovo Scheckter, davanti a Gilles Villeneuve, Jacques Laffite, Jabouille, Regazzoni e Lauda. Al giro 24 Regazzoni conquist\u00f2 una posizione su Jabouille. Al giro 42 Jacques Laffite ebbe un problema col pedale del freno che urtava quello della frizione, ci\u00f2 provoc\u00f2 un guasto al motore, che lo costrinse al ritiro.\nNegli ultimi giri Villeneuve, ancora in lizza per il mondiale, non attacc\u00f2 Scheckter, che cos\u00ec vinse per la decima, e ultima, volta nel mondiale. La Ferrari conquist\u00f2 la prima doppietta a Monza dai tempi del Gran Premio d'Italia 1966. Il sudafricano si aggiudic\u00f2 il mondiale piloti e la Scuderia Ferrari vinse la Coppa costruttori per la sesta volta. La Michelin otteneva i suoi primi titoli iridati. Terzo arriv\u00f2 Clay Regazzoni, quarto Niki Lauda che tornava a punti dopo nove gare, quinto Andretti, sesto Jarier.\nGran Premio del Canada.\nGilles Villeneuve scatt\u00f2 al via molto bene, portandosi in testa davanti a Alan Jones, Clay Regazzoni, Nelson Piquet, Didier Pironi e Jacques Laffite. Nei primi tre giri Didier Pironi venne infilato prima da Laffite poi da Mario Andretti.\nAll'ottavo giro Nelson Piquet super\u00f2 Regazzoni e si port\u00f2 sul podio virtuale dietro Villeneuve e Alan Jones. Laffite si ritir\u00f2 per un guasto al motore al giro 10; nelle retrovie fu autore di una lunga rimonta Jody Scheckter che, dodicesimo al termine del primo giro, si port\u00f2 sino in quinta posizione, dopo soli quattordici giri. Il sudafricano fu per\u00f2 costretto a una sosta ai box per cambiare gli pneumatici che lo fece ripiombare nelle parti arretrate della classifica. Dietro ai primi quattro si trovava cos\u00ec Carlos Reutemann, seguito da Mario Andretti e Didier Pironi. Al 23\u00ba giro Reutemann si ritir\u00f2 per la rottura di una sospensione.\nScheckter, dopo la sosta, inanell\u00f2 un'altra serie di sorpassi e si riport\u00f2 in settima posizione, davanti a Vittorio Brambilla e Jacky Ickx. Al giro 53 ci fu la svolta della gara: Alan Jones sfrutt\u00f2 un piccolo tentennamento di Villeneuve al tornante prima dei box, e pass\u00f2 cos\u00ec in testa.\nNegli ultimi giri il canadese tent\u00f2 di avvicinarsi a Jones, ma senza successo. L'australiano conquist\u00f2 cos\u00ec la quarta vittoria stagionale. Piquet perse invece il terzo posto negli ultimi giri a causa della rottura del cambio. Sal\u00ec cos\u00ec sul podio Clay Regazzoni, per la ventottesima e ultima volta nel mondiale di F1. Anche Andretti, in zona punti fino al giro 66, fu costretto al ritiro per la mancanza di carburante.\nGran Premio degli Stati Uniti-Est.\nLa pioggia arriv\u00f2 venti minuti prima della partenza costringendo i piloti a montare gomme da bagnato. Alla partenza Nelson Piquet, che aveva gomme da asciutto, scivol\u00f2 dietro in classifica a causa della sbagliata scelta delle coperture. La testa venne prese da Gilles Villeneuve, davanti ad Alan Jones; Jody Scheckter, che partiva in ottava fila, scelse una traiettoria esterna alla prima curva per evitare collisioni, ma usc\u00ec di pista, rientrando in fondo al gruppo. Al termine del primo giro, la classifica vedeva in testa Villeneuve, poi Jones, Carlos Reutemann, Jacques Laffite, Jean-Pierre Jabouille, Clay Regazzoni, Ren\u00e9 Arnoux, Didier Pironi, John Watson e Jean-Pierre Jarier. Nei primi giri Regazzoni pass\u00f2 sia Jabouille che Laffite, che a sua volta venne passato anche dal pilota della Renault.\nReutemann abbandon\u00f2 al settimo giro, quando era terzo, per un guasto all'unit\u00e0 per l'estinzione degli incendi, che cadde nell'abitacolo e lo ostacol\u00f2 sulla pedaliera. Jody Scheckter era autore nel frattempo di una lunga rimonta: tredicesimo al secondo giro, si trov\u00f2 nono un giro dopo, sesto al giro 6 e addirittura quarto dopo solo sette giri. La classifica vedeva perci\u00f2, dietro a Villeneuve, Jones, Regazzoni e Scheckter, il duo della Renault Jean-Pierre Jabouille-Ren\u00e9 Arnoux, seguito dalle tre Tyrrell di Jarier, Pironi e Daly. Al 13\u00ba giro Scheckter ebbe la meglio anche su Regazzoni, conquistando il terzo posto. Al giro 18 Jarier fu costretto, da un incidente, al ritiro.\nLa pioggia termin\u00f2 e i piloti iniziarono a fermarsi ai box per montare gomme da asciutto. Dopo i cambi gomma, dietro a Villeneuve e Jones, si pose cos\u00ec Jean-Pierre Jabouille, seguito da Ren\u00e9 Arnoux, poi Daly, Scheckter, Regazzoni e Stuck. Jabouille abbandon\u00f2 al giro 24 per un guasto meccanico.\nAll'inizio del giro 25, la maggior parte delle monoposto montava gomme \"slick\", visto che la pioggia era ormai cessata, tranne i tre battistrada, Villeneuve, Jones e Arnoux. Al giro 29 Regazzoni si ritir\u00f2 per incidente. Il circuito continuava a asciugarsi e Alan Jones riusc\u00ec ad avvicinarsi a Villeneuve, che guidava con due secondi di margine sull'australiano. Al trentunesimo giro, Jones pass\u00f2 a condurre. In soli due giri, l'australiano guadagn\u00f2 3,1 secondi. Villeneuve torn\u00f2 al box per montare le slick al trentaquattresimo giro 34: il canadese impieg\u00f2 solo 18\"78 per l'operazione mentre Jones ripart\u00ec ma perse una ruota poco dopo.\nCol ritiro del pilota della Williams Gilles Villeneuve si trovava al comando, con quasi un giro di vantaggio sul compagno di scuderia Jody Scheckter. Terzo era Arnoux che perse in pochi giri due posizioni fino a quando fu richiamato per cambiare le gomme. Rientrato in pista il francese fu capace di riguadagnare il terzo posto, davanti a Daly e Pironi, in soli due giri.\nAl giro 48, Scheckter fu costretto al ritiro a causa del dechappamento della gomma; solo 9 vetture erano ancora in corsa. Derek Daly, quarto, and\u00f2 in testacoda mentre Piquet, dopo aver segnato il primo gpv della carriera, quando era all'inseguimento di John Watson, fu costretto al ritiro per un guasto alle sospensioni, a cinque tornate dal termine.\nVilleneuve rallent\u00f2 vistosamente, tanto da consentire a Elio De Angelis e Hans-Joachim Stuck di sdoppiarsi, ma fu capace di vincere con 48 secondi di margine su Arnoux, terzo era Pironi. La Shadow ottenne con Elio De Angelis i primi punti dell'anno, e gli ultimi in assoluto (primi punti iridati anche per il pilota romano), cos\u00ec come la ATS che colse i primi punti come costruttore (aveva ottenuto dei punti con Jarier ma facendo correre una Penske) grazie a Hans-Joachim Stuck.\nClassifiche.\nClassifica piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi i 4 migliori risultati delle prime sette gare ed i migliori quattro risultati delle ultime otto. La stagione infatti prevedeva un totale di sedici gran premi, ma il G.P. di Svezia, previsto come ottavo, fu annullato. Tra parentesi sono indicati i punti totali conquistati dal pilota, fuori dalle parentesi quelli validi per il Campionato.\nClassifica costruttori.\nVengono sommati i punti delle prime due vetture giunte al traguardo, per ciascun costruttore. Non ci sono scarti.\nGare non valide per il Mondiale.\nLa stagione present\u00f2 tre appuntamenti non validi per il campionato. Uno di questi si svolse sul Circuito di Imola, in seguito all'accordo all'accordo tra l'AC Milano e l'AC Bologna, in merito all'alternanza tra Monza e Imola quali sedi del Gran Premio d'Italia. L'Italia ospit\u00f2 cos\u00ec per la prima volta una gara non valida per il campionato, dal Gran Premio Repubblica Italiana, corso nel , sul Circuito di Vallelunga. Le altre due date previste per gran premi non iridati furono occupate da gare britanniche: la tradizionale Race of Champions a Brands Hatch e una gara dedicata alla memoria di Gunnar Nilsson, pilota svedese deceduto per un tumore, da correre a Donington Park. La FISA, dopo aver depennato il Gran Premio di Svezia dal calendario iridato, conferm\u00f2 comunque la possibilit\u00e0 per l'Automobile Club di Svezia di tenere una gara non valida per il mondiale alla data prevista del 16 giugno. Questa possibilit\u00e0 per\u00f2 non si concretizz\u00f2.\nLa Race of Champions, che avrebbe dovuto svolgersi il 18 marzo, ma venne posticipata al 15 aprile, per la neve che colp\u00ec il circuito britannico.\nIl Gunnar Nilsson Memorial Trophy, inizialmente inserito nel calendario degli appuntamenti non validi per il mondiale non venne sanzionato dalla FIA come un gran premio, e per tale ragione si decise di trasformarla in una gara a cronometro. Ci\u00f2 per\u00f2 porto molte delle vetture, gi\u00e0 presenti sul circuito, ad abbandonare la competizione.\nNella stagione venne disputata anche la seconda edizione della Formula Aurora in cui venivano schierate anche vetture di Formula 1.\nLa Race of Champions fu valida anche come terza prova di questo campionato."}
{"id": "64251", "revid": "287204", "url": "https://it.wikipedia.org/wiki?curid=64251", "title": "Campionato mondiale di Formula 1 1980", "text": "La stagione 1980 del Campionato mondiale FIA di Formula 1 \u00e8 stata, nella storia della categoria, la 31\u00aa ad assegnare il Campionato Piloti e la 23\u00aa ad assegnare il Campionato Costruttori. \u00c8 iniziata il 13 gennaio e terminata il 5 ottobre, dopo 14 gare, una in meno della stagione precedente. Il titolo dei piloti \u00e8 andato per la prima volta a Alan Jones e il titolo costruttori per la prima volta alla Williams-Ford Cosworth.\nLa pre-stagione.\nIl calendario.\nIl calendario prevedeva 16 gare, uno in pi\u00f9 della stagione precedente. Il contrasto che si scaten\u00f2 tra la FISA e la FOCA fece poi considerare non valido per il campionato il Gran Premio di Spagna, che era stato, rispetto al 1979, posticipato a giugno, dopo le gare di Montecarlo e Zolder.\nVenne inoltre cancellato il Gran Premio di Las Vegas, che avrebbe dovuto concludere la stagione il 2 novembre. Delle tre gare da tenersi negli Stati Uniti d'America quella maggiormente in dubbio era, inizialmente, quella programmata a Watkins Glen, tanto che si era prospettato un anticipo al 19 ottobre della gara di Las Vegas.\nFurono cos\u00ec considerati validi solo 14 gran premi, numero minimo dal 1975; mai, successivamente, una stagione di F1 ha avuto un numero cos\u00ec ridotto di gran premi validi per il mondiale.\nBernie Ecclestone propose di spostare il Gran Premio d'Italia dalla tradizionale data di settembre a met\u00e0 giugno, ma senza successo, cos\u00ec come, inizialmente il Gran Premio degli USA-Est venne previsto per il 13 aprile, due settimane dopo il Gran Premio di Long Beach, prima di essere riportato alla sua collocazione abituale, in autunno. Il Gran Premio di Germania venne posticipato al 10 agosto per evitare la concomitanza con le Olimpiadi di Mosca.\n(*) - Gran premio trasmesso solo in differita\nAccordi e fornitori.\nA parte Ferrari, Alfa Romeo e Renault, che costruivano in proprio sia il telaio che il motore delle loro monoposto, tutti gli altri costruttori si affidarono al motore Ford Cosworth DFV; anche la Brabham, che aveva utilizzato un propulsore dell'Alfa Romeo tra il 1975 e il Gran Premio d'Italia 1979, era passata al Cosworth dal Gran Premio del Canada 1979.\nA livello di fornitura degli pneumatici la francese Michelin mantenne come clienti la Ferrari e la Renault, mentre tutte le altre scuderie vennero rifornite dalla statunitense Goodyear. Si prospett\u00f2 l'ipotesi che la Pirelli potesse rientrare nella massima formula, fornendo le coperture all'esordiente Osella, ma tale opportunit\u00e0 non si concretizz\u00f2. La Goodyear annunci\u00f2 che per\u00f2 non avrebbe fornito pneumatici da qualifica alle sue scuderie.\nA fine 1979 rinacque la Grand Prix Drivers' Association, il sindacato che riuniva i piloti di Formula 1. L'associazione ebbe come primo presidente Jody Scheckter, e pose subito delle questioni in merito alla sicurezza dei tracciati e ai meccanismi di sanzione dei comportamenti dei piloti.\nIl consorzio brasiliano di produttori di zucchero Copersucar abbandon\u00f2 la sponsorizzazione della Fittipaldi al termine della stagione 1979. La Fittipaldi trov\u00f2 una nuova sponsorizzazione biennale da 5 milioni di dollari nell'azienda danese, produttrice di birra, Skol.\nL'Alfa Romeo ottenne invece l'appoggio della Marlboro; le vetture della casa milanese vennero dipinte coi colori bianco e rosso, con una livrea simile a quella adottata dalla McLaren, altra scuderia gi\u00e0 appoggiata dalla marca di sigarette. La Lotus perse l'appoggio della Martini ma ottenne la sponsorizzazione da parte della casa petrolifera Essex. L'Osella venne invece sostenuta dal profumo Denim e dai Monopoli di Stato, tramite il marchio di sigarette MS. L'Unipart, azienda inglese specializzata in ricambi per auto, sostenne invece l'Ensign.\nScuderie e piloti.\nScuderie.\nLa Fittipaldi, che da questa stagione correva senza la denominazione \"Copersucar\", acquist\u00f2 il materiale e assunse il personale della Wolf, che abbandon\u00f2 cos\u00ec la Formula 1. La scuderia anglocanadese era entrata nel , assorbendo la Frank Williams Racing Cars e ottenendo in 4 stagioni tre vittorie, una \"pole\" e tre giri veloci. Alla Fittipaldi giunsero dalla Wolf anche il tecnico Harvey Postlethwaite e il direttore sportivo Peter Warr. La scuderia brasiliana spost\u00f2 la sua sede operativa nel Regno Unito.\nAbbandonarono il mondiale anche la Rebaque (che nel corso del 1979 aveva utilizzato una Lotus 79 oltre che una vettura costruita in proprio, e pur in presenza di un'opzione per l'utilizzo di vetture Lotus fino al 1981) e la Merzario. Quest'ultima aveva saltato le prime quattro gare della stagione, corse al di fuori d'Europa, ed aveva anche effettuato una preiscrizione per il Gran Premio del Belgio, alla quale non aveva fatto seguito per\u00f2 la sua presenza.\nVi fu un tentativo della scuderia italiana \"Jolly Club\" di acquistare delle Brabham BT48 su cui montare dei propulsori Alfa Romeo, che per\u00f2 non and\u00f2 a buon fine.\nEntr\u00f2 invece nel mondiale una nuova scuderia italiana, l'Osella Corse. La casa piemontese aveva una certa esperienza sia con le vetture sport sia con le vetture a ruote scoperte. Nel 1979, in Formula 2, il suo pilota Eddie Cheever aveva vinto tre gare e aveva sfiorato il titolo piloti su una vettura costruita in proprio a motore BMW.\nPoco prima del Gran Premio del Belgio l'uomo d'affari del Sud Est asiatico Teddy Yip, gi\u00e0 coinvolto nel nel mondiale di F1, decise di acquistare la Shadow e di fonderla con la sua scuderia, la Theodore Racing. La Shadow, a causa dei risultati deludenti, decise di abbandonare definitivamente il mondiale di F1 prima del Gran Premio di Gran Bretagna. La casa anglo-americana aveva preso il via in 104 gran premi iridati, dall'esordio avvenuto nel Gran Premio del Sudafrica 1973. Aveva vinto con Alan Jones il Gran Premio d'Austria 1977, aveva ottenuto tre \"pole position\", due giri veloci e sette podi.\nNello stesso gran premio per\u00f2 fece il suo ritorno la RAM (che aveva partecipato a qualche gran premio tra il 1976 e il 1977) e si present\u00f2 la \"Brands Hatch Racing\" (fu anche l'unica presenza per questa scuderia). Entrambe scuderie private britanniche utilizzavano una Williams FW07.\nPiloti.\nLa Scuderia Ferrari conferm\u00f2 la coppia che aveva conquistato i primi due posti della classifica piloti del 1979: Jody Scheckter e Gilles Villeneuve. Alla Williams, a far coppia con il dominatore della seconda parte della stagione precedente, Alan Jones, arriv\u00f2 dalla Lotus l'argentino Carlos Reutemann, che cos\u00ec sostitu\u00ec per la seconda volta Clay Regazzoni (l'altra volta era capitato alla Ferrari nel 1977). Per liberarsi dal contratto con il team di Colin Chapman l'argentino vers\u00f2 800.000 dollari. Alla Lotus venne ingaggiato Elio De Angelis, in arrivo dalla Shadow, che fece coppia con Mario Andretti. La partenza di De Angelis port\u00f2 a un contenzioso legale con la Shadow.\nAnche l'altro pilota della Shadow, l'olandese Jan Lammers, abbandon\u00f2 la scuderia e pass\u00f2 all'ATS, ove fece coppia con lo svizzero Marc Surer, che nel 1979 aveva corso gli ultimi gran premi stagionali con l'Ensign.\nLa Shadow si affid\u00f2 allo svedese Stefan Johansson, esordiente in F1, e all'irlandese Dave Kennedy, che aveva partecipato nel 1979 alla Formula Aurora con una Wolf della Theodore Racing. Inizialmente, al posto di Johansson, si era prospettato l'ingaggio di Beppe Gabbiani.\nJackie Stewart declin\u00f2 l'offerta fattagli dalla Brabham di rientrare come pilota nella stagione 1980. Il pilota scozzese si era ritirato dalle competizioni al termine della stagione 1973. La scuderia conferm\u00f2 la coppia con cui aveva concluso la stagione 1979: i sudamericani Nelson Piquet e Ricardo Zunino, mentre, alla Ligier, Patrick Depailler venne sostituito da un altro pilota francese, Didier Pironi, proveniente dalla Tyrrell. Quest'ultima conferm\u00f2 Derek Daly, che aveva gi\u00e0 corso alcuni gran premi nel 1979, assieme a Jean-Pierre Jarier.\nSia Regazzoni che Depailler trovarono per\u00f2 un altro ingaggio: il ticinese ritorn\u00f2 alla Ensign, con cui aveva corso gi\u00e0 nel , mentre Depailler pass\u00f2 all'Alfa Romeo, dove venne confermato Bruno Giacomelli. Inizialmente le condizioni fisiche di Depailler per\u00f2 erano ancora considerate incerte, tanto che si prospett\u00f2 l'utilizzo di Patrick Tambay, almeno per i primi due gran premi stagionali. La casa milanese annunci\u00f2 anche l'impiego di una terza vettura, nei gran premi corsi in Europa, affidata a Vittorio Brambilla. Keke Rosberg, dopo l'acquisto del materiale della Wolf da parte della Fittipaldi, venne confermato da quest'ultima.\nIl campione europeo della F3, il francese Alain Prost, trov\u00f2 una sistemazione in McLaren assieme a John Watson, proprio al posto di Tambay. L'Osella, all'esordio nella massima formula, iscrisse Eddie Cheever, pilota statunitense, con gi\u00e0 una piccola esperienza in F1, nel , con Theodore e Hesketh. All'Osella venne anche avvicinato l'ingaggio di Beppe Gabbiani e di Piercarlo Ghinzani.\nCome per il la FISA indic\u00f2 una lista di piloti ai quali aveva concesso la Superlicenza. Oltre a quelli iscritti dalla FOCA al campionato, erano 32 i corridori che avrebbero potuto essere utilizzati in sostituzione o in aggiunta a quelli gi\u00e0 presenti nel mondiale. Alla lista si suppose che potevano essere aggiunti anche i piloti che nel 1979 avevano corso in F1 e che per il 1980 era rimasti senza volante.\nDalla gara di Kyalami, la Shadow sostitu\u00ec Stefan Johansson (impegnato nella F3 inglese con una March ufficiale) con il britannico Geoff Lees. Venne anche prospettato l'utilizzo di Michel Lecl\u00e8re o Ian Scheckter per sostituire Dave Kennedy, che per\u00f2 rimase al suo posto. Lees aveva gi\u00e0 disputato il Gran Premio di Germania 1979, a bordo di una Tyrrell, ed era stato inizialmente indicato dall'Ensign come pilota titolare, da affiancare a Clay Regazzoni, nei gran premi europei.\nA marzo il pilota statunitense Rick Mears concluse un accordo con la Brabham per disputare quattro gran premi con la casa britannica, che avrebbe cos\u00ec schierato una terza monoposto, accanto a quelle affidate a Nelson Piquet e Ricardo Zunino. Il debutto sarebbe dovuto avvenire nella gara di Long Beach. L'iscrizione di Mears venne per\u00f2 rifiutata dagli organizzatori, non essendo stata inviata in tempo, con un anticipo di tre mesi rispetto alla data della gara, come previsto dalle norme internazionali. La McLaren decise di sostituire Alain Prost, infortunatosi nelle prove del Gran Premio del Sudafrica, con l'inglese Stephen South, all'esordio nel mondiale. South aveva vinto nel 1977 il campionato britannico di F3. Inizialmente la McLaren aveva indicato come pilota Hans-Joachim Stuck. L'altro pilota infortunatosi nella gara precedente, lo svizzero Marc Surer dell'ATS, non venne invece sostituito: la scuderia tedesca present\u00f2 una sola vettura, affidata a Jan Lammers, che per\u00f2 affront\u00f2 la gara col numero 9 e non il 10, utilizzato fino a quel momento.\nDopo l'incidente di Long Beach Clay Regazzoni venne sostituito all'Ensign dal pilota inglese, esordiente, Tiff Needell. Anche Geoff Lees, che correva con la Shadow, e il neozelandese Mike Thackwell vennero avvicinati all'ingaggio, ma quest'ultimo, che sarebbe diventato cos\u00ec il pi\u00f9 giovane esordiente nella storia del mondiale, decise di proseguire il suo impegno in Formula 2. Alain Prost torn\u00f2 sulla McLaren al posto di Stephen South, mentre l'ATS continu\u00f2 a schierare il solo Jan Lammers. L'Alfa Romeo non conferm\u00f2 la partecipazione di Vittorio Brambilla, mantenendo cos\u00ec solo due vetture in griglia.\nDal Gran Premio di Francia il pilota elvetico Marc Surer torn\u00f2 al volante dell'unica ATS, dopo l'incidente nelle prove del Gran Premio del Sudafrica, che lo aveva costretto ad interrompere la stagione. L'olandese Jan Lammers, impiegato fino a quel momento dalla scuderia tedesca, pass\u00f2 all'Ensign, ove prese il posto di Patrick Gaillard, impiegato solo nel Gran Premio di Spagna, poi invalidato. L'Alfa Romeo, dopo aver inviato in Spagna anche Vittorio Brambilla, per il gran premio francese conferm\u00f2 l'impiego dei soli Patrick Depailler e Bruno Giacomelli.\nCol Gran Premio di Brands Hatch il messicano H\u00e9ctor Rebaque torn\u00f2 in Formula 1 sostituendo Ricardo Zunino alla Brabham. Zunino non era riuscito a saldare il milione e mezzo di dollari che Bernie Ecclestone aveva chiesto per garantirgli un volante fino al termine della stagione. Il patron della Brabham s'impegn\u00f2 comunque a cercare un volante per l'argentino in qualche altra scuderia. La RAM, che aveva gi\u00e0 preso parte al Gran Premio di Spagna con Emilio de Villota, port\u00f2 Rupert Keegan, pilota locale che aveva gi\u00e0 disputato 18 gran premi tra il e il con Hesketh e Surtees. La \"Brands Hatch Racing\" iscrisse invece la sudafricana Desir\u00e9 Wilson. La Wilson, che aveva gi\u00e0 partecipato con una vettura di Formula Aurora alla Race of Champions 1979, era la prima donna a tornare nel mondiale di F1 dai tempi di Divina Galica, che aveva partecipato, senza qualificarsi, ai primi due gran premi della stagione 1978.\nIl 1\u00ba agosto, nel corso di prove sul circuito di Hockenheim, in preparazione del Gran Premio di Germania, perse la vita il pilota francese Patrick Depailler. Il pilota dell'Alfa Romeo perse il controllo della sua vettura presso la \"Ost-Kurve\" ad altissima velocit\u00e0: estratto dai rottami della sua monoposto in gravissime condizioni, mor\u00ec nel corso del trasporto in elicottero verso la Clinica Universitaria di Heidelberg. Secondo il comunicato medico Depailler era deceduto per una frattura cranica e per numerose emorragie interne. Sulla pista non vennero trovati segni di frenata. L'Alfa decise di non sostituire il francese perci\u00f2 schier\u00f2 una sola vettura anche se Bruno Giacomelli e Vittorio Brambilla vennero lasciati di liberi di decidere se partecipare al gran premio o meno. Depailler, che avrebbe compiuto 36 anni il 9 agosto, il giorno prima del gran premio di Germania, aveva corso 95 gran premi iridati, vincendo in due occasioni, ottenendo una \"pole position\", quattro giri veloci e 141 punti.\nLa scuderia di casa del gran premio tedesco, l'ATS, schier\u00f2 una seconda vettura per l'austriaco Harald Ertl che tornava nel \"circus\" dopo due stagioni, dai tempi del Gran Premio d'Italia 1978. Non si ripresent\u00f2 invece la \"Brands Hatch Racing\".\nDal Gran Premio d'Austria la Lotus affid\u00f2 una terza vettura a un pilota inglese esordiente, Nigel Mansell, collaudatore del \"team\", e impegnato in quel periodo in Formula 2. Il team inglese aveva gi\u00e0 comunicato l'intenzione di schierare tre vetture nel Gran Premio d'Italia, ma anticip\u00f2 la scelta. L'ATS non schier\u00f2 invece una seconda vettura per Harald Ertl, come fatto nella precedente gara in Germania. L'Alfa Romeo iscrisse invece Vittorio Brambilla, per colmare il vuoto lasciato dalla scomparsa di Patrick Depailler, ma il pilota monzese non effettu\u00f2 nemmeno le prove.\nBrambilla finalmente ebbe a disposizione un'Alfa Romeo nel successivo GP d'Olanda, mentre, sempre in Olanda, il britannico Geoff Lees venne iscritto con una seconda Ensign. Lees, in stagione, gi\u00e0 in 5 occasioni era stato presente a un gran premio, ma con la Shadow. Inizialmente la scuderia britannica aveva iscritto Kevin Cogan. Brambilla, invece, mancava dal Gran Premio degli Stati Uniti d'America-Est 1979, in cui non si era qualificato.\nJochen Mass, dopo aver saltato i due ultimi gran premi per i postumi dell'incidente nelle prove del Gran Premio d'Austria, non fu in grado di partecipare nemmeno alla gara di Imola. La sua scuderia, l'Arrows, lo sostitu\u00ec in questo caso col pilota tedesco Manfred Winkelhock, esordiente nel mondiale di F1, e impegnato nel corso della stagione in Formula 2. L'Ensign conferm\u00f2 ancora Geoff Lees preferendolo a Kevin Cogan, mentre l'Alfa Romeo non port\u00f2 una terza vettura per Andrea De Cesaris, che era stato fatto testare la vettura nei giorni precedenti la gara al Balocco.\nL'Arrows, nel caso Jochen Mass non fosse stato ancora in grado di riprendere il suo volante, aveva comunicato l'intenzione di schierare negli ultimi due gran premi stagionali il pilota britannico Derek Warwick, proveniente dalla Formula 2. Mass fu comunque in grado di partecipare alle due gare.\nL'Alfa Romeo, dal Gran Premio del Canada sostitu\u00ec Vittorio Brambilla con l'esordiente Andrea De Cesaris. Brambilla lasciava cos\u00ec la F1 dopo 74 gran premi iridati, in cui aveva ottenuto una vittoria (nel Gran Premio d'Austria 1975 con la March), l'unica per un pilota italiano tra il Gran Premio d'Italia 1966 e quello di Monaco 1982. Brambilla afferm\u00f2 di sentirsi deluso dalle nuove monoposto ad effetto suolo, che sminuivano il ruolo del pilota. Il pilota monzese avrebbe comunque continuato il suo lavoro di collaudatore per l'Alfa. De Cesaris proveniva invece dalla Formula 2, ove era quarto in classifica. Proprio per partecipare all'ultima gara di questo campionato Nigel Mansell, della Lotus, non partecip\u00f2 alla gara canadese; la casa inglese non lo sostitu\u00ec e schier\u00f2 cos\u00ec solo due vetture.\nLa Tyrrell, come gi\u00e0 annunciato, schier\u00f2 una terza vettura per il giovane neozelandese Mike Thackwell, che aveva tentato, senza successo, di qualificarsi per il Gran Premio d'Olanda con l'Arrows. La RAM, oltre a Rupert Keegan, iscrisse anche il pilota statunitense Kevin Cogan, all'esordio nel mondiale di F1. Cogan, nelle settimane precedenti, era stato spesso avvicinato all'ingaggio con l'Ensign. L'Ensign port\u00f2 il solo Jan Lammers.\nPer l'ultima gara, al Glen, Geoff Lees, pilota britannico in stagione gi\u00e0 impegnato con Shadow e Ensign, venne ingaggiato dalla RAM, al posto di Kevin Cogan. Jean-Pierre Jabouille, protagonista di un brutto incidente nel corso del GP del Canada, era ancora convalescente, tanto che rest\u00f2 per dieci giorni all'Ospedale \"Regina Vittoria\" di Montr\u00e9al, e non prese parte a questa gara. La Renault non lo sostitu\u00ec, anche se inizialmente venne prospettato Patrick Tambay quale possibile pilota da affiancare ad Arnoux.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1980.\nCircuiti e gare.\nIn una conferenza stampa tenuta a Monza, durante il weekend del Gran Premio d'Italia 1979, dal presidente della FISA Jean-Marie Balestre, anche a nome della FOCA, venne annunciato che tutti i gran premi svolti nel 1979 erano stati confermati anche per il 1980, e che la Federazione aveva accettato le richieste provenienti dal Messico e da Las Vegas per la tenuta di due nuovi gran premi. Successivamente la gara in Messico, inizialmente indicata per il 13 aprile, venne cancellata per problemi col tracciato, e rinviata al . Stessa sorte tocc\u00f2 alla gara di Las Vegas. Secondo la FOCA sarebbe stato troppo lungo il tempo, oltre un mese, che le scuderie avrebbe dovuto passare in Nord America, per i gran premi di Canada, Watkins Glen e Las Vegas. Inoltre non vi erano sicurezze in merito all'approntamento del tracciato nei termini previsti. Non erano previste prove in sostituzione delle gare annullate.\nAnche il Gran Premio di Svezia, dopo essere stato cancellato nel per problemi finanziari, non venne riproposto per il 1980, sempre per lo stesso motivo. Gli organizzatori del Circuito di Zolder confermarono che anche per il 1980 il Gran Premio del Belgio si sarebbe tenuto sul loro tracciato e non sul Circuito di Spa-Francorchamps.\nIl Gran Premio del Brasile avrebbe dovuto svolgersi sul Circuito di Jacarepagu\u00e1 ma il sindaco di Rio de Janeiro lament\u00f2 l'eccessiva spesa sostenuta per l'organizzazione della gara. Ci\u00f2 mise in dubbio l'esistenza del gran premio stesso, oltre che la sua sede. Bernie Ecclestone ricord\u00f2 infatti come ben cinque piste fossero pronte a entrare nel calendario iridato. A questo andava aggiunto anche il divieto imposto dalle autorit\u00e0 brasiliane, a seguito della crisi petrolifera, di disputare gare automobilistiche nel Paese.\nSuccessivamente la \"Confedera\u00e7\u00e3o Brasileira de Automobilismo (CBA)\" conferm\u00f2 che il divieto riguardava solo le gare nazionali e che la gara si sarebbe effettuata sul tracciato di Interlagos, anche se i piloti criticarono la scelta a causa della scarsa sicurezza del tracciato, tanto da minacciare di non corrervi. La cancellazione della gara in Brasile avrebbe provocato per\u00f2 anche la cancellazione del Gran Premio d'Argentina, per ragioni finanziarie. Tra l'altro anche il Circuito di Buenos Aires era criticato dai piloti per la situazione del suo manto stradale.\nAnche il Watkins Glen International, sede del Gran Premio degli Stati Uniti d'America-Est, non era considerato dai piloti come un tracciato sicuro; la iniziale presenza nel calendario iridato di una nuova gara a Las Vegas aveva fortemente messo in pericolo la tappa al Glen. A questi dubbi se ne aggiunsero altri per la mancanza dei fondi necessari a effettuare le opere richieste per ammodernare il tracciato. Ad agosto venne confermata la tenuta del gran premio: gli organizzatori avevano reperito la cifra necessaria. A settembre per\u00f2 l'inviato della FISA all'ispezione del tracciato dubit\u00f2 che le condizioni della pista potessero essere adeguate alle esigenze della Formula 1 entro il 5 ottobre, giorno previsto per la gara. Il 9 settembre per\u00f2 la FISA conferm\u00f2 la data. Vi furono comunque delle polemiche in quanto i lavori effettuati non sembrarono sufficienti.\nNella solita alternanza fra circuiti, il Gran Premio di Gran Bretagna si spost\u00f2 sul Circuito di Brands Hatch, mentre quello di Francia torn\u00f2 sul Paul Ricard. Il Circuito di Zandvoort, che ospitava il Gran Premio d'Olanda, sub\u00ec delle modifiche, dopo le polemiche seguite all'inefficacia dimostrata in gara dalle chicane temporanea realizzata nel 1979 con un intervento sulla seconda curva \"Hondenvlak\" (i piloti affrontavano la chicane quasi \"a tavoletta\", anzich\u00e9 rallentare). Venne realizzata la \"Chicane Marlboro\" al posto delle due curve \"Hondenvlak\", un velocissimo sinistra-destra da affrontare ad acceleratore completamente aperto che aveva da tempo destato preoccupazioni per la sicurezza da parte degli organizzatori del Campionato mondiale di Formula 1. La lunghezza del circuito pass\u00f2 cos\u00ec a 4.252 metri.\nIl \"Race Promoters' Trophy\", il premio per il gran premio meglio organizzato in stagione, and\u00f2 per il secondo anno consecutivo al Gran Premio d'Italia. In questa occasione per\u00f2 non si svolse nella tradizionale sede del Circuito di Monza ma a Imola, sul circuito all'epoca dedicato al solo Dino Ferrari. La gara italiana era stata ospitata, prima dell'istituzione del campionato mondiale, anche sui circuiti di Montichiari (nel 1921, prima edizione), poi sul Circuito di Montenero di Livorno (1937) e, nel secondo dopoguerra, anche a Milano (1947) e Torino (1948). Dal 1949 era rimasto in sede fissa a Monza.\nIl tracciato di Imola aveva gi\u00e0 ospitato due gran premi di Formula 1, non validi per\u00f2 per il mondiale. Il primo il 21 aprile 1963, denominato Gran Premio d'Imola, e vinto da Jim Clark su Lotus-Climax; il secondo il 16 settembre 1979, il Gran Premio Dino Ferrari, che aveva visto il successo di Niki Lauda su Brabham-Alfa Romeo.\nImola avrebbe dovuto ospitare gi\u00e0 nel 1979 la gara, in base a un accordo, firmato il 26 ottobre 1978, tra l'Automobile Club di Bologna e Bernie Ecclestone, capo della FOCA, per la disputa di un Gran Premio sul circuito, per tre stagioni. L'annuncio venne criticato dall'ACI, che si considerava l'unico soggetto intitolato per chiudere un tale accordo, cos\u00ec come dalla Commissione Sportiva Internazionale, unico ente predisposto per l'omologazione dei circuiti. Ecclestone giustific\u00f2 la scelta, che avrebbe eliminato il Circuito di Monza dal calendario, non essendo previsti due Gran Premi in Italia, con la scarsa qualit\u00e0 delle strutture del tracciato brianzolo e dalla mancata progettazione dei lavori richiesti.\nDopo una lunga diatriba, che vedeva da un lato l'Automobile Club Italiano e dall'altro Bernie Ecclestone, il 13 aprile 1979 vi fu un accordo per tenere il Gran Premio d'Italia 1979 a Monza e svolgere una gara fuori campionato a Imola, che a sua volta, avrebbe ospitato il Gran Premio nazionale nel 1980. In agosto venne raggiunto l'accordo definitivo tra la FOCA e gli organizzatori di Imola per lo svolgimento del Gran Premio non valido per il campionato, da tenersi la settimana successiva a quello d'Italia.\nPer attrezzare il circuito in maniera adeguata vennero spesi 2 miliardi e mezzo di lire: vennero rifatti interamente i box e la palazzina dei servizi. Vennero sistemati pi\u00f9 di 20.000 pneumatici come barriera di protezione. Il circuito poteva ospitare 28.000 spettatori seduti nelle tribune, pi\u00f9 altri 90.000 in piedi, sui prati lungo la pista. La pista era lunga esattamente 5 chilometri, comprendeva 9 curve a destra e 12 a sinistra, e andava affrontata in senso antiorario. La somma delle parti in rettilineo arrivava a 3.450 metri.\nModifiche al regolamento.\nRegolamento tecnico.\nLa FOCA chiese di vietare l'utilizzo dei motori turbo, che sfavorivano particolarmente le vetture dotate del tradizionale motore Ford Cosworth DFV. Questa proposta trov\u00f2 lo sfavore della Scuderia Ferrari, che stava progettando di introdurre a breve tale propulsore, tanto che Enzo Ferrari minacci\u00f2 di abbandonare la Formula 1 in caso di tale modifica regolamentare.\nIn una riunione svolta a Parigi il 13 dicembre 1979 la Commissione Esecutiva della FISA decise di non modificare il regolamento per quanto riguardava i motori turbo, tanto che venne estesa la possibilit\u00e0 di loro utilizzo fino al termine della stagione . In generale venne stabilito che ogni modifica al regolamento tecnico non potesse essere implementata senza un preavviso di cinque anni dalla sua introduzione. La commissione chiese alle scuderie che non disponevano di tale propulsore, o che non avevano in animo di crearlo (in pratica tutti i team tranne quelli legati a un costruttore automobilistico come Renault, Scuderia Ferrari e Alfa Romeo) di proporre un tipo di motore diverso e promise di valutare la questione in una specifica riunione da tenersi nell'ottobre del 1980. Vennero vietate, subito, dal Gran Premio di Long Beach le vetture a sei ruote.\nI due produttori di pneumatici presenti nel mondiale, la Michelin e la Goodyear giunsero a un accordo per limitare il numero di treni di gomme da affidare a ciascun team. Ogni monoposto pot\u00e9 utilizzare solo due set di gomme nei turni ufficiali di qualificazione. Ogni pilota era poi tenuto ad affrontare la gara con il set con il quale aveva ottenuto il tempo migliore in qualifica. La nuova regolamentazione delle gomme da qualifica entr\u00f2 in vigore dal Gran Premio del Belgio.\nGilles Villeneuve, dopo le prove del Gran Premio di Monaco venne accusato dalla Goodyear di aver utilizzato degli pneumatici diversi da quelli a lui assegnati dalla Michelin. La casa francese lo scagion\u00f2 affermando che le gomme utilizzate erano quelle consentite, anche se non riportavano nessuna stampigliatura di identificazione. La \"Goodyear\" replic\u00f2 affermando che tale comportamento avrebbe potuto rompere l'accordo trovato sulla limitazione nella fornitura degli pneumatici.\nLa Michelin, a seguito delle accuse rivoltegli dalla \"Goodyear\", decise di annullare l'accordo che era stato trovato fra le due case, in merito alla limitazione nell'uso degli pneumatici da qualifica. Per risposta la \"Goodyear\", che riforniva tutte le scuderie tranne la Ferrari e la Renault, annunci\u00f2 la sua intenzione di abbandonare il mondiale di F1 al termine della stagione. Inoltre la casa statunitense minacci\u00f2 anche di abbandonare il suo impegno in Formula 2 e Formula 3.\nRegolamento sportivo.\nSi modific\u00f2 il sistema di attribuzione dei punti, pur mantenendo la divisione del mondiale in due \"gironi\" di gare con lo scarto di un numero elevato di risultati. Vennero considerati validi i cinque migliori risultati ottenuti nei primi otto gran premi, e i cinque migliori degli ultimi otto; successivamente, con la cancellazione di due gare, vennero considerati i 5 migliori risultati dei primi sette gran premi e i cinque migliori degli ultimi sette. La GPDA, l'associazione dei piloti, aveva chiesto, invece, che venissero aboliti del tutto gli scarti.\nDal Gran Premio di Long Beach la FISA introdusse delle novit\u00e0 regolamentari: la griglia di partenza veniva stabilita con la formula delle due vetture per fila, poste per\u00f2 sfalsate e distanziate, come gi\u00e0 era avvenuto nel Gran Premio d'Argentina; Derek Ongaro, ispettore della FISA, venne incaricato di dare il via ad ogni gran premio; venne stabilita la possibilit\u00e0 di effettuare le prequalificazioni nel caso vi fossero pi\u00f9 di 30 vetture iscritte (a Monaco, sarebbe state ammesse alle qualifiche 22 vetture di diritto, pi\u00f9 le due migliori vetture delle prequalifiche); si stabil\u00ec che i cambi di pilota potessero essere effettuati solo col preavviso di un mese rispetto alla data del gran premio.\nSempre dal gran premio di Zolder i piloti erano tenuti a partecipare a una riunione pregara, da tenersi 45 minuti prima del via, per valutare le condizioni di sicurezza della corsa.\nRiassunto della stagione.\nGran Premio d'Argentina.\nAlan Jones scatt\u00f2 in testa inseguito da Jacques Laffite, Didier Pironi, Nelson Piquet, Mario Andretti, Gilles Villeneuve e Carlos Reutemann. Nel corso del primo giro la classifica vari\u00f2 di molto: sul lungo rettifilo Piquet pass\u00f2 Pironi, in lotta con Laffite; Villeneuve, nel tentativo di passare Andretti, arriv\u00f2 troppo lungo e si ritrov\u00f2 dodicesimo. Piquet poco dopo sopravanz\u00f2 anche Laffite e conquist\u00f2 la piazza d'onore. Dopo poco Didier Pironi si ritir\u00f2 per un guasto al motore. Dietro a Jones si trov\u00f2 cos\u00ec Piquet, seguito da Laffite, Andretti, Reutemann e Jody Scheckter. Andretti venne passato da Reutemann, Scheckter e Mass, fino a dover andare ai box al quarto giro, e scendere nella pancia della classifica.\nAl quinto giro Jochen Mass guadagn\u00f2 la quinta posizione su Scheckter, mentre Piquet e Laffite dettero vita a un lungo duello, con il francese che prima infil\u00f2 il brasiliano e poi venne nuovamente passato da Piquet. Due giri dopo Mass fu costretto a una sosta ai box, che lo estromise dalla lotta al vertice. Nelle retrovie si fece luce invece Villeneuve che al nono passaggio pass\u00f2 il compagno di scuderia Scheckter.\nDopo 13 tornate si ritir\u00f2 Carlos Reutemann che nei giri precedenti aveva cercato di inserirsi nella lotta tra Laffite e Piquet per la seconda piazza. La classifica vedeva ora in testa Jones, seguito da Laffite, Piquet, il duo della Ferrari Villeneuve-Scheckter, Keke Rosberg, Riccardo Patrese e Derek Daly. Al giro numero 18 Alan Jones fu per\u00f2 costretto a una sosta ai box per un sacchetto di carta che ostruiva un radiatore, detrito raccolto durante l'escursione di pochi giri prima: ripart\u00ec quarto. Jones, in rimonta, pass\u00f2 Villeneuve: il canadese aveva perso del tempo nuovamente nel tentativo di passare Piquet. L'australiano per\u00f2 and\u00f2 in testacoda ma fu capace di non spegnere il motore e pot\u00e9 ripartire.\nAl 25\u00ba giro Jones pass\u00f2 definitivamente Villeneuve: la rimonta del pilota della Williams prosegu\u00ec il giro seguente quando sorpass\u00f2 anche Nelson Piquet e s'install\u00f2 al secondo posto dietro Laffite. Al giro 27 Villeneuve conquist\u00f2 il terzo posto passando Piquet all\"'Ombu\". Un giro dopo Patrese si ritir\u00f2 per un guasto al motore della sua Arrows.\nAl 30\u00ba passaggio Jones riprese la testa della gara passando Jacques Laffite; due giri dopo Laffite si ritir\u00f2 col motore fuori uso mentre al giro 37 fu Gilles Villeneuve a doversi ritirare per un'uscita di pista, senza conseguenze fisiche per il pilota canadese.\nJones era seguito da Piquet, poi Scheckter, quarto Keke Rosberg quindi Derek Daly, Bruno Giacomelli, e Alain Prost. Al giro 46 ci fu la rottura del propulsore per Scheckter.\nAlan Jones ottenne la sesta vittoria della carriera; Nelson Piquet conquist\u00f2 il primo podio iridato, cos\u00ec come vi fu il primo podio nel mondiale per un pilota finlandese (Keke Rosberg) e il secondo assoluto per la Fittipaldi. A punti, dopo 29 anni, un'Alfa Romeo con Giacomelli (ultimo gran premio a punti quello di Spagna nel 1951); giunse a punti, nella prima gara della carriera nel mondiale, anche Alain Prost.\nGran Premio del Brasile.\nGilles Villeneuve fu autore di una bella partenza tanto da porsi in testa alla gara, davanti a Didier Pironi, Jacques Laffite e Jean-Pierre Jabouille. Nel corso del primo giro Jabouille fu capace di passare sia Laffite che Pironi e porsi al secondo posto. Villeneuve, gi\u00e0 nel corso della seconda tornata, venne passato da Jabouille; il canadese dovette poi cedere la posizione, sempre al giro 2, anche a Pironi, Laffite e Arnoux. Un giro dopo Laffite e Arnoux passarono Pironi, mentre Villeneuve continu\u00f2 a cedere posizioni fino a quando fu costretto a una sosta ai box per cambiare gli pneumatici.\nAl giro 4 Didier Pironi fu costretto a una sosta ai box per un problema tecnico, precipitando in ventunesima posizione. La classifica vedeva sempre al comando Jean-Pierre Jabouille, seguito da Jacques Laffite, Ren\u00e9 Arnoux, Elio De Angelis, Alan Jones e Nelson Piquet. Due giri dopo Laffite si ritir\u00f2 per un guasto elettrico mentre Piquet fu costretto da una foratura a un cambio delle gomme, che lo port\u00f2 in ultima posizione. Riccardo Patrese e Alain Prost entrarono nella zona punti. Al giro 21 Pironi pass\u00f2 Prost, tornando cos\u00ec al sesto posto; tre giri dopo il leader della gara, Jabouille, si ritir\u00f2 per il malfunzionamento del turbo: pass\u00f2 cos\u00ec a condurre il suo compagno alla Renault, Ren\u00e9 Arnoux. Al ventiseiesimo giro Pironi scal\u00f2 ancora una posizione passando Patrese.\nA quattro giri dal termine Alain Prost pass\u00f2 Patrese, installandosi al quinto posto. La gara venne vinta da Ren\u00e9 Arnoux, per la prima volta nella sua carriera in F1; Elio De Angelis chiuse secondo (al suo primo podio), terzo fu Alan Jones, davanti a Pironi, Prost e Patrese. De Angelis batt\u00e9 il record di pi\u00f9 giovane pilota a podio per una gara iridata, a 21 anni, 10 mesi e un giorno, che durava dal Gran Premio di Gran Bretagna 1959, e che apparteneva a Bruce McLaren, con 21 anni, 10 mesi, 18 giorni. Il record venne poi a sua volta battuto solo nel Gran Premio d'Argentina 1997 da Ralf Schumacher.\nGran Premio del Sudafrica.\nAl via Jean-Pierre Jabouille mantenne il comando davanti a Ren\u00e9 Arnoux; Alan Jones, partito dalla quarta fila si inser\u00ec dietro alle due Renault, seguito da Jacques Laffite, Carlos Reutemann, Nelson Piquet, Gilles Villeneuve e Jody Scheckter. Nel corso del secondo giro Scheckter pass\u00f2 il suo compagno di scuderia. Villeneuve scontava dei problemi agli pneumatici, tanto che dovette fermarsi al terzo giro. Nel frattempo Scheckter fu capace di passare anche Piquet.\nAl nono giro Laffite pass\u00f2 Jones, mentre la gara di Scheckter venne interrotta al giro 14 da una fermata ai box per un controllo del motore che perdeva potenza. Sulla Renault di Jean-Pierre Jabouille, al giro 15, si ruppe l'attacco posteriore sinistro della barra antirollio, guasto che per\u00f2 non limit\u00f2 la sua progressione.\nLa gara procedeva sempre con il duo della Renault davanti a Laffite, seguito da Jones, Reutemann, Jarier, Piquet e Pironi. Al trentacinquesimo passaggio Jones fu costretto al ritiro per un guasto al cambio.\nAl 56\u00ba giro Jean-Pierre Jarier dovette andare ai box per sostituire uno pneumatico forato; rientr\u00f2 undicesimo, ormai lontano dalla zona dei punti. Al giro sessantadue scoppi\u00f2 uno pneumatico sulla vettura di Jabouille, che dovette ritirarsi. Pass\u00f2 cos\u00ec a condurre Arnoux, davanti a Jacques Laffite, Carlos Reutemann, Nelson Piquet, Didier Pironi e Jochen Mass. A poche tornate dal termine, al giro 65, Reutemann dovette fermarsi a cambiare gli pneumatici e perse tre posizioni.\nPiquet e Pironi battagliarono a lungo per il terzo posto, e al giro 68 prevalse il transalpino. Per la prima volta, nella storia del mondiale, il podio fu tutto francese: Ren\u00e9 Arnoux precedette Jacques Laffite e Didier Pironi (tutti e tre su vetture francesi). L'ultima volta di un podio con tre piloti della stessa nazione risaliva al Gran Premio degli Stati Uniti d'America 1968, con tre conduttori britannici nelle prime tre posizioni.\nGran Premio degli Stati Uniti-Ovest.\nAlla partenza Nelson Piquet conserv\u00f2 il comando, seguito da Patrick Depailler, Ren\u00e9 Arnoux e Jan Lammers; nelle retrovie, all'arrivo al tornato al termine della \"Shoreline Drive\", Ricardo Zunino, Mario Andretti, Jochen Mass e Jean-Pierre Jarier furono coinvolti in un tamponamento. La Brabham di Zunino e la Lotus di Andretti non poterono proseguire la gara. La gara di Lammers termin\u00f2 invece nel corso del primo giro per un guasto al semiasse. Ora dietro ai primi tre, si trovava Alan Jones, seguito da Giacomelli, Patrese e Reutemann.\nAl quarto giro, mentre era quarto, Bruno Giacomelli perse il controllo della sua monoposto in frenata e scivol\u00f2 in mezzo alla traiettoria. Reutemann, che lo seguiva, non pot\u00e9 far nulla per evitare il tamponamento. I commissari liberarono il tracciato molto rapidamente anche se la loro richiesta di esporre la bandiera rossa (che avrebbe interrotto la gara) non venne accolta.\nLa classifica, dopo l'incidente, vedeva perci\u00f2, dietro a Piquet, Depailler, Arnoux e Jones, Riccardo Patrese, seguito da Gilles Villeneuve, poi Derek Daly e le due Ligier. Al giro 18 Alan Jones prese il secondo posto a Patrick Depailler. Nove giri dopo il francese fu passato anche da Villeneuve. Pi\u00f9 dietro, Riccardo Patrese aveva da poco sorpassato Ren\u00e9 Arnoux portandosi in quinta posizione.\nAl giro 41 Villeneuve, nel corso di un doppiaggio, danneggi\u00f2 il musetto, e fu costretto a una fermata ai box: ripart\u00ec solo quattordicesimo. Nello stesso giro anche Depailler fu costretto al ritiro per un problema tecnico. Patrese saliva cos\u00ec sul podio virtuale mentre Giacomelli e Regazzoni entravano in zona punti. Il pilota bresciano fu per\u00f2 costretto a una sosta per cambiare gli pneumatici. Al rientr\u00f2 in pista Giacomelli fu protagonista di un malinteso con Jones, mentre l'australiano tentava il doppiaggio. Arrivati al tornante l'Alfa Romeo chiuse la traiettoria alla Williams. Entrambi furono costretti a dare l'addio alla gara.\nOra Patrese si trovava secondo, anche se a distanza dal battistrada Piquet; il padovano era seguito a sua volta da Arnoux, Regazzoni, Fittipaldi e John Watson. Fittipaldi era a mezzo secondo da Regazzoni, ma un freno anteriore bloccato gli impediva di portare un attacco.\nAl termine del rettilineo nel corso del giro 51, Fittipaldi vide la vettura di Clay Regazzoni andare diritta all'altezza del \"Queen's Hairpin\". I freni della sua vettura erano di una leggera lega metallica e si erano rotti. La sua Ensign aveva colpito la Brabham di Ricardo Zunino, lasciata parcheggiata lungo la pista, era passata oltre sette barriere di gomme e aveva colpito il muro di cemento. Fu impiegiata mezz'ora per liberare il pilota elvetico dalla sua monoposto. Regazzoni rimase poi paralizzato alle gambe.\nEmerson Fittipaldi e John Watson continuarono a duellare per il quarto posto, con il nordirlandese che pass\u00f2 il brasiliano al giro 56, per poi essere ripassato un giro dopo. Watson scontava dei problemi al cambio.\nAl giro 63, Ren\u00e9 Arnoux sub\u00ec l'afflosciamento di uno pnematico che lo fece retrocedere fino al nono posto.\nNelson Piquet vinse la sua prima gara nel mondiale di Formula 1; fu il sessantaseiesimo pilota nella storia della competizione a vincere una gran premio. Piquet conquist\u00f2 anche giro veloce, \"pole\" e guid\u00f2 la gara per tutta la sua lunghezza, ottenendo cos\u00ec il \"grand chelem\". Sul podio finirono Riccardo Patrese ed Emerson Fittipaldi, che conquist\u00f2 cos\u00ec il suo 35\u00ba, e ultimo, podio nel mondiale di F1; Fittipaldi eguagli\u00f2 cos\u00ec il numero di podi conquistati da Juan-Manuel Fangio, all'epoca quarto nella graduatoria di tutti i tempi.\nGran Premio del Belgio.\nDidier Pironi scatt\u00f2 bene e tenne il comando davanti a Alan Jones, Jacques Laffite, Carlos Reutemann, Ren\u00e9 Arnoux, Nelson Piquet, Elio De Angelis e Jean-Pierre Jarier. Jean-Pierre Jabouille, su Renault, si ritir\u00f2 subito con una frizione fuori uso. Jarier pass\u00f2 De Angelis subito dopo la partenza.\nLa classifica, nelle prime posizioni, rimase immutata per diversi giri. Dopo diciassette giri Arnoux and\u00f2 in testacoda, compromettendo la sua gara, scendendo fino in decima posizione; tre giri dopo Gilles Villeneuve super\u00f2 Elio De Angelis, passando in settima posizione.\nAl 33\u00ba giro Nelson Piquet usc\u00ec di pista, e fu costretto al ritiro. La Ligier di Laffite sub\u00ec dei problemi ai freni, che lo fecero passare in quinta posizione, passato da Reutemann e Jarier. Il francese dovette in seguito fermarsi ai box e perse molte posizioni. Ren\u00e9 Arnoux era nel frattempo autore di un bel recupero: passati Scheckter e De Angelis tra il 33\u00ba e 35\u00ba giro si mise in duello con Villeneuve. Il canadese resistette fino al 53\u00ba passaggio. Ora la gara era sempre comandata da Pironi, seguito da Jones, Reutemann, Jarier, Arnoux e Villeneuve.\nNegli ultimi giri vi furono i ritiri di Riccardo Patrese, mentre era ottavo, per un'uscita di pista dovuta a una affaticamento dei freni, e di De Angelis, che press\u00f2 Villeneuve ma non riusc\u00ec a passarlo e fu anche lui autore di un'uscita dal tracciato, dovuta a una toccata sulla Ferrari del canadese, che lo costrinse al ritiro. Al giro 71 Arnoux pass\u00f2 Jarier per il quarto posto.\nDidier Pironi vinse cos\u00ec per la prima volta nel mondiale di F1, davanti a Alan Jones, e Carlos Reutemann. Pironi fu il terzo pilota della stagione a imporsi per la prima volta in una gara iridata, il 67\u00ba della storia del mondiale.\nGran Premio di Monaco.\nLa partenza fu caratterizzata da un grosso incidente innescato da Derek Daly. L'irlandese della Tyrrell, alla curva di \"Sainte Devote\", tampon\u00f2 ad alta velocit\u00e0 Bruno Giacomelli, la sua monoposto s'impenn\u00f2 e ricandendo colp\u00ec la McLaren di Alain Prost e l'altra Tyrrell di Jean-Pierre Jarier, che a sua volta, tocc\u00f2 la monoposto di Nelson Piquet. Tranne il brasiliano tutti gli altri piloti coinvolti furono costretti al ritiro anzitempo.\nLa gara veniva guidata da Didier Pironi, davanti ad Alan Jones, Carlos Reutemann, Jacques Laffite, Patrick Depailler e Nelson Piquet. Tutti i piloti che non avevano potuto evitare l'imbuto che si era creato alla partenza, per l'incidente di Daly, subivano un forte ritardo rispetto ai primi. La classifica rimase, di fatto, congelata per 25 giri, quando Alan Jones fu costretto al ritiro per la rottura della trasmissione.\nLa Ligier di Pironi inizi\u00f2 a essere pressata dalla Williams di Reutemann, secondo. Causa un testacoda al giro 46, Elio De Angelis, sesto, perse due posizioni. La pioggia fece la sua comparsa sul tracciato monegasco. Depailler ruppe il motore al cinquantunesimo giro e si ritir\u00f2 mentre era quarto. Entr\u00f2 in zona punti Jochen Mass, quinto, seguito da Mario Andretti.\nDidier Pironi, al 55\u00ba giro, mentre affrontava la curva del \"Casin\u00f2\" non riusc\u00ec a mettere una marcia, scivol\u00f2 contro il \"guardrail\" e ruppe una sospensione. Pass\u00f2 cos\u00ec a condurre Reutemann, davanti a Laffite, Piquet, Jochen Mass, Mario Andretti e De Angelis. Negli ultimi giri Mario Andretti fu costretto a una sosta ai box, che gli fece perdere la possibilit\u00e0 di entrare in zona punti. Nel giro 69, causa della pista scivolosa, De Angelis and\u00f2 a sbattere al \"Casin\u00f2\", ritirandosi.\nNelle primissime posizioni non cambi\u00f2 nulla: Carlos Reutemann festeggi\u00f2 la prima vittoria dell'anno, davanti a Laffite, Piquet. Seguivano Mass, Villeneuve e Emerson Fittipaldi. Per il brasiliano si tratt\u00f2 dell'ultimo dei 281 punti guadagnati in carriera, ponendolo, all'epoca, al quarto posto nella classifica di tutti i tempi.\nLa guerra FISA-FOCA e l'annullamento del Gran Premio di Spagna.\nIl 22 febbraio si era tenuta a Parigi una riunione della Commissione tecnica della Formula 1. La FOCA, l'associazione dei costruttori, aveva chiesto delle limitazioni all'utilizzo dei motori turbocompressi, che andavano dalla riduzione della cilindrata (da 1.500 cm\u00b3 a 1.400) alla riduzione della pressione del turbo stesso, a delle limitazioni all'utilizzo del carburante; la FISA, la federazione internazionale, decise invece di abolire l'utilizzo delle minigonne a partire dalla stagione , scelta tecnica che invece penalizzava maggiormente le vetture spinte dal tradizionale motore a pressione atmosferica. Questa scelta avrebbe infranto la norma che imponeva la possibilit\u00e0 di effettuare cambiamenti al regolamento tecnico solo con un preavviso quinquennale, ma la FISA era pronta a giustificare l'immediata validit\u00e0 di tale decisioni per \"ragioni di sicurezza\", come previsto dall'art. 15 del regolamento tecnico.\nDopo una riunione a Rio de Janeiro, il 18 aprile, la FISA present\u00f2 il calendario per la stagione : erano previsti solo 15 gran premi, in pratica con la conferma di tutte le gare gi\u00e0 previste per il 1980, ad eccezione di quella da tenersi, ma poi saltata, a Las Vegas. La FISA decise inoltre di vietare la possibilit\u00e0 per un costruttore di organizzare un gran premio: ci\u00f2 si scontrava contro gli interessi di Bernie Ecclestone che, oltre a dirigere la Brabham, organizzava il Gran Premio del Brasile, quello di Germania, e aveva la responsabilit\u00e0 economica per le gare di Spagna, Sudafrica e Austria.\nDal Gran Premio del Belgio, inoltre, diventava obbligatorio per i piloti partecipare a un \"briefing\" pregara, al fine di monitorare e migliorare le condizioni di sicurezza, da tenersi 45 minuti prima del via. La FISA decise di multare di 2.000 dollari ciascuno e di minacciare di squalifica tutti i piloti che non avevano preso parte alla riunione pre-gara, prevista prima del Gran Premio. Si trattava di 17 conduttori, tutti quelli dei team pi\u00f9 vicini alla FOCA.\nLa FISA decise di sospendere, a partire dal gran premio di Spagna, 13 piloti, che si erano rifiutati di pagare l'ammenda prevista per non aver partecipato alla riunione pre-gara del Belgio. In realt\u00e0 la norma che consentiva questa sospensione, pur votata nella riunione di Rio de Janeiro, non era stata ancora inserita nel regolamento sportivo. Bernie Ecclestone, patron della Brabham, e capo della FOCA, accus\u00f2 la FISA di aver anticipato al sabato, senza preavviso, il \"briefing\" del gran premio del Belgio, cercando cos\u00ec di mettere in difficolt\u00e0 i piloti delle scuderie legate alla sua organizzazione. Ecclestone aveva inoltre minacciato l'assenza, per il gran premio di Spagna, delle scuderie coinvolte.\nLa FISA sospese successivamente anche Riccardo Patrese e Jochen Mass dell'Arrows e Derek Daly della Tyrrell, che non avevano preso parte alla riunione pre-gara prevista per il gran premio di Monaco, stabilendo in tal caso una multa di 2.000 franchi svizzeri. La Federazione pose come limite per il pagamento delle multe il venerd\u00ec mattina, prima della gara di Spagna. Mario Andretti e Alain Prost, dal loro canto, avevano gi\u00e0 regolarizzato la posizione, pagando quanto dovuto.\nEcclestone regol\u00f2 le multe relative al Gran Premio di Monaco ma si rifiut\u00f2 di pagare quanto stabilito per la mancata partecipazione al \"briefing\" prima del Gran Premio del Belgio. Un tentativo di mediazione venne portato dal presidente della FIA, Paul Alfons von Metternich, il quale propose che tutti i piloti, anche quelli sospesi, potessero partecipare alla gara, demandando poi alla Corte d'Appello della FIA stessa la decisione finale.\nIl gran premio era di competenza del \"Real Autom\u00f3vil Club de Espa\u00f1a (RACE)\", che ne aveva affidato, dall'ottobre precedente, l'organizzazione alla \"Real Federaci\u00f3n Espa\u00f1ola de Automovilismo (FEA)\", la sua branca sportiva.\nIl RACE dichiar\u00f2 che non avrebbe impedito a nessuno dei piloti sospesi dalla FISA di prendere parte al gran premio, e si offr\u00ec anche di versare 20.000 dollari alla FISA a copertura di quanto richiesto dalla FISA, rimettendo la decisione finale alla Corte d'Appello della FIA, che si sarebbe riunita il 10 giugno.\nAlle prove libere del venerd\u00ec mattina parteciparono solo le vetture di Ferrari, Renault e Alfa Romeo, vicine alle posizioni della FISA, oltre al pilota locale Emilio de Villota, su una Williams gestita dalla RAM. Il RACE aveva esautorato dall'organizzazione del gran premio la FEA, con un telex inviato alla FIA, da cui dipendeva la FISA. Il RACE sospese cos\u00ec le prove, e minacci\u00f2 anche l'intervento della \"Guardia Civil\" per non consentire a nessuna vettura di scendere nuovamente in pista. Secondo il RACE il mancato pagamento delle multe per il Gran Premio del Belgio non giustificava la sospensione della licenza ai piloti, visto anche il proprio impegno a coprire tali importi.\nIl RACE, inizialmente, afferm\u00f2 che la gara non apparteneva pi\u00f9 al campionato mondiale, poi cambi\u00f2 indirizzo e torn\u00f2 ad assicurare la validit\u00e0, quale prova iridata, alla gara, cosa che veniva per\u00f2 contrastata dalla FISA. Quest'ultima negava che il RACE potesse riassumere l'organizzazione dell'evento senza una decisione dell'assemblea della FIA.\nS'impegn\u00f2 nella trattativa Ferdinando de Baviera, presidente della FEA, anche con la mediazione di Jackie Stewart: propose che i tempi delle prove venissero cancellati e venissero concesse due ore di prove libere alle scuderie che non avevano preso parte alle qualifiche del venerd\u00ec; la griglia sarebbe stata determinata da due sessioni di prove ufficiali, della durata di un'ora ciascuna. La proposta venne rifiutata dal marchese de Cubas, presidente del RACE, anche per l'opposizione della Renault a una riduzione del tempo da concedere per delle nuove prove libere alle quattro scuderie che non avevano preso parte alle qualifiche del venerd\u00ec. A seguito del mancato accordo, la FEA dichiar\u00f2 proibita la gara, in forza dell'articolo 59 del codice sportivo internazionale.\nFerrari, Renault e Alfa Romeo, dopo aver ribadito la loro fedelt\u00e0 alle decisioni della FEA (sostenuta anche dal \"Consejo Superior de Deportes\" spagnolo), decisero cos\u00ec di abbandonare il tracciato.\nIl 2 giugno una riunione della FIA, svolta ad Atene, conferm\u00f2 il proprio appoggio alle posizioni della FISA e della FEA. Per la Federazione la gara spagnola era da considerarsi illegale, tanto da stigmatizzare l'intervento del RACE durante il weekend. La FIA sanc\u00ec anche l'espulsione della FOCA dal comitato esecutivo della FISA e dalla Commissione della F1. La FIA inoltre confermava le decisioni prese nella precedente riunione di Rio de Janeiro in merito al regolamento tecnico. La FIA non prese provvedimenti nei confronti dei piloti impegnati nella gara di Spagna, confermando di volere mantenere una linea morbida nei loro confronti.\nGi\u00e0 il 6 giugno si giunse vicini a un accordo quando la FOCA, dopo una riunione tenuta in Svizzera, riconobbe il potere della FIA come l'organo sovrano in ambito dello sport automobilistico, e quello della sua delegata FISA in merito all'organizzazione e al controllo delle corse. La FOCA s'impegnava a pagare le multe sancite in merito al Gran Premio del Belgio e a quello di Monaco, in cambio dell'annullamento delle sospensioni che erano state decise dalla FIA. Jean-Marie Balestre, presidente della FISA, afferm\u00f2 che i tre emissari della sua federazione all'incontro in Svizzera non erano autorizzati ad addivenire a una decisione di tale portata, e quindi che l'accordo non era stato ancora concluso.\nSi tent\u00f2 una nuova mediazione in una riunione a Modena, il 18 giugno, tra i rappresentanti dei tre team pi\u00f9 vicini alla FISA (Ferrari, Renault e Alfa Romeo) e tre rappresentati legati maggiormente alla FOCA (Frank Williams, Ligier e Colin Chapman). Le tre case costruttrici ribadirono il loro appoggio alle modifiche regolamentari proposte dalla FISA.\nIl 21 giugno, dopo in una riunione a Ginevra, i maggiori sponsor del campionato inviarono un ultimatum alle parti in causa affinch\u00e9 trovassero un accordo, pena l'interruzione dei finanziamenti alle scuderie. Questo spron\u00f2 tutte le scuderie legate alla FOCA a iscriversi al successivo Gran Premio di Francia: FISA e FOCA decisero di rinviare cos\u00ec la questione a dopo il gran premio francese. La FISA decise comunque di multare di 3.000 franchi svizzeri a testa i piloti che avevano preso parte alla gara spagnola. Intanto le tre case costruttrici pi\u00f9 vicini alla FISA, il 24 giugno, dopo una riunione a Londra con gli altri membri della FOCA, si dissero pronte a venire incontro alle richieste tecniche dell'associazione dei costruttori in merito all'utilizzo delle \"minigonne\" sulle vetture di Formula 1.\nIl 30 giugno, presso il Circuito Paul Ricard, ove si era tenuto il Gran Premio di Francia, vi fu la riunione decisiva. La FISA accettava di esaminare le proposte tecniche inviate dalla FOCA, che dal suo canto riconosceva la FISA come l'unico ente intitolato per legiferare nell'ambito dell'automobilismo sportivo.\nGran Premio di Francia.\nJacques Laffite prese la testa al via, seguito da Ren\u00e9 Arnoux, Didier Pironi, Alan Jones, Carlos Reutemann, Nelson Piquet e Alain Prost. Gilles Villeneuve fu autore di un'ottima partenza che lo port\u00f2 dalla diciassettesima piazzola di partenza all'ottavo posto. Nel corso del primo giro vi fu un duello tra Pironi e Arnoux: alla \"chicane\" prima della \"curva de L'\u00e8cole\": Pironi attacc\u00f2 Arnoux e si porta subito al secondo posto, poi Arnoux, sull'interminabile rettilineo del \"Mistral\", sfrutt\u00f2 appieno la potenza del suo turbo ma Pironi fu capace di risuperarlo.\nLaffite inizi\u00f2 a guadagnare un certo margine sugli avversari mentre nel corso del secondo giro Arnoux pass\u00f2 ancora Pironi; intanto Nelson Piquet aveva passato anche Reutemann ed era quinto dietro Jones. Anche Alain Prost scavalc\u00f2 Reutemann: vi erano cos\u00ec quattro piloti francesi nei primi sei posti. Jones pass\u00f2 Didier Pironi al giro quattro mentre Prost si ritir\u00f2 per la rottura dell'avantreno. Al quinto giro, alla \"chicane\", Arnoux si vide affiancare e superare da Pironi e Jones, il pilota della Ligier pass\u00f2 secondo davanti a Jones e Arnoux.\nAlan Jones riusc\u00ec a passare Pironi all'ottavo giro e, tre giri dopo, anche Nelson Piquet salt\u00f2 Arnoux. La classifica vedeva ora, dietro a Laffite, Jones, poi Pironi, Piquet, Arnoux, Reutemann e Villeneuve. La gara del canadese della Scuderia Ferrari fu penalizzata da un cambio gomme al giro ventisette: Villeneuve ripart\u00ec undicesimo.\nJacques Laffite mantenne il comando fino al 35\u00ba giro quando venne passato da Alan Jones alla chicane. Al giro 42 anche Didier Pironi pass\u00f2 Laffite. Gilles Villeneuve, nel frattempo, fu capace di risalire in ottava posizione.\nAlan Jones vinse per la settima volta in carriera, precedendo Pironi, Laffite, Piquet, Arnoux e Carlos Reutemann.\nGran Premio di Gran Bretagna.\nDidier Pironi part\u00ec bene e comand\u00f2 la gara davanti al compagno di scuderia Jacques Laffite, poi Alan Jones, Nelson Piquet, che pass\u00f2 Carlos Reutemann alla \"Surtees\", seguito a sua volta dalle due Alfa Romeo di Patrick Depailler e Bruno Giacomelli.\nLa classifica rimase immutata, nelle primissime posizioni, per diversi giri. Il duo della Ligier si trov\u00f2 a guidare con un margine di circa otto secondi su Jones. Al giro 17 Giacomelli fu costretto a una sosta ai box per cambiare gli pneumatici. Pass\u00f2 cos\u00ec quindicesimo. Un giro dopo fu il battistrada Didier Pironi a rallentare vistosamente per una foratura alla gomma anteriore sinistra, dovuta alla rottura del cerchione. Giunto ai box, molto lentamente, ne riusc\u00ec ultimo. And\u00f2 cos\u00ec a condurre Laffite seguito da Jones, Piquet, Reutemann, Depailler, Derek Daly e Mario Andretti.\nPatrick Depailler perse, in pochi giri, diverse posizioni, per un malfunzionamento del motore. Il francese dell'Alfa si ritir\u00f2 al giro 30. Al giro seguente, l'altra Ligier, quella di Laffite, sub\u00ec anch'essa una rottura del cerchione che provoc\u00f2 l'esplosione dello pneumatico posteriore sinistro con conseguente uscita di pista e ritiro per Laffite.\nPass\u00f2 in testa Alan Jones, che precedeva di quattro secondi Piquet, seguito poi da Reutemann, Daly, Andretti e Jarier. Nel frattempo Pironi fu protagonista di un recuper\u00f2 che lo porto, al giro 43, in settima posizione. Andretti scontava dei problemi tecnici sulla sua Lotus: venne cos\u00ec passato prima da Jarier, poi dallo stesso Pironi. Al 55\u00ba giro l'unico pilota della Ligier rimasto in gara pass\u00f2 anche il connazionale Jarier, ponendosi in quinta posizione. Al giro 59 Andretti si ritir\u00f2 definitivamente.\nAl sessantacinquesimo giro, sulla vettura di Pironi, si verific\u00f2 nuovamente una foratura dovuta alla rottura del cerchione: in questo caso il francese fu costretto al ritiro.\nNegli ultimi giri la pioggia minacci\u00f2 la gara, ma senza arrivare. Vinse ancora Alan Jones che precedette Nelson Piquet, Carlos Reutemann, Derek Daly, Jean-Pierre Jarier e Alain Prost.\nGran Premio di Germania.\nPoco dopo il via Jean-Pierre Jabouille pass\u00f2 Alan Jones, sfruttando la potenza del motore turbo della sua Renault, sui lunghi rettilinei del tracciato tedesco. Al termine del primo giro, dietro ai due, vi erano Jacques Laffite, Didier Pironi, Ren\u00e9 Arnoux, Keke Rosberg, Carlos Reutemann e le due Lotus di Mario Andretti ed Elio De Angelis. Part\u00ec male Nelson Piquet, che si trov\u00f2 solo diciannovesimo al primo giro.\nAl terzo giro Rosberg cedette il sesto posto a Reutemann, mentre Laffite pass\u00f2 Pironi; pi\u00f9 dietro Gilles Villeneuve (partito sedicesimo e gi\u00e0 undicesimo al termine della prima tornata) era gi\u00e0 salito in ottava posizione, dopo aver passato Emerson Fittipaldi e le due Lotus. Al sesto giro Rosberg, dopo essere precipitato in ultima posizione, si ritir\u00f2 per la rottura di un cuscinetto. La gara di Villeneuve venne influenzata dai soliti problemi agli pneumatici, che gli fecero perdere un paio di piazze, a vantaggio di Elio De Angelis e di Nelson Piquet che, in pochissimi giri, era passato dal diciannovesimo all'ottavo posto. Al giro 14 il brasiliano pass\u00f2 anche De Angelis e si install\u00f2 al settimo posto. La zona punti era composta da Jabouille, che comandava davanti a Jones, Arnoux, Laffite, Pironi e Reutemann.\nAl giro 18 Pironi si ritir\u00f2 per un guasto alla trasmissione. Nove giri dopo vi fu il doppio ritiro delle Renault: entrambe le monoposto furono costrette al ritiro per un guasto al motore. And\u00f2 cos\u00ec a condurre Alan Jones, davanti a Jacques Laffite, Carlos Reutemann, Nelson Piquet, Elio De Angelis e John Watson. L'unico pilota dell'Alfa Romeo in gara, Bruno Giacomelli, pass\u00f2 prima Mario Andretti al giro 28, e poi anche Watson al giro 34, entrando cos\u00ec in zona punti. Watson perse altre posizioni, fino al ritiro al trentanovesimo giro per la rottura del motore.\nAl giro 41 la gomma anteriore destra di Jones si afflosci\u00f2, costringendolo anche a fermarsi ai box, in cui perse diciotto secondi per il cambio gomme. Ripart\u00ec terzo, dietro a Laffite e Reutemann. Due giri dopo Elio De Angelis, quando era quinto, fu costretto all'abbandono per la rottura di un cuscinetto. Entr\u00f2 cos\u00ec in zona punti Gilles Villeneuve, che aveva passato Andretti il giro precedente.\nVinse Jacques Laffite, per la quarta volta nel mondiale, secondo fu Carlos Reutemann, terzo Alan Jones\nGran Premio d'Austria.\nAlan Jones scatt\u00f2 in testa sfruttando la maggiore elasticit\u00e0, in partenza, del suo motore Ford Cosworth DFV, seguito da Didier Pironi, Ren\u00e9 Arnoux, Bruno Giacomelli (partito ottavo), Jean-Pierre Jabouille, Carlos Reutemann e Nelson Piquet. Laffite, chiuso da Reutemann contro il muretto dei box, dovette rallentare e scivol\u00f2 nelle retrovie.\nIl turbo delle Renault, favorito anche dall'altitudine, fece valere la sua potenza. Nel corso del primo giro Arnoux pass\u00f2 Pironi, mentre Jabouille ebbe la meglio su Giacomelli e, poco dopo, anche sullo stesso Pironi. Al terzo giro Arnoux riprese e pass\u00f2 Jones alla \"Bosch\", ponendosi al comando. Un giro dopo anche Jabouille pass\u00f2 il pilota della Williams: le due Renault si trovarono cos\u00ec prima e seconda. Pi\u00f9 dietro Pironi scivolava intanto fuori dalla zona punti, passato da diverse vetture. dopo un testacoda.\nAl settimo giro Nelson Piquet pass\u00f2 Reutemann e, quattro giri dopo, anche Bruno Giacomelli alla \"Rindt\". La classifica vedeva cos\u00ec in testa il duo della Renault Arnoux-Jabouille, seguito da Jones, Piquet, Reutemann e Giacomelli. Al giro 18 Reutemann prese una posizione a Giacomelli.\nAl 21\u00ba giro Jones pass\u00f2 Jabouille, che per\u00f2 fu presto capace di riprendere la posizione. Nel giro 22 Ren\u00e9 Arnoux fu costretto, per la degradazione degli pneumatici, a rientrare ai box. Rientr\u00f2 in pista al decimo posto. A condurre ora si trov\u00f2 il suo compagno di scuderia Jean-Pierre Jabouille, sempre seguito da Alan Jones.\nNelson Piquet scontava nel frattempo problemi tecnici alla sua Brabham, tanto da dover cedere due posizioni, a Carlos Reutemann e Bruno Giacomelli. Al ventiquattresimo giro perci\u00f2, dietro a Jabouille e Jones, vi erano Reutemann, Giacomelli, Piquet, Jacques Laffite ed Elio De Angelis. La gara di Giacomelli s'interruppe al giro 28 per la rottura di una sospensione.\nAl giro 36, dopo un lungo duello, Jacques Laffite pass\u00f2 Nelson Piquet per il quarto posto. Anche la Renault di Jabouille era in crisi con gli pneumatici, tanto che il francese dovette rallentare il ritmo.\nJean-Pierre Jabouille, che non aveva ancora fatto segnare punti iridati, vinse per la seconda, e ultima volta, in carriera. Alan Jones, in rimonta, chiuse secondo, terzo fu Reutemann, poi Laffite, Piquet e De Angelis.\nGran Premio d'Olanda.\nAlan Jones, in partenza, riusc\u00ec a sopravanzare i motori turbo della Renault. Dietro all'australiano vi erano Ren\u00e9 Arnoux, poi Jacques Laffite, Carlos Reutemann, Jean-Pierre Jabouille, Nelson Piquet e Bruno Giacomelli che aveva passato Villeneuve. Jones per\u00f2 mand\u00f2 subito in fumo le chance di vittoria: prese un cordolo troppo velocemente rompendo la minigonna sinistra. La sosta seguente ai box lo allontan\u00f2 definitivamente dalla zona punti. Arnoux si trov\u00f2 cos\u00ec a condurre la gara.\nAl terzo passaggio fu cos\u00ec Laffite che pass\u00f2 in testa, sorpassando Arnoux, mentre Reutemann perse tre posizioni. Gilles Villeneuve, dopo aver ripassato Giacomelli, si trov\u00f2 cos\u00ec quarto, dietro alle due Renault.\nIl brasiliano della Brabham Nelson Piquet fu autore di una bella rimonta. Pass\u00f2 al settimo giro Villeneuve e, dopo tre giri, super\u00f2 anche Arnoux e si port\u00f2 al secondo posto (Jabouille nel frattempo aveva perduto diverse posizioni per una sosta ai box per cambiare le gomme gi\u00e0 usurate). La crisi delle coperture Michelin colp\u00ec anche il canadese della Scuderia Ferrari, che ben presto usc\u00ec dalla posizioni di testa.\nPiquet, al giro tredici, era in testa, avendo sorpassato anche Laffite. Terzo era Arnoux, quarto Giacomelli, poi Reutemann, con Mario Andretti a chiudere la zona punti. Al giro sedici il bresciano dell'Alfa pass\u00f2 Arnoux per il terzo posto e, quattro giri dopo, Andretti super\u00f2 Reutemann portandosi in quinta posizione.\nBruno Giacomelli, nel tentativo di passare anche Laffite al 38\u00ba giro, commise un errore alla \"chicane Panorama\", girandosi e danneggiando una minigonna: scese cos\u00ec al settimo posto. Nel frattempo Reutemann e Andretti furono autori di un duello. Sul duo giunse il rimontante Jones, ancora doppiato, che li pass\u00f2 entrambi. Al giro cinquanta Reutemann ripass\u00f2 Andretti, ponendosi quarto.\nNel corso del 70\u00ba passaggio Ren\u00e9 Arnoux pass\u00f2 Laffite, che aveva rallentato nei pressi dell'incidente di Daly. Vinse cos\u00ec Nelson Piquet che si port\u00f2, in classifica, a soli due punti da Jones. Il resto del podio fu francese con secondo Arnoux e terzo Laffite. A punti Reutemann, poi altri due transalpini Jean-Pierre Jarier e Alain Prost. Fu ancora sfortunato Andretti che si ritir\u00f2 a due giri dal termine, quando era quinto, senza benzina.\nGran Premio d'Italia.\nAlla partenza Carlos Reutemann cre\u00f2 un po' di caos per un problema al cambio, tanto da finire in ultima posizione. In testa rimase Ren\u00e9 Arnoux, seguito dal compagno di scuderia Jean-Pierre Jabouille, poi Nelson Piquet, Bruno Giacomelli, Gilles Villeneuve, H\u00e9ctor Rebaque e Alan Jones.\nAl terzo passaggio Jabouille sorpass\u00f2 Arnoux alla \"Tosa\" che, poco dopo, alle \"Acque Minerali\", venne superato anche da Nelson Piquet. Un giro dopo Gilles Villeneuve pass\u00f2 Giacomelli alla \"Tosa\", mentre Piquet sfrutt\u00f2 un'indecisione di Jabouille, passandolo all'altezza della \"Variante Bassa\".\nAl 6\u00ba giro fu un grosso incidente per la Ferrari di Gilles Villeneuve, per la rottura di uno pneumatico. La monoposto and\u00f2 a sbattere contro il muro esterno della semicurva che precede la \"Tosa\" (semicurva che oggi \u00e8 chiamata per l'appunto \"Villeneuve\"): la vettura venne divelta nell'impatto ma, fortunosamente, venne evitata da tutti i piloti che seguivano il canadese. Giacomelli per\u00f2, nello scartarla, usc\u00ec nella via di fuga, raccolse dei detriti e dovette, poco dopo, ritirarsi per una foratura. Sempre nel sesto giro Jones aveva passato Rebaque.\nAll'ottavo giro Jean-Pierre Jarier pass\u00f2 Didier Pironi, entrando in zona punti, mentre Arnoux fu passato da Jones quattro giri dopo. Al 12\u00ba giro la gara vedeva cos\u00ec al comando Nelson Piquet, seguito da Jean-Pierre Jabouille, Alan Jones, Ren\u00e9 Arnoux, H\u00e9ctor Rebaque e Jean-Pierre Jarier. La gara di Rebaque termin\u00f2 al giro 19 quando ruppe la sospensione della sua Brabham. Due giri dopo anche John Watson fu costretto all'abbadono per motivi tecnici, quando era sesto.\nOra Ren\u00e9 Arnoux doveva difendersi sia da Jarier che da Mario Andretti, che super\u00f2 lo stesso Jarier al 27\u00ba giro. Due giri dopo Alan Jones conquist\u00f2 la seconda piazza passando Jabouille alla \"Variante Bassa\".\nAndretti si ritir\u00f2 al quarantesimo giro per un guasto al cambio, cos\u00ec Carlos Reutemann entr\u00f2 in zona punti dopo aver superato Pironi. Al giro 47 Jarier sopravanz\u00f2 Arnoux, portandosi al quarto posto. Un giro dopo anche Reutemann pass\u00f2 il pilota della Renault. Sempre nella stessa tornata Jarier ebbe un problema ai freni alla curva delle \"Acque Minerali\", andando in testacoda, riuscendo anche a ripartire, ma venendo passato sia da Reutemann che da Arnoux.\nArnoux stava scontando grossi problemi con gli pneumatici, ci\u00f2 che consent\u00ec a Jarier di riprendere la quinta posizione. La Renault perse diverse posizioni nei giri successivi. Al 55\u00ba giro anche l'altro pilota della casa transalpina, Jean-Pierre Jabouille, dovette abbandonare le speranza di punti, causa della rottura del cambio. Un giro dopo anche l'altro francese Jean-Pierre Jarier fu costretto al ritiro per il mancato funzionamento dell'impianto frenante. Dopo che questo trio di piloti francesi fu costretto ad abbandonare la zona punti vi entrarono Elio De Angelis, Didier Pironi e Keke Rosberg. Il finlandese pass\u00f2 poi Pironi al giro 56.\nVinse Nelson Piquet davanti al duo della Williams Alan Jones-Carlos Reutemann. La scuderia britannica conquist\u00f2 cos\u00ec il suo primo mondiale costruttori.\nGran Premio del Canada.\nAlla partenza i due piloti della prima fila, Nelson Piquet e Alan Jones, si toccarono, la Brabham s'intraverso in mezzo al tracciato, scatenando un tamponamento a catena che coinvolse diverse vetture e costrinse a sospendere la gara. Le otto auto incidentate, tra le quali quelle dei due contendenti per il mondiale, vennero sostituite, allestendo in fretta i muletti.\nDopo 50 minuti la gara ripart\u00ec ma vi fu subito il giallo della partenza anticipata di Didier Pironi, che venne penalizzato al termine del gran premio. Il francese si port\u00f2 al secondo posto davanti a Piquet, ma dietro a Jones che era primo. Bruno Giacomelli si poneva al quarto, seguito da Carlos Reutemann, poi John Watson, Jacques Laffite e Andrea De Cesaris.\nNelson Piquet fu capace in soli due giri di porsi in testa, e di allungare su Jones. Al settimo giro Giacomelli, nel tentativo di passare Pironi, ruppe le minigonne e si ritir\u00f2; Pironi invece, pur essendo uscito dal tracciato, fu capace di proseguire. Nello stesso giro Watson super\u00f2 Reutemann. La classifica vedeva perci\u00f2 primo Piquet, seguito da Jones, Pironi, Watson, Reutemann e Laffite.\nAl giro 23 terminarono le speranze di Piquet di vincere il titolo: il motore Ford Cosworth della sua Brabham esplose. Jones and\u00f2 cos\u00ec a condurre, posizione di classifica che, assieme al ritiro del brasiliano, gli garantirebbe l'iride. Al giro 24 Prost pass\u00f2 Laffite e, un giro dopo, Jean-Pierre Jabouille, a causa della rottura di una sospensione, sbatt\u00e9 frontalmente contro il guardrail, all'altezza del \"Ponte Victoria\", restando intrappolato nelle lamiere della sua Renault per molto tempo prima di essere estratto. Venne poi trasportato da un'ambulanza, entrata in pista durante la gara, all'ospedale, ove gli vennero riscontrate diverse fratture alle gambe.\nAl 34\u00ba giro Alain Prost prese la quarta posizione a Reutemann. La direzione di corsa decise che Pironi andava penalizzato di un minuto per partenza anticipata. Il portacolori della Ligier cerc\u00f2 di passare Jones che, al quarantaquattresimo giro, lasci\u00f2 strada alla Ligier su indicazione dei box che gli dette notizia della penalizzazione del francese. Al giro 42, intanto, Prost era stato costretto al ritiro per incidente. Entr\u00f2 in zona punti Gilles Villeneuve.\nAl giro 56 John Watson and\u00f2 in testacoda e venne passato da Reutemann e Laffite. A due tornate dal termine Laffite fu per\u00f2 costretto al ritiro per mancanza di benzina. Scal\u00f2 cos\u00ec in zona punti H\u00e9ctor Rebaque.\nDidier Pironi giunse primo sotto la bandiera a scacchi ma, a causa della penalizzazione inflittagli, fu classificato solo terzo, dietro ai due della Williams Alan Jones e Carlos Reutemann. Jones si aggiudic\u00f2 cos\u00ec matematicamente il mondiale piloti, primo australiano nell'impresa dalla vittoria di Jack Brabham del .\nGran Premio degli Stati Uniti-Est.\nAlla partenza Bruno Giacomelli scatt\u00f2 bene ed era primo. Anche Alan Jones, partito quinto, fu autore di un bell'avvio, ponendosi subito alla caccia del secondo posto. Usc\u00ec per\u00f2 dal tracciato, e scese in quattordicesima posizione.\nAl termine del primo giro Giacomelli precedeva Nelson Piquet, seguito da Carlos Reutemann, Didier Pironi, Elio De Angelis e H\u00e9ctor Rebaque. Jones fu autore di una poderosa rimonta che lo port\u00f2 in ottava posizione gi\u00e0 al quarto giro. Rebaque, invece, a causa del degrado delle gomme, perse diverse posizioni, finendo in fondo al gruppo, dopo un \"pit stop\". Al giro 11, dopo aver passato John Watson, Jones entrava in zona punti.\nAl 17\u00ba giro Riccardo Patrese usc\u00ec di pista: il pilota era incolume ma era intrappolato nelle reti di protezione, poste a bordo pista. Fu necessario l'uso delle pinze per consentire al pilota di uscire dalla sua vettura.\nGiacomelli continuava intanto a dominare la gara, tanto che dopo 21 giri il suo margine era di dieci secondi; Carlos Reutemann battagliava con Nelson Piquet, in crisi con le gomme, per il terzo posto. Jones pass\u00f2 anche De Angelis, conquistando la quinta posizione.\nPiquet fu autore di un testacoda alla prima curva al giro 26, e si ritrov\u00f2 quindicesimo. Tornato ai box, si ritir\u00f2 con una minigonna danneggiata. Tre giri dopo Jones pass\u00f2 anche Didier Pironi, scalando cos\u00ec terzo. Anche il francese della Ligier scontava dei guai con le coperture.\nAl 30\u00ba giro Alan Jones pass\u00f2 anche il compagno di scuderia Reutemann: l'argentino soffriva di sottosterzo, per un problema all'anteriore sinistra. Al giro 32 ci fu la svolta decisiva della gara quando il leader Giacomelli si ritir\u00f2 con una bobina bruciata che spense il suo motore. Jones si trov\u00f2 cos\u00ec a condurre, seguito da Reutemann, Pironi, De Angelis, Watson e Laffite.\nAl giro 43 Jacques Laffite conquist\u00f2 il quinto posto a Watson che, due giri dopo, si ferm\u00f2 ai box al quarantacinquesimo giro per problemi di assetto dovuto agli ammortizzatori. Entr\u00f2 in zona punti Mario Andretti, seguito da Villeneuve e Arnoux. Il francese pass\u00f2 il ferrarista due giri dopo e, al giro 50, anche Andretti, entrando in zona punti. Al giro 55 l'italoamericano. sfruttando il degrado delle gomme di Arnoux, ripass\u00f2 il francese. Negli ultimi giri il ritmo di Jones era tale da fargli segnare un giro veloce in 1'34\"068, tempo pi\u00f9 basso di quello fatto registrare in qualifica.\nAlan Jones fu primo sul traguardo, conquistando cos\u00ec la decima vittoria nel mondiale. Il neocampione del mondo precedette Carlos Reutemann. Terzo Pironi, quarto De Angelis, poi Laffite e Andretti, per la prima volta a punti in stagione.\nClassifiche.\nClassifica Piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi i 5 migliori risultati dei primi 8 gran premi, e 5 degli ultimi 8. Successivamente, con la mancanza di validit\u00e0 del Gran Premio di Spagna e la cancellazione del gran premio di Las Vegas, i due \"gironi\" di gare in cui era diviso il mondiale vennero ridotti a sette gran premi ciascuno. Tra parentesi sono indicati i punti totali conquistati dal pilota, fuori dalle parentesi quelli validi per il Campionato.\nClassifica Costruttori.\nVengono sommati i punti delle prime due vetture al traguardo, per ciascun costruttore. Non vi sono scarti.\nGare non valide per il Mondiale.\nIn stagione non erano previste gare che non fossero parte del calendario iridato. Vi fu poi per\u00f2 la mancata sanzione di validit\u00e0 del Gran Premio di Spagna, come gi\u00e0 accennato.\nNella stagione venne disputata anche la terza edizione della Formula Aurora in cui venivano schierate anche vetture di Formula 1. La Formula 1 australiana, che era la categoria di vetture con cui veniva attribuito l'Australian Drivers' Championship, massimo campionato per vetture a ruote scoperte in Australia, consent\u00ec in questa stagione anche l'utilizzo di vetture di Formula 1, accanto a quelle della Formula 5000 e della Formula Pacific. L'utilizzo di vetture di F1 avvenne solo nella seconda gara del campionato (con Guy Edwards su Fittipaldi F5, che giunse secondo) e nell'ultima prova, il Gran Premio d'Australia, con la presenza del neocampione del mondo Alan Jones su Williams FW07B e quella di Bruno Giacomelli su Alfa Romeo 179. Jones vinse la prova davanti a Giacomelli."}
{"id": "64252", "revid": "1543377", "url": "https://it.wikipedia.org/wiki?curid=64252", "title": "Campionato mondiale di Formula 1 1981", "text": "La stagione 1981 del Campionato mondiale FIA di Formula 1 \u00e8 stata, nella storia della categoria, la 32\u00ba ad assegnare il Campionato Piloti e la 24\u00ba ad assegnare il Campionato Costruttori. \u00c8 iniziata il 15 marzo e terminata il 17 ottobre, dopo 15 gare, una in pi\u00f9 della stagione precedente. Il titolo dei piloti \u00e8 andato per la prima volta a Nelson Piquet e il titolo costruttori per la seconda volta, tra l'altro consecutiva, alla Williams-Ford Cosworth.\nDa questa stagione il campionato venne ufficialmente denominato \"FIA Formula 1 World Championship\", e cos\u00ec anche il titolo piloti divenne \"FIA Formula 1 World Championship for Drivers\" e quello per i costruttori \"FIA Formula 1 World Championship for Constructors\".\nLa pre-stagione.\nIl calendario.\nNell'aprile 1980 la FISA aveva diramato un primo calendario con 15 prove, riconfermando tutte le gare previste per il 1980, tranne la tappa a Las Vegas, che non era stata per\u00f2 disputata. L'inizio era posto l'8 febbraio in Argentina, e la fine con la gara di Watkins Glen il 3 ottobre.\nUna seconda versione del calendario venne presentata nell'ottobre 1980: prevedeva sempre 15 gare, con esordio il 25 gennaio, con il Gran Premio d'Argentina, e il termine il 4 ottobre, con una gara a Watkins Glen. La gara del Brasile veniva portata a marzo, mentre il Gran Premio del Sudafrica rimaneva in dubbio. A seguito dell'incertezza che gravava sul campionato la FISA chiese agli organizzatori del Gran Premio d'Argentina di far slittare la loro gara al 22 febbraio. Il 19 dicembre venne cos\u00ec redatto un nuovo calendario, che prevedeva la prima prova il 22 febbraio in Argentina, e che escludeva il Gran Premio del Brasile e quello d'Austria, che non avevano dei circuiti considerati adeguati. Vi erano inoltre dei problemi con la data del Gran Premio del Canada, per la contemporaneit\u00e0 con la finale del campionato canadese di baseball. Venne inserito, solo come prova di riserva, il Gran Premio di San Marino, per il 3 maggio. Il 13 gennaio venne nuovamente cambiata la data del Gran Premio d'Argentina, posticipato al 26 aprile.\nLa riunione dei costruttori a Modena del 19 gennaio congel\u00f2 di fatto il calendario, a causa delle diatribe che si erano verificate tra FOCA e FISA; venne decisa per\u00f2 l'effettuazione di due gare in Italia, con l'entrata ufficiale in calendario del GP di San Marino, a Imola, per il 3 maggio. La nuova bozza elaborata dai costruttori prevedeva ora l'esordio il 15 marzo a Long Beach, lo spostamento al 10 ottobre del Gran Premio del Sudafrica, e la soppressione della trasferta a Watkins Glen.\nLa FISA rese noto il 30 gennaio, un ennesimo calendario, in cui non era ancora inserito il GP di San Marino, mentre veniva escluso d'autorit\u00e0 il GP del Sudafrica, ma reinserito il gran premio al Glen. La validit\u00e0 del GP di San Marino venne confermata dalla FISA il 6 febbraio.\nIl 7 maggio la federazione depenn\u00f2 definitivamente dal calendario mondiale il Gran Premio degli Stati Uniti d'America-Est, che si sarebbe dovuto disputare il 4 ottobre a Watkins Glen. La cancellazione fu dovuta al mancato versamento degli organizzatori di quanto pattuito alle scuderie per l'edizione del 1980, circa 800.000 dollari. La Formula 1 non \u00e8 mai pi\u00f9 tornata su quel tracciato statunitense. Al fine di sostituire la gara saltata da disputarsi al Glen, la Commissione della Formula 1 propose di tenere, il 17 ottobre, una gara a Las Vegas, su un tracciato da costruire nei pressi dell'Hotel Caesars Palace. Ad agosto la proposta ottenne il via libera di FIA e FOCA.\nDi fatto, visti gli eventi del GP del Sudafrica, la stagione inizi\u00f2 ufficialmente appena a marzo, cosa che non succedeva dal .\nAccordi e fornitori.\nA seguito delle decisioni del Consiglio Mondiale della Federazione Internazionale dell'Automobile di Rio de Janeiro del 15 aprile 1980, dal 1\u00ba gennaio 1981 vi fu una ridenominazione del campionato che divent\u00f2 ufficialmente il \"FIA Formula 1 World Championship\". In tale modo venivano ridefiniti anche i nomi dei titoli per i piloti e per i costruttori: il vecchio \" World Championship for Drivers\" diventava \"FIA Formula 1 World Championship for Drivers\" e la \"International Cup for F1 Constructors\" il \"FIA Formula 1 World Championship for Constructors\".\nLa casa francese Matra rientr\u00f2 nel mondiale come fornitrice dei motori alla Ligier, sulla base dell'accordo firmato tra la scuderia e la Talbot. La Matra, che mancava dalla stagione , aveva gi\u00e0 fornito i suoi propulsori alla Ligier tra il 1976 e il 1978, ottenendo anche una vittoria, nel Gran Premio di Svezia 1977, con Jacques Laffite al volante.\nLa situazione dei propulsori per le altre scuderie invece non mut\u00f2. Tranne Ferrari, Alfa Romeo e Renault, che costruivano in proprio i motori, tutte le scuderie esistenti utilizzarono i Ford Cosworth DFV, anche se la Brabham test\u00f2 durante l'inverno anche un motore BMW. L'unica novit\u00e0 fu l'esordio per la casa britannica Brian Hart Ltd. che forn\u00ec di un motore turbo la scuderia Toleman, esordiente a sua volta.\nLa Goodyear, fornitrice degli pneumatici per tutte le scuderie (ad eccezione di Ferrari e Renault) decise, in seguito alle incertezze sul campionato, di abbandonare il mondiale. La casa statunitense aveva esordito nel e da quel momento era stata sempre presente. La sua concorrente, la Michelin, divenne cos\u00ec l'unica fornitrice di gomme, almeno per i primi tre gran premi, in attesa del ritorno della Pirelli e dell'arrivo della Avon. Al Gran Premio di San Marino, quarta prova stagionale, la Toleman riport\u00f2 in F1 Pirelli; la casa milanese mancava nella massima formula dal Gran Premio del Marocco 1958, in cui aveva rifornito la Maserati. La Pirelli aveva gi\u00e0 vinto 40 gran premi iridati, tra il 1950 e il 1957.\nUn altro gommista fece il suo ritorno in F1, nella stessa gara: la britannica Avon, che forniva la Fittipaldi. La Avon aveva gi\u00e0 disputato alcune gare negli anni cinquanta; l'ultima sua apparizione risaliva al Gran Premio d'Italia 1959, con l'Aston Martin. Nella gara seguente, in Gran Premio di Spagna la Fittipaldi torn\u00f2 a utilizzare gomme Michelin.\nDal Gran Premio di Francia la Goodyear fece il suo ritorno in Formula 1, fornendo gli pneumatici a Williams e Brabham. Ci\u00f2 port\u00f2 per\u00f2 a dei problemi per l'impossibilit\u00e0 della Michelin di fornire alle scuderie a lei clienti (in pratica tutte, tranne la Toleman, che si appoggiava alla Pirelli) medesime gomme. La casa francese riforn\u00ec le coperture migliori alle case ufficiali (Ferrari, Renault, Talbot-Ligier e Alfa Romeo) e a McLaren, Lotus e Arrows. Alle altre venne garantita una fornitura ridotta. L'ATS, la March e la Theodore passarono cos\u00ec alla Avon, che aveva gi\u00e0 fornito la Fittipaldi nei gran premio di San Marino, del Belgio e di Monaco. Dal GP di Silverstone l'Arrows, dopo l'abbandono dell'impegno da parte della Michelin di fornirgli le gomme migliori, si affid\u00f2 agli pneuamtici Pirelli, che gi\u00e0 equipaggiavano la Toleman. Riccardo Patrese ottenne il record sul giro, in un test organizzato a Donington Park, pochi giorni prima del Gran Premio. Anche la Lotus abbandon\u00f2 le coperture francesi, per tornare con la \"Goodyear\", mentre l'Ensign pass\u00f2 all'Avon. Dal Gran Premio di Germania la Tyrrell pass\u00f2 anch'essa all'Avon. Da quello d'Olanda la Fittipaldi pass\u00f2 alle Pirelli.\nL'azienda italiana produttrice di elettrodomestici Candy abbandon\u00f2 la sponsorizzazione della Tyrrell e pass\u00f2 a sostenere la neoentrante Toleman.\nScuderie e piloti.\nScuderie.\nDue scuderie ritornarono nel campionato mondiale: la March, che aveva gi\u00e0 partecipato al campionato mondiale di F1 tra il 1970 e il 1978 (conquistando anche 3 vittorie e 5 \"pole position\"), e la Theodore Racing: la scuderia di Hong Kong aveva esordito nel 1977 con una Ensign privata, per poi passare a costruire una monoposto nel 1978, alternandola all'uso di una Wolf. La Theodore era poi rientrata nel 1980, acquistando la Shadow, ma ritirandosi dopo il Gran Premio di Francia.\nLa stagione vide l'esordio della scuderia britannica Toleman, proveniente dalla Formula 2, ove si era aggiudicata nel 1980 i primi due posti nella classifica piloti, con Brian Henton e Derek Warwick. La casa fece la sua prima apparizione nel GP di S. Marino.\nNel 1980 venne comunicato che il 70% delle azioni della Ligier era stato acquistato dalla Talbot. La casa francese aveva, gi\u00e0 nel corso della prima parte del 1980, annunciato la sua volont\u00e0 di entrare nella massima formula. La situazione divenne per\u00f2 intricata quando, nel dicembre 1980, la Talbot venne integrata all'interno del gruppo Peugeot; la casa francese infatti si riserv\u00f2 la decisione se proseguire o meno nell'impegno in F1. Il 14 gennaio 1981 vi fu l'accordo definitivo tra Guy Ligier e la Peugeot: il 50% delle azioni rimaneva a Ligier, il 49% passava alla Peugeot e l'1% veniva ceduto alla Matra, la nuova fornitrice dei motori. La Talbot, col nome di Talbot-Lago, aveva gi\u00e0 preso parte a due edizioni del campionato mondiale di F1, nel e . In 13 gran premi iridati la casa francese aveva ottenuto come miglior piazzamento due terzi posti.\nAnche la McLaren cambi\u00f2 assetto azionario. Grazie alla spinta dello sponsor Philip Morris e del suo dirigente John Hogan, la scuderia britannica si fuse con il \"Project Four\", team di Formula 2, guidato da Ron Dennis.\nVi furono delle difficolt\u00e0 per l'Ensign che venne anche posta in liquidazione nel dicembre 1980. La scuderia per\u00f2 venne acquistata da un socio del patron Mo Nunn e pot\u00e9 continuare a competere.\nLa Lotus salt\u00f2 la gara di Imola: la bocciatura della Lotus 88 aveva lasciato la scuderia inglese senza vetture disponibili per la gara.\nIn questa stagione non si present\u00f2 al via nessuna scuderia \"privata\", ossia utilizzante vetture acquistate da qualche costruttore. L'unica eccezione fu nel Gran Premio di Spagna, ove il pilota spagnolo Emilio de Villota si era iscritto con una Williams FW07 del team \"Equipo Banco Occidental\". Il Patto della Concordia fissava in 30 il numero di vetture che potevano essere iscritte a un gran premio: 12 su richiesta della FISA e 18 della FOCA. La scuderia privata di de Villota non faceva parte di nessuno dei due schieramenti. Al gioved\u00ec sera l'ATS non present\u00f2, per un ritardo del manager, il documento di licenza necessario per poter partecipare alla gara. Il \"Real Autom\u00f3vil Club de Espa\u00f1a\" (RACE) estromise la scuderia tedesca e al suo posto fece partecipare alla prove libere del venerd\u00ec la vettura di de Villota (che comp\u00ec un solo giro prima che il motore esplodesse). Alle 13 del venerd\u00ec la FISA inform\u00f2 il RACE che, qualora de Villota avesse partecipato alle qualifiche, il gran premio avrebbe violato il Patto della Concordia e non sarebbe stato considerato valido per il campionato mondiale. Gli organizzatori spagnoli decisero cos\u00ec di escludere de Villota e riammettere l'ATS.\nAl Gran Premio d'Austria non partecip\u00f2 la Fittipaldi: la scuderia brasiliana lamentava l'indisponibilit\u00e0 di motori e si trovava in una cattiva situazione finanziaria. Rientr\u00f2 nel GP successivo, in Olanda. Prima del Gran Premio d'Italia la scuderia brasiliana conferm\u00f2 la sua presenza negli ultimi due gran premi stagionali, da correre in America del Nord.\nPiloti.\nLa Williams conferm\u00f2 la coppia di piloti (Alan Jones-Carlos Reutemann), con la quale si era aggiudicata la Coppa Costruttori 1980. Anche la Brabham conferm\u00f2 la coppia di piloti dell'anno precedente ma, nella prima gara, il Gp del Sudafrica, prova non valida per il mondiale, il team inglese schier\u00f2 nuovamente Ricardo Zunino, pilota argentino che aveva corso con la scuderia di Bernie Ecclestone i primi sette gran premi della stagione precedente, al posto di H\u00e9ctor Rebaque, colpito da epatite virale.\nLa stessa Ligier conferm\u00f2 inizialmente la sua coppia di piloti ma, il giorno dopo il Gran Premio d'Italia 1980, Didier Pironi annunci\u00f2 il suo passaggio in Ferrari, ove sostitu\u00ec Jody Scheckter, che si era ritirato dalle competizioni. La casa francese complet\u00f2 cos\u00ec la coppia piloti affiancando a Jacques Laffite l'altro transalpino Jean-Pierre Jabouille, che ruppe l'accordo con la Renault e pass\u00f2 all'altra scuderia francese, la Ligier. Per questa scuderia si fecero anche i nomi di altri due piloti francesi come Jean-Pierre Jarier e Alain Prost, ma venne a lei avvicinato anche Scheckter, che per\u00f2 non recedette dal suo intento di abbandonare le competizioni. La Renault decise per Alain Prost, che nel 1980 aveva fatto il suo esordio in F1 con la McLaren. Per il gran premio di Long Beach per\u00f2 la Ligier schier\u00f2 Jean-Pierre Jarier, visto il perdurare dell'indisponibilit\u00e0 di Jabouille.\nEddie Cheever, dopo una stagione all'Osella, pass\u00f2 in Tyrrell. La casa torinese offr\u00ec cos\u00ec un volante a Beppe Gabbiani, che aveva tentato, senza successo, di qualificarsi a due gran premi nella parte finale della stagione , con una Surtees. In questa stagione l'Osella decise di schierare due vetture, e affid\u00f2 l'altra monoposto all'argentino esordiente Miguel \u00c1ngel Guerra. La Tyrrell rivoluzion\u00f2 la sua coppia di piloti: oltre a Cheever, ingaggi\u00f2 Kevin Cogan, pilota statunitense che si non si era qualificato, con una Williams del team RAM, nel Gran Premio del Canada 1980. La rientrante Theodore Racing iscrisse Patrick Tambay, gi\u00e0 impiegato dalla scuderia nel 1977.\nIl 30 gennaio Emerson Fittipaldi, pilota brasiliano, campione del mondo nelle stagioni e , con 145 gran premi iridati disputati, 14 vittorie, 6 \"pole position\", 6 giri veloci e 35 podi, annunci\u00f2 il suo ritiro dalla Formula 1. Fittipaldi rimase come direttore sportivo della scuderia omonima. La scuderia affianc\u00f2 al confermato Keke Rosberg l'esordiente brasiliano Chico Serra. La rientrante March si affid\u00f2 a Derek Daly, impegnato nel 1980 con la Tyrrell, e al cileno, anche lui all'esordio nel mondiale, Eliseo Salazar. Salazar fu l'unico pilota dal suo Paese a prendere parte a un mondiale di F1.\nL'Arrows, dopo alcuni tentennamenti, conferm\u00f2 Riccardo Patrese, e iscrisse, sull'altra vettura, il riminese Siegfried Stohr, reduce da una stagione in F2. Mario Andretti abbandon\u00f2 la Lotus per approdare in Alfa Romeo, da cui part\u00ec Andrea De Cesaris, che pass\u00f2 alla McLaren. Ensign e ATS si scambiarono i piloti: Jan Lammers torn\u00f2 alla scuderia tedesca mentre Marc Surer pass\u00f2 all'Ensign. Quest'ultima, inizialmente, aveva fatto firmare il pilota colombiano Ricardo Londo\u00f1o, che per\u00f2 era sprovvisto di licenza per correre in F1. Nella sua analoga situazione si trovavano anche Kevin Cogan, Siegfried Stohr, Eliseo Salazar e Miguel \u00c1ngel Guerra. Questi piloti per\u00f2 presero parte regolarmente al campionato dalla gara di Long Beach, anche se Jean-Marie Balestre, capo della FISA, minacci\u00f2 di prendere severi provvedimenti. La Lotus, infine, affianc\u00f2 a Elio De Angelis il britannico Nigel Mansell, gi\u00e0 impegnato in alcune prove della stagione 1980.\nDal Gran Premio del Brasile alla Tyrrell l'argentino Ricardo Zunino sostitu\u00ec Kevin Cogan. Zunino, che aveva corso la prima parte della stagione 1980 con la Brabham, sempre col team di Bernie Ecclestone aveva disputato il GP del Sudafrica, prova non valida per il campionato, corsa a febbraio. La Ligier rimise al volante il titolare Jean-Pierre Jabouille al posto del suo sostituto, Jean-Pierre Jarier. La casa francese per\u00f2 fece testare nelle libere tutti e tre i suoi piloti (compreso l'altro titolare Jacques Laffite). Jarier si comport\u00f2 meglio del rientrante Jabouille e venne cos\u00ec confermato per il gran premio. L'Ensign fece provare il colombiano Ricardo Londo\u00f1o: la FISA viet\u00f2 per\u00f2 al pilota di correre le qualifiche, per l'assenza della Superlicenza. Al suo posto il team britannico prosegu\u00ec a far correre Marc Surer. La presenza del colombiano, che sarebbe stato il primo pilota della sua Nazione a correre nel mondiale di F1, era stata contestata dagli altri piloti, a causa della sua scarsa esperienza.\nLa FISA rese noto, ad aprile, l'elenco dei piloti dotati di Superlicenza, quindi ammessi a correre in F1. Erano 86, provenienti da 18 nazioni.\nDal Gran Premio d'Argentina Jean-Pierre Jabouille torn\u00f2 titolare alla Ligier. Nel Gran Premio di San Marino vi fu l'esordio per il pilota milanese Michele Alboreto, iscritto dalla Tyrrell, al posto di Ricardo Zunino. Alboreto aveva vinto nel 1980 il Campionato europeo di F3. L'altra novit\u00e0 riguard\u00f2 l'impiego, da parte dell'ATS di una seconda vettura, affidata allo svedese Slim Borgudd. Prima di diventare pilota automobilistico, Borgudd era stato un affermato batterista jazz-rock, che suon\u00f2 in diversi gruppi locali e fu anche session-man per diversi lavori degli ABBA, il cui nome apparve sulla monoposto tedesca quale sponsor. Lo svedese aveva una certa esperienza nei campionati di Formula 3. La casa tedesca era stata sul punto anche di sostituire Jan Lammers con Jean-Pierre Jarier, ormai liberato dalla Ligier, ma successivamente conferm\u00f2 Lammers.\nPer il Gp di Zolder l'Osella decise di sostituire l'infortunato Guerra con Giorgio Francia, che aveva gi\u00e0 tentato, senza successo, di qualificarsi nel Gran Premio d'Italia 1977 con la Brabham; la FISA per\u00f2 neg\u00f2 la Superlicenza al pilota milanese; la scuderia piemontese lo sostitu\u00ec con l'esordiente Piercarlo Ghinzani, pilota con una certa esperienza nel Campionato del mondo sportprototipi. All'ATS Jan Lammers venne sostituito da Manfred Winkelhock, impegnato per\u00f2, durante il \"weekend\", in un'altra gara.\nNel Gran Premio di Spagna Giorgio Francia, ottenuta la Superlicenza, sostitu\u00ec Piercarlo Ghinzani all'Osella. Francia aveva disputato in Formula 1 solo le prove del Gran Premio d'Italia 1977, con una Brabham, senza qualificarsi. Eliseo Salazar abbandon\u00f2 la March, che cos\u00ec iscrisse il solo Derek Daly, e venne ingaggiato dall'Ensign, che non finalizz\u00f2 l'accordo con Ricardo Zunino.\nPrima del GP di Francia Jean-Pierre Jabouille (che aveva vinto proprio l'edizione 1979) abbandon\u00f2 definitivamente la massima formula e venne sostituito da Patrick Tambay alla Ligier. Jabouille era stato vittima di un incidente nel corso del Gran Premio del Canada 1980, e pur partecipando a qualche gara nel 1981, non era riuscito a riprendere totale confidenza con la Formula 1. Tambay, che fino a quel momento aveva corso per la Theodore, venne sostituito da Marc Surer, che a sua volta, aveva disputato i primi sette gran premi stagionali con la Ensign. L'Osella port\u00f2 il solo Beppe Gabbiani, visto il perdurare dell'indisponibilit\u00e0 di Miguel \u00c1ngel Guerra.\nA Silverstone sulla seconda March venne iscritto Stefan Johansson, pilota svedese che aveva tentato di qualificarsi, senza successo, in due gran premi nel 1980, con la Shadow. Il britannico Geoff Lees trov\u00f2 un ingaggio alla Theodore, che iscrisse cos\u00ec due vetture. Lees mancava nel mondiale dal Gran Premio degli Stati Uniti d'America-Est 1980, in cui non si era qualificato al volante di una Williams del team RAM. In effetti n\u00e9 Johansson n\u00e9 Lees presero parte all'evento. All'Osella arriv\u00f2 invece Jean-Pierre Jarier, pilota francese che aveva corso i primi due gran premi stagionali con la Ligier. Dal successivo gran premio sia March che Theodore iscrissero nuovamente una solo monoposto.\nPer il Gran Premio d'Austria la Toleman tent\u00f2, senza successo, di convincere Niki Lauda a tornare a correre, offrendo una propria vettura. Nel Gran Premio d'Italia si prospett\u00f2 l'impiego alla Fittipaldi di Johnny Cecotto, pilota venezuelano, che aveva vinto due titoli nel motomondiale e che era da poco passato all'automobilismo. Cecotto avrebbe dovuto prendere il posto di Keke Rosberg, vicino al passaggio all'ATS. L'Alfa Romeo iscrisse una terza vettura per Mauro Baldi, che per\u00f2 non prese parte all'evento.\nNegli ultimi due appuntamenti stagionali l'Arrows sostitu\u00ec Siegfried Stohr con il fratello di Gilles Villeneuve, Jacques. Quest'ultimo, all'esordio nella massima formula, aveva vinto nel 1980 la Formula Atlantic, ed era in testa al campionato anche per il 1981. L'ultima coppia di fratelli ad aver corso in Formula 1 erano stati Ian e Jody Scheckter nel Gran Premio del Canada 1977.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1981.\nCircuiti e gare.\nIl Gran Premio d'Italia cambi\u00f2 pista, ritornando alla classica sede di Monza. Il Circuito di Imola non usc\u00ec per\u00f2 dal calendario, ma ospit\u00f2 la prima edizione del Gran Premio di San Marino. L'Italia si trov\u00f2 cos\u00ec a ospitare due gran premi iridati nello stesso anno, come era gi\u00e0 accaduto nel quando, assieme al gran premio nazionale, era stato aggiunto al calendario mondiale anche il Gran Premio di Pescara.\nIl Gran Premio del Brasile abbandon\u00f2 San Paolo e il tracciato di Interlagos per approdare, come gi\u00e0 fatto nel 1978, a Rio de Janeiro, sul Circuito di Jacarepagu\u00e1. Il Gran Premio di Francia, nella sua solita alternanza, torn\u00f2 sul Circuito di Digione-Prenois, che aveva ospitato la gara anche nel 1974, 1977 e 1979. Stesso discorso per il Gran Premio di Gran Bretagna: torn\u00f2 sul Circuito di Silverstone, che aveva gi\u00e0 ospitato 17 volte una gara valida per il mondiale di Formula 1. Il Gran Premio d'Austria fu in dubbio sia per le non perfette condizioni di sicurezza della pista sia per le difficolt\u00e0 per gli organizzatori che venivano penalizzati anche dall'assenza di piloti locali o tedeschi.\nIl \"Race Promoters' Trophy\", premio per il gran premio meglio organizzato della stagione, and\u00f2 al Gran Premio di Las Vegas. Era la seconda volta che il premio veniva attribuito a una gara statunitense, dopo che nel tale riconoscimento era stato vinto dal GP di Long Beach. Il Circuito del Caesars Palace, lungo 3,650\u00a0km, ospit\u00f2 per la prima volta una gara valida per il mondiale di Formula 1; fu il 46\u00ba tracciato diverso nella storia del mondiale, il sesto negli Stati Uniti d'America. Con una sinuosa forma a pettine, che prevedeva 14 curve, non presentava nessun dislivello altimetrico ed era disegnato, di fatto, nel parcheggio dell'albergo da cui traeva il nome. Quasi l'interezza della pista era circondata da alti muri i cemento, posti per ragioni di sicurezza. Gli unici due brevi rettilinei erano posti tra la curva 13 e la 14, e nella zona dei box. Si correva in senso antiorario. Il tracciato venne ufficialmente inaugurato nella mattina del 14 ottobre.\nModifiche al regolamento.\nRegolamento tecnico.\nIl peso minimo delle vetture venne portato da 585 kg a 595\u00a0kg; erano state bandite le \"minigonne\": solo le ruote potevano toccare terra, mentre il resto del telaio doveva stare almeno 6\u00a0cm al di sopra del manto stradale. Furono inoltre rese obbligatorie le sospensioni, al fine di evitare che le vetture avessero un assetto rigido.\nVenne mantenuta la possibilit\u00e0 di far montare sulle vetture dei motori sovralimentati, mentre le dimensioni della vettura vennero stabiliti in 140\u00a0cm per la larghezza della struttura fra due assi, mentre quella massima, stabilita all'esterno delle gomme, scendeva a 215\u00a0cm. Gli pneumatici posteriori vennero ridotti in dimensione e presentavano limiti, definiti in pollici, di 23 in diametro e 18 in larghezza, contro le precedenti misure di 26 e 21. Ci\u00f2 avrebbe dovuto ridurre la velocit\u00e0 di percorrenza in curva delle monoposto. Da questa stagione nessuna vettura poteva avere a disposizione pi\u00f9 di 8 pneumatici per turno di qualificazione. Lo sbalzo anteriore della monoposto era di 120\u00a0cm e quello posteriore di 80.\nOltre alla riduzione del diametro delle gomme vennero inoltre introdotte delle misure per garantire una maggiore sicurezza del pilota. Venne stabilito infatti di migliorare la protezione anteriore delle vetture, mentre si decise per il 1981 l'introduzione di strutture deformabili.\nAl sabato, prima del Gran Premio del Belgio, Jean-Marie Balestre, presidente della Federazione Internazionale Sport Automobilistico annunci\u00f2 l'accordo per legalizzare definitivamente il correttore d'altezza delle monoposto, montato dalla Brabham BT49C. Ci\u00f2 dava il via libera anche a tutti i sistemi simili, gi\u00e0 sperimentati da altri costruttori.\nRegolamento sportivo.\nVenne mantenuto il sistema di attribuzione dei punti (9 al primo, 6 al secondo, 4 al terzo, 3 al quarto, 2 al quinto e 1 al sesto) ma venne modificato il sistema degli scarti. Rispetto alle stagioni precedenti in cui il campionato era diviso in due \"gironi\" di gare con l'obbligo di scartare un certo numero di risultati di ciascun girone, ora i piloti potevano contare i migliori undici risultati sui 15 gran premi della stagione, indipendentemente dal momento del campionato in cui fossero stati ottenuti.\nRiassunto della stagione.\nLa guerra FISA-FOCA e l'annullamento del Gran Premio del Sudafrica.\nDopo le polemiche dell'anno precedente, che avevano portato anche alla invalidazione del Gran Premio di Spagna, i rapporti tra la Federazione Internazionale Sport Automobilistico (FISA) e la Formula One Constructors Association (FOCA) rimasero molto tesi. La FISA decise, nell'ottobre 1980, di ribadire le scelte tecniche che avevano scatenato le proteste della FOCA, tra cui la controversa abolizione delle \"minigonne\", dispositivo aerodinamico che favoriva le vetture con motore Ford Cosworth DFV rispetto a quelle dotate di motore turbocompresso. Venne deciso di portare il peso massimo delle monoposto a 585 kg, vennero indicate norme per la maggior protezione del pilota, vennero modificate le misure degli pneumatici (con larghezza 18 pollici e diametro 26), e venne decisa la concessione di due \"set\" di gomme da qualifica a ogni pilota. La FISA ribad\u00ec poi il suo consenso all'uso di motori turbo almeno fino al 1986.\nL'assemblea della FISA stabil\u00ec anche che un Paese che avesse ospitato gare irregolari sarebbe stato privato della licenza per ogni tipo di competizione automobilistica, e le scuderie e i piloti che avessero partecipato a tali gare sarebbero stati sospesi. Questa decisa veniva presa per cercare di scoraggiare il tentativo della FOCA di organizzare un campionato alternativo a quello della FISA. La FOCA, inoltre, decise di citare in giudizio a Parigi la FISA per la sua decisione di vietare le \"minigonne\", mentre Ecclestone, patron della FOCA, minacci\u00f2 le scuderie motorizzate dalla Cosworth di bloccare la fornitura di propulsori a quei team che non avessero preso parte al suo campionato alternativo.\nQuesta situazione di stallo preoccupava gli sponsor della Formula 1 che minacciarono, come nel 1980, di bloccare i loro pagamenti qualore non si fosse giunti a un accordo tra le parti. Il 15 novembre 1980 venne posto come limite per l'iscrizione al campionato mondiale di F1, ma gi\u00e0 il 31 ottobre Bernie Ecclestone annunci\u00f2 ufficialmente la creazione di un campionato alternativo, denominato \"The World Professional Drivers Championship\", gestito dalla \"The World Federation of Motor Sport\" (WFMS). Il campionato, con un montepremi di 10 milioni di dollari, di cui uno destinato al pilota campione, prevedeva 15 gare da disputarsi in 12 nazioni differenti. Aveva avuto l'adesione, per il momento, di 12 scuderie, con almeno 23 vetture garantite. I team che avevano accettato l'invito erano Arrows, Brabham, Ensign, Fittipaldi, Ligier, Lotus, McLaren, RAM, Tyrrell e Williams, a cui si aggiunse anche l'ATS. Il regolamento tecnico era simile a quello della Formula 1, mantenendo per\u00f2 le \"minigonne\", e prevedendo una limitazione della potenza dei motori e una riduzione del volume degli pneumatici. A seguito dell'annuncio Balestre, presidente della FISA, decise di cancellare la riunione programmata con Ecclestone pochi giorni dopo mentre Jody Scheckter, presidente della Grand Prix Drivers' Association, consigli\u00f2 ai piloti di non aderire alla nuova federazione e rimanere nell'ambito della FISA.\nRimasero fedeli al campionato FISA le scuderie legate ai grandi costruttori automobilistici, dotate di motore turbo, o comunque interessate a questo tipo di propulsore come Alfa Romeo, Ferrari, Renault e la Talbot, che aveva acquistato la Ligier, perci\u00f2 strappandola al campionato annunciato da Ecclestone. Al campionato FISA, anche per la pressione degli sponsor, s'iscrisse inoltre l'Osella, che disponeva di un motore Ford Cosworth, e la neoentrante scuderia britannica Toleman.\nIl 20 novembre la FISA propose una mediazione in sei punti che prevedeva l'abbandono delle azioni legali nei confronti della FOCA, la costituzione di una nuova commissione per la F1, la conferma della stabilit\u00e0 degli attuali regolamenti tecnici per 5 stagioni, il congelamento per due anni dell'articolo del regolamento generale della FIA che consentiva alla FISA di modificare il regolamento tecnico per ragioni di sicurezza, l'accettazione della nomina di un rappresentante dei costruttori negli organi principali della FISA e l'impegno ad annunciare entro il 30 ottobre 1982 il regolamento tecnico per il 1985. La FOCA rispose chiedendo di vedere riammesse le sue scuderie al campionato, concedendo l'abolizione delle minigonne dopo sei mesi. Balestre rifiut\u00f2 la proposta ma concesse tempo alle iscrizioni al campionato fino al 31 dicembre 1980.\nIl 27 novembre la FOCA annunci\u00f2 di non voler gareggiare nel campionato \"WFMS\", in quanto i contratti con gli organizzatori sarebbero stati firmati dalla FOCA stessa e non dalla nuova organizzazione. In tale modo la FOCA voleva garantirsi la possibilit\u00e0 di far correre le vetture nel campionato FISA ma con il regolamento in vigore al momento della firma degli accordi con gli organizzatori, che prevedeva ancora le \"minigonne\". Intanto la Goodyear, ai primi di dicembre, annunci\u00f2 di voler abbandonare la Formula 1 a causa della grave incertezza che gravava sul campionato.\nSuccessivamente Bernie Ecclestone ribad\u00ec la volont\u00e0 delle scuderie legate alla FOCA di partecipare al GP del Sudafrica, previsto per il 7 febbraio, anche se tale prova non fosse stata valida per il campionato mondiale della FISA. Il 19 gennaio vi fu una riunione di molti rappresentanti di scuderia, sia legati alla FOCA che alla FISA, che si tenne a Modena, presso la vecchia sede della Scuderia Ferrari. I costruttori si accordarono per evitare una scissione del campionato. Si decise anche di creare una commissione ristretta che elaborasse una soluzione globale sui regolementi, valida per 4 anni, da proporre alla FISA. Il 30 gennaio si tenne una tavola rotonda a Montecarlo tra la FISA e i costruttori. Jean-Marie Balestre, presidente della FISA, non firm\u00f2 il pacchetto di proposte dei costruttori, e decise prima di sottoporlo all'analisi di altri dirigenti della Federazione. La Federazione decise cos\u00ec di costituire una commissione ristretta per lo studio di queste proposte. La FOCA, intanto, minacci\u00f2 di adire le vie legali qualora il Gran Premio del Sudafrica non si fosse svolto regolarmente.\nLa FISA respinse quanto proposto dai costruttori: per la federazione la richiesta di modificare alcuni contratti chiusi dalla FOCA con alcuni organizzatori di gran premio avrebbe sottoposto la federazione stessa a possibili azioni legali, in base a una decisione del Tribunale di Londra del 17 dicembre 1980, che stabiliva che non potevano essere alterati gli accordi gi\u00e0 presi dalla FOCA. La FISA, in pratica, voleva che la FOCA interrompesse ogni possibile azione legale, prima di controfirmare l'accordo trovato a Modena.\nLa diatriba non ferm\u00f2 per\u00f2 il Gran Premio del Sudafrica, a cui comunque non parteciparono le scuderie pi\u00f9 vicine alla FISA come Ferrari, Renault, Alfa Romeo, Osella e Ligier. La FOCA minacci\u00f2, in assenza di accordo della FISA, di presentarsi alla seconda gara stagionale, prevista a Long Beach, con vetture ancora dotate di \"minigonne\".\nNasce il Patto della Concordia.\nIl 12 febbraio Ecclestone e Balestre comunicarono via telex ai costruttori come l'accordo fosse vicino. Il 17 febbraio venne rotto, in parte, il fronte delle scuderie vicine alle posizioni della FISA. La Renault e la Ligier affermarono di voler partecipare alla seconda gara stagionale, quella di Long Beach.\nIl 4 marzo venne indetta una conferenza stampa a Parigi da parte della FISA, che per\u00f2 salt\u00f2 per il mancato raggiungimento dell'accordo finale in merito alla composizione della commissione sulla Formula 1, ad alcuni particolari economici e all'assegnazione del Gran Premio di San Marino per quattro stagioni alla pista di Imola. Il giorno seguente venne comunicata la nascita del Patto della Concordia (o \"Convenzione della Concordia\"), che avrebbe regolato la Formula 1 negli anni a venire, e che tuttora \u00e8 la base fondante del campionato mondiale. La FISA veniva riconosciuta come l'ente intitolato a determinare il regolamento tecnico della categoria, mentre alla FOCA veniva garantita l'organizzazione finanziaria del campionato.\nGran Premio degli Stati Uniti-Ovest.\nIl ferrarista Gilles Villeneuve fece una bella partenza tanto da portarsi subito al comando ma, arrivato alla staccata del \"Queens Hairpin\", scelse male il tempo e and\u00f2 largo. Riccardo Patrese e le due Williams di Carlos Reutemann e Alan Jones passarono davanti. Villeneuve fu comunque capace di rientrare sul tracciato in quarta posizione, davanti al compagno di scuderia Didier Pironi.\nNel corso della prima parte di gara Patrese guidava su Reutemann con un margine di circa un secondo, mentre Jones era a tre secondi dall'argentino. Nel corso del quarto giro Villeneuve perse due posizioni, venendo scavalcato da Didier Pironi e da Nelson Piquet, a sua volta sorpassato dal francese della Ferrari.\nAl giro 17 Piquet ripass\u00f2 Pironi mentre Villeneuve si ritir\u00f2 per un guasto alla trasmissione. Al giro 25 Carlos Reutemann prese il comando davanti a Patrese, che un giro dopo torn\u00f2 ai box a causa di un malfunzionamento del sistema di alimentazione. Rientrato in gara, si ritir\u00f2 dopo poco: un piccolo pezzo di plastica era caduto nel filtro della benzina, non consentendo un corretto pescaggio del carburante.\nIl ritiro di Patrese lasci\u00f2 Reutemann davanti con tre secondi di vantaggio sul suo compagno di scuderia Jones, che per\u00f2 inizi\u00f2 subito a limitare lo svantaggio di mezzo secondo a giro. Al giro 32, al momento del doppiaggio di Marc Surer, Reutemann and\u00f2 largo alla esse prima di \"Linden Avenue\", tanto che Alan Jones pass\u00f2 al comando. In 12 giri, il campione del mondo port\u00f2 a 10 secondi il margine su Reutemann. Nello stesso tempo l'argentino fu comunque capace di ampliare il margine sul terzo, Nelson Piquet, a 36 secondi. Nello stesso giro Jacques Laffite aveva preso la sesta piazza ad Andretti.\nAlla tornata numero 41 Jacques Laffite, cercando di passare Cheever, colp\u00ec il retro della Tyrrell, rompendo cos\u00ec il musetto della sua Ligier e danneggiando il cambio sulla vettura dello statunitense. Laffite dovette compiere quasi un intero giro prima di rientrare ai box.\nIl ritiro di Laffite non interruppe la battaglia che coinvolgeva Didier Pironi, Eddie Cheever e Mario Andretti per la quarta piazza. Andretti pass\u00f2 Cheever al giro 44, poi al giro 54 anche Pironi, dopo un lungo assalto. Pironi scontava un guaio all'alimentazione tanto che anche Cheever fu capace di passarlo poche tornate dopo. Nel sorpasso tuttavia il pilota della Tyrrell danneggi\u00f2 ulteriormente il cambio non potendo cos\u00ec pi\u00f9 utilizzare la seconda marcia, molto usata sul tracciato californiano.\nLa gara termin\u00f2 con la doppietta Williams, con il campione del mondo Alan Jones (era dal 1977 che il campione del mondo in carica non si imponeva nella prima gara della stagione seguente), davanti a Carlos Reutemann, seguiti da Nelson Piquet; quarto giunse Mario Andretti, quinto Eddie Cheever mentre col sesto posto Patrick Tambay, al ritorno in Formula 1 dopo un anno, port\u00f2 i primi punti iridati alla Theodore Racing.\nGran Premio del Brasile.\nL'arrivo della pioggia spinse quasi tutti i piloti a montare gomme da bagnato. Solo Nelson Piquet, Didier Pironi e Siegfried Stohr optarono per gomme \"slick\". Alla partenza Piquet, che aveva ignorato le richieste della Brabham di montare gomme da bagnato, fece pattinare la vettura, venendo passato dalle due Williams. L'errore del brasiliano rallent\u00f2 Gilles Villeneuve, che venne tamponato da Mario Andretti: la Ferrari, a sua volta, and\u00f2 a colpire la Renault di Ren\u00e9 Arnoux. Venne coinvolto anche Chico Serra. Solo Villeneuve fu capace di proseguire la gara.\nCarlos Reutemann prese la testa della corsa, seguito da Alan Jones, a sua volta seguito da tre piloti italiani: Riccardo Patrese, Bruno Giacomelli ed Elio De Angelis. La scelta delle gomme lisce penalizz\u00f2 Piquet, che scese nelle retrovie. Al giro 4 De Angelis pass\u00f2 Giacomelli, mentre al giro 10 Villeneuve fu costretto ai \"box\" per cambiare il musetto a causa di un alettone, piegato nell'incidente al via.\nDopo due giri Bruno Giacomelli fu costretto ai box per un malfunzionamento di una bobina. La classifica restava cristallizzata nelle prime tre posizioni poi, dopo De Angelis, si trovavano Keke Rosberg, John Watson e Marc Surer.\nAl quattordicesimo giro Watson prese una posizione a Rosberg che, nel giro di poche tornate, scese ancora in classifica, passato anche da Jean-Pierre Jarier e Surer. L'elvetico della Ensign fu autore di una bella gara, che lo port\u00f2 a passare sia Jarier (al giro 28), che Watson al giro 35 (autore di un'uscita di pista che gli fece perdere diverse posizioni). Un giro dopo Surer fece segnare il giro pi\u00f9 veloce della gara, il primo e unico per lui e per la sua scuderia.\nAl giro 49 Surer pass\u00f2 anche De Angelis e s'install\u00f2 al quarto posto, resistendo poi al ritorno di De Angelis, Jarier e Laffite. Intanto, negli ultimi giri, dal box della Williams, venne esposto a Reutemann un cartello che gli chiedeva di lasciare passare Jones: l'argentino per\u00f2 lo ignor\u00f2. Al giro 60 Laffite conquist\u00f2 il sesto posto su Jarier.\nLa gara venne interrotta al giro 62, un giro prima della conclusione prevista, per il raggiungimento delle due ore di gara. Per Carlos Reutemann fu l'undicesima vittoria nel mondiale. Jones chiuse secondo, terzo Riccardo Patrese e quarto Marc Surer. Per l'Ensign fu il miglior risultato in F1.\nGran Premio d'Argentina.\nAlan Jones scatt\u00f2 e prese subito la testa del gran premio, davanti al \"poleman\" Nelson Piquet che per\u00f2 riprese il comando gi\u00e0 nel corso del primo giro, all'altezza del \"Curvon\". Il giro seguente Carlos Reutemann pass\u00f2 l'australiano e si port\u00f2 al secondo posto. Dietro vi erano Riccardo Patrese, Ren\u00e9 Arnoux e H\u00e9ctor Rebaque.\nProst s'install\u00f2 gi\u00e0 al terzo giro dietro ai primi tre, seguito da Rebaque, mentre scendevano in classifica sia Patrese che Arnoux. La rimonta di Prost prosegu\u00ec al giro 5, quando entr\u00f2 sul podio virtuale, scavalcando Jones; il campione del mondo, nel giro seguente, venne passato anche da Rebaque.\nAlain Prost era rallentato da alcune vibrazioni sulla sua monoposto, tanto che H\u00e9ctor Rebaque sal\u00ec al terzo posto, dopo undici giri. Dietro i primi quattro vi era ancora Jones, che precedeva Ren\u00e9 Arnoux, poi John Watson e Riccardo Patrese. Rebaque, al quindicesimo giro, pass\u00f2 anche Reutemann, ponendosi cos\u00ec al secondo posto, dietro al compagno di scuderia Piquet. La gara del pilota messicano s'interruppe dopo 33 giri per un problema elettrico.\nLe posizioni di testa rimasero congelate: solo pi\u00f9 dietro Patrese riusc\u00ec ad entrare in zona punti al giro 35, passando Watson. Il padovano per\u00f2 guidava un'Arrows molto instabile in curva, tanto che venne passato da Elio De Angelis nel 47\u00ba giro.\nNelson Piquet vinse cos\u00ec, per la quarta volta in carriera, davanti a Carlos Reutemann, Alain Prost, Alan Jones, Ren\u00e9 Arnoux e De Angelis. Per Alain Prost si tratt\u00f2 del primo dei 106 podi della sua carriera. Reutemann batt\u00e9 il record di gare a punti consecutive, con una striscia di 13 gran premi, iniziata col Gran Premio del Belgio 1980.\nGran Premio di San Marino.\nPoco prima dell'inizio della gara la pioggia bagn\u00f2 il tracciato che cos\u00ec si present\u00f2 umido al via. Gilles Villeneuve mantenne il comando, e riusc\u00ec a rintuzzare l'attacco di Carlos Reutemann al \"Tamburello\". L'argentino venne per\u00f2 passato da Didier Pironi, autore di una fulminea partenza. Dietro ai primi tre vi erano Alan Jones, Riccardo Patrese, Ren\u00e9 Arnoux, John Watson, Jacques Laffite e Nelson Piquet. Sempre al \"Tamburello\", il pilota dell'Osella Miguel \u00c1ngel Guerra usc\u00ec di pista, fratturandosi una gamba.\nAl secondo giro Jones ruppe l'alettone anteriore, ma decise di proseguire per un giro, anche se perse diverse posizioni. Al quarto giro decise infine di fermarsi ai box. Al sesto giro Riccardo Patrese pass\u00f2 Reutemann, mentre Watson decise di montare gomme da asciutto: la lunghezza del cambio per\u00f2 lo fece cadere in classifica al ventesimo posto. Il giro seguente Jacques Laffite abbandon\u00f2 la gara dopo un'uscita di pista, a seguito di un duello con Arnoux. Ora la classifica vedeva davanti sempre le due Ferrari, seguite da Riccardo Patrese, Carlos Reutemann, Nelson Piquet, Ren\u00e9 Arnoux (che aveva perso la posizione a favore del brasiliano) ed H\u00e9ctor Rebaque. Rebaque, al giro 9, pass\u00f2 anche lui Arnoux.\nAl quindicesimo passaggio Villeneuve decise di passare alle \"slick\"; rientr\u00f2 in pista decimo. Davanti intanto Piquet aveva passato Reutemann, ponendosi terzo, dietro a Pironi e Patrese. La scelta del canadese si rivel\u00f2 azzardata, tanto che gi\u00e0 al 18\u00ba giro dovette rimontare gomme da bagnato. Attorno al giro 20 la pioggia fece la sua ricomparsa sul tracciato.\nAl giro 22 Nelson Piquet s'install\u00f2 al secondo posto, dopo aver passato Riccardo Patrese. Nelle retrovie, al giro 29, vi fu un incidente tra Bruno Giacomelli ed Eddie Cheever: i due furono costretti al ritiro quando erano ottavo e nono. La pioggia termin\u00f2 attorno al giro 30: nello stesso passaggio Andrea De Cesaris occup\u00f2 il sesto posto, prendendolo ad Arnoux.\nLa Ferrari di Didier Pironi scontava un problema tecnico: la bandella destra della monoposto si stava staccando e non garantiva pi\u00f9 l'effetto suolo. Ci\u00f2 consent\u00ec a Piquet e a Patrese di avvicinarsi al francese. Piquet tent\u00f2 per pi\u00f9 giri di passare il ferrarista finch\u00e9, al giro 47, lo affianc\u00f2 alla \"Variante Alta\" e si port\u00f2 al comando. Due giri dopo Pironi dovette cedere anche a Patrese. Pi\u00f9 dietro stava rinvenendo Villeneuve, che entr\u00f2 in zona punti passando prima Arnoux (al giro 45) poi De Cesaris.\nPironi si fece passare anche da Carlos Reutemann, al giro 52, e da H\u00e9ctor Rebaque, sette giri dopo. Nello stesso giro Villeneuve, anche lui con problemi tecnici, cedette la sesta piazza a De Cesaris.\nNelson Piquet vinse la gara, la sua quinta vittoria nel mondiale, precedendo Riccardo Patrese (primo podio per un pilota italiano in un gran premio iridato corso in Italia dalla vittoria di Ludovico Scarfiotti nel Gran Premio d'Italia 1966) e Carlos Reutemann. Andrea De Cesaris colse il suo primo punto iridato.\nGran Premio del Belgio.\nUn comitato di meccanici decise di effettuare un breve blocco della corsa, prima del via, al fine di sensibilizzare il pubblico sulla scarsa sicurezza del loro ambiente di lavoro, a seguito dell'incidente che aveva coinvolto, al venerd\u00ec, un loro collega dell'Osella, Giovanni Amadeo, poi deceduto alla domenica sera. I piloti decisero di sostenere la protesta dei meccanici, scesero dalle loro vetture e si posizionarono sulla linea di partenza, assieme agli stessi meccanici. Dopo circa cinque minuti i piloti iniziarono ad abbandonare il presidio per rientrare sulle monoposto, ma ci\u00f2 port\u00f2 a una situazione di confusione, con molti piloti che iniziarono il loro giro di formazione mentre altri erano ancora attardati. Questo ritardo nella partenza port\u00f2 a dei problemi di surriscaldamento per alcune vetture: quella di Carlos Reutemann, e soprattutto quella di Riccardo Patrese dell'Arrows, che fu costretto a spegnere il motore.\nPatrese decise di segnalare con le braccia allo starter e agli altri piloti che la sua vettura era spenta; il capo dei meccanici dell'Arrows, Dave Luckett, entr\u00f2 sulla griglia di partenza per riaccendere il motore della vettura, proprio nel momento in cui veniva dato il semaforo verde della partenza. La vettura di Patrese venne evitata da molte vetture provenienti dalle file successive, ma non dall'altra Arrows di Siegfried Stohr, che colp\u00ec alle gambe Luckett.\nI soccorsi furono immediati, con anche l'entrata in pista dell'ambulanza. La gara per\u00f2 non venne fermata se non dopo due giri quando Didier Pironi, secondo dietro a Piquet, giunto sulla linea di partenza, ove era rimasta l'Arrows di Stohr, rallent\u00f2 vistosamente, fermando tutto il gruppo di piloti, e costringendo la direzione di corsa ad esporre la bandiera rossa.\nLa gara riprese senza le due Arrows. Nella seconda partenza Didier Pironi scatt\u00f2 nuovamente al comando seguito da Carlos Reutemann, Nelson Piquet, John Watson, Alan Jones, Gilles Villeneuve, Jacques Laffite e Keke Rosberg. Gi\u00e0 nel corso del secondo passaggio Jones pass\u00f2 Watson mentre Laffite fece lo stesso con Villeneuve.\nReutemann tent\u00f2 un attacco al giro 10, ma non trovando spazio, venne infilato da Nelson Piquet, e poco dopo anche da Alan Jones. Pironi scontava dei problemi ai freni che lo costrinsero a un'uscita di pista; ci\u00f2 fu fatale a Watson che venne passato da Laffite.\nAl giro 11 Alan Jones tent\u00f2 un sorpasso su Piquet alla \"Bolderberg\"; la Brabham del brasiliano fin\u00ec fuori pista dopo il contatto con la Williams. Al giro 13 le difficolt\u00e0 della Ferrari furono troppo evidenti e Pironi venne passato da Jones, Reutemann e Laffite. La classifica perci\u00f2 vedeva in testa Alan Jones, seguito da Reutemann, Laffite, Pironi, Watson, Villeneuve (con la vettura danneggiata da un cordolo alle molle idropneumatiche, ci\u00f2 che rendeva non modificabile l'assetto) e Nigel Mansell. L'inglese della Lotus pass\u00f2 prima Villeneuve poi Watson, inserendosi cos\u00ec in quinta posizione.\nDopo venti giri dal via Jones termin\u00f2 la sua gara con una uscita di pista dovuta a un guasto al cambio. Nello stesso giro vi fu un testacoda per Didier Pironi: ci\u00f2 fece salire terzo Mansell. Entrava inoltre in zona punti l'altra Lotus, di Elio De Angelis. La classifica rest\u00f2 abbastanza costante per diversi giri.\nAl giro 47 Watson, per evitare un contatto col doppiato Marc Surer, ruppe il cambio, spiattell\u00f2 le gomme, perdendo molte posizioni.\nInizi\u00f2 a piovere con insistenza e, una volta superati i tre quarti di gara, col regolamento che vietava di cambiare gli pneumatici dopo tale termine, il direttore di gara decise di chiudere la gara, sventolando la bandiera a scacchi al 54\u00ba passaggio. Vinse Reutemann, (in quella che fu la sua ultima vittoria iridata), davanti a Jacques Laffite (che stava recuperando terreno) e Nigel Mansell, al suo primo podio e ai suoi primi punti iridati.\nGran Premio di Monaco.\nAl via Nelson Piquet scatt\u00f2 in testa: dietro al brasiliano vi erano Gilles Villeneuve, Nigel Mansell, Carlos Reutemann, Alan Jones, Riccardo Patrese e Elio De Angelis.\nAl giro 14 quando Mansell ebbe un'indecisione proprio al tornante del \"Loews\", Reutemann lo tampon\u00f2 nel posteriore, piegando l'ala anteriore. L'argentino rientr\u00f2 ai box e sprofond\u00f2 in classifica, mentre l'inglese fu costretto al definitivo ritiro.\nAlan Jones pass\u00f2 Villeneuve alla \"S. Devote\" nel corso del giro numero 20. Cinque tornate dopo fu il turno di Riccardo Patrese a passare il canadese. Il padovano dell'Arrows si ritir\u00f2 al giro 29 per un problema al cambio. Al 32\u00ba giro si ritirarono il sesto Ren\u00e9 Arnoux (sbatt\u00e9 contro il \"guardrail\") e Elio De Angelis quarto (motore) e Reutemann (cambio), ma ormai lontano dalla zona punti.\nOra Nelson Piquet guidava su Alan Jones, Gilles Villeneuve pi\u00f9 staccato, poi Jacques Laffite e Watson ancora pi\u00f9 staccati dal brasiliano. In testa il duello era vivo e prosegu\u00ec per diversi giri. Al giro 53 Piquet era vicino al doppiaggio di Eddie Cheever e Patrick Tambay. Il primo pass\u00f2 la Theodore al \"Tabaccaio\": Piquet, nel tentativo di passare anche lui, and\u00f2 a frenare sulla parte pi\u00f9 esterna della pista. La Brabham colp\u00ec contro il \"guardrail\" e il brasiliano fu costretto al ritiro. Nello stesso giro si ritir\u00f2 per un guasto del motore Watson, che era quinto. Al giro 56 Marc Surer entr\u00f2 in zona punti, passando Patrick Tambay.\nNegli ultimi giri Alan Jones, che scontava problemi di pescaggio del carburante, perse molto tempo; al giro 67 si ferm\u00f2 ai box per un rabbocco di benzina. A quattro giri dal termine Villeneuve, in grande rimonta, lo super\u00f2 proprio sul traguardo.\nVince cos\u00ec il canadese (alla quinta vittoria in carriera) davanti a Jones, Jacques Laffite, Didier Pironi, Eddie Cheever e Marc Surer ancora a punti con la Ensign. Era del 7 ottobre 1979 (Gran Premio degli Stati Uniti-Est) che una Ferrari non vinceva un gran premio.\nGran Premio di Spagna.\nJacques Laffite, partito dalla \"pole position\", fece scivolare la frizione: in testa and\u00f2 cos\u00ec Alan Jones seguito da Carlos Reutemann, Gilles Villeneuve, Mario Andretti e Alain Prost. Il francese della Ligier, al termine del primo giro, si trov\u00f2 solo undicesimo. Alla prima curva vi furono delle toccate che danneggiarono le vetture di Prost, Pironi e Patrese, che per\u00f2 poterono proseguire. All'inizio del secondo giro, al termine del lungo rettilineo, Villeneuve pass\u00f2 Reutemann.\nJones controll\u00f2 la corsa fino al giro 14 quando, per un'uscita di pista, cedette innumerevoli posizioni ritrovandosi sedicesimo. In testa va Gilles Villeneuve, seguito da Reutemann e Alain Prost, che aveva passato Andretti; chiudevano la zona dei punti Nelson Piquet e John Watson. Al venticinquesimo giro Piquet tent\u00f2 di passare Andretti, entrambi per\u00f2 finirono fuori pista e vennero cos\u00ec passati da Watson e Laffite, che conquistarono il quarto e quinto posto. Sesto era Piquet, che aveva passato l'italoamericano dell'Alfa Romeo. Quattro giri dopo Prost, terzo, si ritir\u00f2 per un testacoda. Ora la classifica recitava: Gilles Villeneuve, Carlos Reutemann, John Watson, Jacques Laffite, Nelson Piquet ed Elio De Angelis (che aveva appena passato Andretti).\nLa classifica per le prime posizioni rimase invariata fino al giro 44 quando anche Nelson Piquet si ritir\u00f2 per un incidente. Cinque giri dopo Jacques Laffite pass\u00f2 Watson e si poneva all'inseguimento di Reutemann. Al giro 62 l'argentino venne passato sia da Laffite che da Watson. Ora dietro a Villeneuve quindi vi era Laffite, seguito da Watson, Reutemann, le due Lotus e Jones.\nVilleneuve riusciva a sfruttare a pieno la potenza del suo turbo allungando sul rettilineo per poi resistere tenacemente nel misto. Si form\u00f2 un trenino composto da cinque monoposto vicinissime. Il canadese resistette per diversi giri agli assalti di Laffite, vincendo la sesta, e ultima, gara valida per il mondiale di Formula 1 della sua carriera. Il canadese precedette Laffite per 211 millesimi, poi Watson (a podio dopo due stagioni) mentre De Angelis, quinto, fu distanziato di un secondo e 231 millesimi. L'arrivo ricord\u00f2 quello in volata del Gran Premio d'Italia 1971, con Peter Gethin davanti a altre quattro vetture racchiuse in sei decimi.\nGran Premio di Francia.\nLo starter fece confusione al via: dopo l'accensione del semaforo rosso non attese i 4 secondi minimi previsti dal regolamento ma fece subito scattare la gara. Compreso l'errore, rifece apparire il rosso, seguito subito dopo di nuovo dal verde. Nelson Piquet si \u00e8 trovato in testa, seguito da John Watson, Alain Prost, Andrea De Cesaris, Gilles Villeneuve, Jacques Laffite. Ren\u00e9 Arnoux, partito dalla \"pole\", era solo decimo, con la vettura danneggiata all'alettone anteriore, per un contatto al via. Villeneuve conquist\u00f2 il terzo posto dopo due giri, mentre si faceva largo Carlos Reutemann, che pass\u00f2 prima Mario Andretti, poi Laffite e De Cesaris, ponendosi all'inseguimento del canadese della Ferrari.\nAl sesto giro Reutemann super\u00f2 Villeneuve, che scontava problemi agli pneumatici, superato poco dopo anche dal rimontante Arnoux. La classifica era sempre guidata da Piquet, seguito da Watson, Prost, Reutemann, Arnoux, Villeneuve, De Cesaris e Laffite.\nCome a Jarama si form\u00f2 un trenino dietro a Villeneuve (sesto), con De Cesaris, Laffite, Pironi e De Angelis, tutti vicinissimi. Ne approfitt\u00f2 H\u00e9ctor Rebaque che gi\u00e0 al giro 30 aveva superato De Angelis, Pironi, De Cesaris e Laffite, portandosi subito dietro a Villeneuve. Tre giri dopo Arnoux pass\u00f2 Reutemann mentre il battistrada Nelson Piquet perse il vantaggio su Alain Prost a causa di un guaio sulla gomma anteriore sinistra. Al 42\u00ba giro Villeneuve si ferm\u00f2 col motore in panne, mentre al giro 45 Ren\u00e9 Arnoux venne risuperato da Reutemann.\nAl giro 58 inizi\u00f2 a piovere, quando mancavano solo 2 giri per completare il 75% del GP: il direttore di gara espose la bandiera rossa e sospese la corsa. Il regolamento sportivo prevedeva che, se non fosse stato raggiunto il 75%, ma compiuti pi\u00f9 di due giri, una gara sospesa andasse conclusa, con classifica finale data dalla somma dei tempi delle due \"manche\". La situazione per\u00f2 appariva caotica: inizialmente alcuni piloti avevano creduto che la gara fosse terminata, con l'assegnazione di un punteggio dimezzato (come nel Gran Premio d'Austria 1975), tanto da abbandonare le vetture; successivamente circol\u00f2 l'ipotesi che la gara fosse terminata regolarmente e, infine, venne comunicato che sarebbero stati percorsi i 22 giri che mancavano per il raggiungimento della distanza prevista inizialmente. La pioggia cess\u00f2 quasi subito: la Michelin forn\u00ec ai suoi team gomme \"soft\", utilizzate in prova, in quanto si riteneva che potevano resistere per i 22 giri che restavano, garantendo grande concorrenzialit\u00e0, visto che la Goodyear non disponeva di gomme a mescola morbida. La classifica al momento dell'interruzione vedeva primo Nelson Piquet, Alain Prost secondo a 6\"79, John Watson a 7\"28, Carlos Reutemann a 28\"13, Ren\u00e9 Arnoux a 39\"10.\nAlla seconda partenza, quarantacinque minuti dopo l'interruzione, Prost and\u00f2 subito in testa seguito da Watson, Arnoux, Piquet, Rebaque, Reutemann e Pironi mentre Laffite usci\u00ec di pista dopo un contatto con Reutemann. A met\u00e0 giro John Watson pass\u00f2 Prost in staccata alla \"Double Gauche de la Bretelle\" ma arriv\u00f2 lungo e viene risuperato.\nPiquet dovette cedere poi due posizioni a Reutemann e Pironi, ma l'argentino scont\u00f2 un calo di motore e precipit\u00f2 fino al decimo posto. Alain Prost vinse cos\u00ec il suo primo gran premio di Formula 1, davanti a Watson, e Piquet.\nGran Premio di Gran Bretagna.\nAlain Prost part\u00ec bene e scatt\u00f2 davanti a tutti, seguito da Didier Pironi, Ren\u00e9 Arnoux, Gilles Villeneuve, Nelson Piquet, John Watson, Andrea De Cesaris, Alan Jones e Carlos Reutemann. Nel primo giro Villeneuve pass\u00f2 Arnoux, Alan Jones fece lo stesso con De Cesaris e Watson. Il giro seguente Arnoux ripass\u00f2 Villeneuve che perse tempo, nel tentativo di passare Pironi. Un'altra tornata e Arnoux infil\u00f2 anche Pironi, portandosi all'inseguimento di Alain Prost.\nAl giro quattro Villeneuve and\u00f2 in testacoda alla \"Woodcote\". Alcuni piloti che lo seguivano (Jones, Watson e De Cesaris) cercarono di evitare l'impatto. Jones per\u00f2 non ne fu capace e lo centr\u00f2, danneggiando il musetto, De Cesaris usc\u00ec di pista e Watson si ferm\u00f2, ma fu comunque in grado di riprendere con la vettura ancora integra. La Ferrari di Villeneuve era ormai danneggiata e il canadese dovette, poco dopo, ritirarsi, pur tentando di riprendere la via dei box con gli alettoni ormai distrutti. Intanto Nelson Piquet si era portato al terzo posto, dopo aver passato l'altro ferrarista, Pironi.\nNelson Piquet, nel tentativo di passare Arnoux, and\u00f2 a sbattere violentemente alla curva \"Becketts\", a causa dell'esplosione della gomma anteriore sinistra. Il brasiliano, dolorante agli arti inferiori, venne portato via in ambulanza, ma non sub\u00ec conseguenze fisiche gravi. Da dietro rinviene Watson che pass\u00f2 Mario Andretti al giro 12, Carlos Reutemann al giro seguente e Didier Pironi, portandosi al terzo posto. Il ferrarista, poco dopo, si ritir\u00f2 per il guasto del turbo. Ora la gara vedeva al comando le due Renault di Prost e Arnoux, seguite da Watson, Reutemann, Andretti, Patrese, Laffite e De Angelis.\nAl diciassettesimo giro la gara cambi\u00f2 leader: Alain Prost si ritir\u00f2, anche lui col propulsore fuori uso. And\u00f2 a condurre l'altro pilota della Renault Arnoux. Intanto De Angelis pass\u00f2 Laffite, che venne superato anche da H\u00e9ctor Rebaque.\nAl giro 25 termin\u00f2 la gara di Elio De Angelis: gli viene esposta bandiera nera per aver superato Jacques Laffite in regime di bandiere gialle. Rebaque scal\u00f2 cos\u00ec sesto.\nLa classifica nelle prime posizioni rimase immutata per diversi giri. Al giro 61, a sette dal termine, John Watson conquist\u00f2 la testa della gara: il turbo della Renault di Arnoux era entrato in crisi, tanto che tre giri dopo Arnoux si ritir\u00f2. Poco dopo stessa sorte tocc\u00f2 a Riccardo Patrese che si ritir\u00f2 con il motore rotto quando era terzo.\nVinse cos\u00ec Watson, seconda vittoria in carriera, cinque anni dopo il primo trionfo (Gran Premio d'Austria 1976); prima vittoria per la McLaren dopo 4 anni (ultima Gran Premio del Giappone 1977), e prima della gestione Ron Dennis. Secondo fu Reutemann, terzo Laffite, poi Eddie Cheever, H\u00e9ctor Rebaque e Slim Borgudd che conquist\u00f2 l'unico punto in carriera. Per la sua scuderia, la tedesca ATS furono i primi punti iridati dal GP del Watkins Glen 1979.\nGran Premio di Germania.\nAlain Prost scatt\u00f2 in testa davanti a Carlos Reutemann, Ren\u00e9 Arnoux, Didier Pironi (col ferrarista che gi\u00e0 alla prima \"chicane\" pass\u00f2 il pilota della Renault) e Alan Jones. Arnoux fu costretto subito ai box per una foratura, dovuta a un contatto con Piquet.\nGi\u00e0 al secondo giro Didier Pironi si ritir\u00f2 per un guasto elettrico sulla sua monoposto. Tre giri dopo Jones, che al quarto passaggio, aveva fatto segnare il miglior giro del gran premio, pass\u00f2 il compagno di scuderia Reutemann. La classifica era sempre guidata da Prost, seguito dalla due Williams, poi Nelson Piquet, Jacques Laffite, Gilles Villeneuve e Patrick Tambay. Al giro 8 Tambay sopravanz\u00f2 Villeneuve, mentre Jones attaccava, senza successo Prost. Il duello tra i primi due prosegu\u00ec per diversi giri: ci\u00f2 permise l'avvicinamento di Nelson Piquet e di Carlos Reutemann.\nVilleneuve scontava dei problemi agli pneumatici mentre l'altro pilota della Brabham, H\u00e9ctor Rebaque, entr\u00f2 in zona punti al giro 12, dopo il sorpasso su Tambay. Al quindicesimo giro Reutemann riprese il terzo posto, passando Piquet.\nAl ventunesimo passaggio Alan Jones sfrutt\u00f2, all'interno del \"Motodrom\", un malinteso tra Prost e Arnoux (il primo stava doppiando il secondo), e divenne primo. Al giro 27 Piquet riprese nuovamente la terza piazza a Reutemann, che un giro dopo fu costretto al ritiro col motore fuori uso.\nNella parte centrale di gara furono soggetti a problemi tecnici sia Jones che Prost. Il primo scontava dei guai all'alimentazione mentre il francese aveva un guasto al limitatore del turbo. Tra il 37\u00ba e il 39\u00ba passaggio Piquet non ebbe difficolt\u00e0 a passarli entrambi e portarsi al primo posto. Jones resistette fino al giro 42, quando si present\u00f2 ai \"box\" nel tentativo di far riparare la sua vettura. L'australiano riprese la gara ma ormai era sceso al di fuori della zona dei punti.\nNelson Piquet si aggiudic\u00f2 la gara, davanti a due francesi, Alain Prost e Jacques Laffite.\nGran Premio d'Austria.\nGilles Villeneuve scatt\u00f2 subito al comando grazie alle gomme morbide e infil\u00f2 le due Renault, partite dalla prima fila; quarto era Laffite, davanti all'altro ferrarista Didier Pironi; seguivano poi Carlos Reutemann, Nelson Piquet e Alan Jones. Gi\u00e0 nel corso del primo giro Pironi pass\u00f2 Laffite.\nAl secondo giro Prost attacc\u00f2 Villeneuve alla \"Hella Licht\", il canadese and\u00f2 lungo, nel tentativo di resistere al transalpino, e fin\u00ec nella via di fuga, rientrando in pista sesto; dietro lo imit\u00f2 Reutemann, che venne passato da Piquet e da Jones. Il ferrarista nei giri successivi perse posizioni a favore del duo della Williams e, poco dopo, anche di Riccardo Patrese.\nDopo sei giri Piquet pass\u00f2 Laffite, urt\u00f2 per\u00f2 un cordolo, danneggiando una minigonna, e poco dopo venne ripassato da Laffite, che sfrutt\u00f2 l'incapacit\u00e0 del brasiliano di sorpassare Pironi, che fungeva da \"tappo\". Il francese della Ferrari subiva dei problemi che gli pneumatici che gli fecero presto perdere diverse posizioni; inoltre aveva dei dolori alla schiena.\nAl decimo giro la classifica vedeva cos\u00ec sempre in testa il duo della Renault Prost-Arnoux, seguito da Jacques Laffite, Nelson Piquet e dall'altro duo della Williams Jones-Reutemann; Pironi era ora solo settimo. Due giri dopo Villeneuve si ritir\u00f2 per un'uscita di pista.\nAl giro 27 fin\u00ec anche la gara del battistrada Alain Prost che fu costretto all'abbandono con una sospensione fuori uso. Entrava nella zona punti John Watson, autore di un bel recupero, favorito anche dal ritiro di Nigel Mansell.\nAl trentasettesimo passaggio Bruno Giacomelli, nelle retrovie, fu costretto al ritiro con la vettura in fiamme. Al giro 39 Laffite pass\u00f2 a condurre, infilando Arnoux alla curva \"Texaco\", sfruttando dei doppiaggi. Negli ultimi giri furono diversi gli abbandoni nelle posizioni di met\u00e0 classifica per problemi tecnici.\nJacques Laffite vinse cos\u00ec la prima gara dell'anno (quinta in carriera), riportando al trionfo il motore Matra dopo quattro anni (ultima, e unica precedente, affermazione nel Gran Premio di Svezia 1977 sempre con Laffite al volante), e tornando cos\u00ec in lotta per il titolo mondiale. Arnoux fu secondo, terzo Piquet che negli ultimi giri era riuscito a contenere Jones. A punti anche Reutemann e Watson, unici altri piloti a pieni giri.\nGran Premio d'Olanda.\nAlain Prost mantenne il comando della gara in partenza, precedendo Ren\u00e9 Arnoux, Alan Jones, Nelson Piquet, Jacques Laffite e Carlos Reutemann. Alla partenza vi fu un incidente per Gilles Villeneuve che tocc\u00f2 le vetture di Patrese e Giacomelli, che stavano battagliando fra loro. Villeneuve fin\u00ec nelle protezioni alla prima curva.\nLa gara vide il dominio iniziale di Prost, non seguito per\u00f2 dal suo compagno di scuderia che scont\u00f2 una perdita di potenza del propulsore e fu costretto a cedere diverse posizioni, fino a retrocedere in settima.\nAl giro 19 Carlos Reutemann attacc\u00f2 Jacques Laffite. Alla curva \"Tarzan\" l'argentino tent\u00f2 la staccata ma Laffite non lasci\u00f2 varchi: i due si toccarono e furono costretti al ritiro. Entrarono in zona punti H\u00e9ctor Rebaque e Elio De Angelis, mentre settimo era Jean-Pierre Jarier dell'Osella. Pochi giri dopo Jones pass\u00f2 Prost, complice un'indecisione nel corso di un doppiaggio (come successo a Hockenheim), ma subito sul rettilineo principale Prost recuper\u00f2 la testa della corsa. Da qui in poi il degrado delle coperture elimin\u00f2 le possibilit\u00e0 di Jones di insidiare ancora Prost. La bella gara di Jarier si interruppe al ventinovesimo giro per un guasto alla trasmissione.\nAl cinquantesimo giro si ritir\u00f2 John Watson a causa di un guasto all'impianto elettrico mentre era quarto dietro a Piquet. Al 56\u00ba passaggio Eliseo Salazar pass\u00f2 Marc Surer entrando in zona punti mentre lo svizzero cedette poi anche a Michele Alboreto. Al giro 62 Mario Andretti usc\u00ec a 250\u00a0km/h senza per\u00f2 riportare danni gravi alla persona. Al giro 68 Nelson Piquet guadagn\u00f2 ancora una posizione passando Jones, e ponendosi secondo.\nAlain Prost vinse il suo secondo gran premio della carriera, precedendo Piquet, Jones, Rebaque, De Angelis e il cileno Salazar. Il primo punto per il pilota dell'Ensign coincide con l'ultimo della sua scuderia nel mondiale.\nGran Premio d'Italia.\nAlain Prost, partito dalla seconda fila, transit\u00f2 primo alla \"Variante Goodyear\", precedendo il compagno di scuderia Ren\u00e9 Arnoux, poi Carlos Reutemann, Didier Pironi (partito ottavo), Nelson Piquet, Alan Jones e Jacques Laffite. Gi\u00e0 nel primo giro Reutemann pass\u00f2 Arnoux, che venne passato anche da Pironi. Il ferrarista fu poi capace di passare subito Reutemann e porsi in seconda posizione. Piquet era molto lento e venne passato da Jones e Laffite. Il pilota della Ligier pass\u00f2 poi, al secondo giro, Jones. La gara inizialmente fu caratterizzata da una leggera pioggia.\nAl quarto giro Arnoux riprese la terza posizione a Reutemann, mentre un giro dopo salt\u00f2 anche Pironi, riponendosi in seconda posizione, dietro a Prost. Pironi venne poi passato anche da Laffite. Due giri dopo termin\u00f2 la gara di Gilles Villeneuve per un guasto al turbo, quando era sesto. La classifica vedeva, dietro al duo della Renault, Jacques Laffite, Didier Pironi, Carlos Reutemann, Bruno Giacomelli, Alan Jones e Nelson Piquet. In due giri Reutemann pass\u00f2 Pironi e Laffite, mentre Giacomelli venne saltato da Jones e Piquet.\nAl giro 9 Laffite perse una posizione, a favore di Pironi, a causa di una foratura lenta. Un giro dopo i rimontanti Jones e Piquet sorpassarono sul rettilineo d'arrivo sia Laffite che Pironi. Laffite si ritir\u00f2 al dodicesimo giro.\nLa pioggia, che scendeva minuta alla \"Parabolica\", trad\u00ec Eddie Cheever che and\u00f2 in testacoda; Ren\u00e9 Arnoux, per evitare la monoposto dello statunitense, usc\u00ec di pista: furono entrambi costretti al \"forfait\". Al giro 13 Jones prese il terzo posto a Carlos Reutemann. Tra il giro 14 e il 16 Giacomelli guadagn\u00f2 tre posizioni, su Didier Pironi, Nelson Piquet e Reutemann, autore di un errore. L'argentino scal\u00f2 in basso di 5 piazze. La classifica vedeva primo Alain Prost, seguito da Jones, Giacomelli, Piquet, Pironi e Tambay. Sulla Williams di Reutemann erano montate gomme dure, ci\u00f2 che rendeva molto difficoltosa la guida. Il pilota della Ligier attacc\u00f2 con successo prima Pironi poi Piquet. Attorno al giro 19 la pioggia cess\u00f2 di cadere sulla pista\nIl giro 20 fu caratterizzato dal violento botto che vide protagonista John Watson, che sbatt\u00e9 poco dopo la \"seconda di Lesmo\". La vettura si spezz\u00f2 in due, col motore che fin\u00ec in mezzo alla pista e venne sfiorato dal sopraggiungente Michele Alboreto. Due giri dopo Piquet pass\u00f2 Pironi mentre al giro 23 Patrick Tambay si ritir\u00f2 per una foratura e Giacomelli (tornata 26) fu costretto a una sosta per un guasto al cambio. Ora Prost comandava su Jones, Piquet, Pironi e Andretti che per\u00f2 dovette poi rallentare per un surriscaldamento del motore. Al trentatreesimo giro l'italoamericano dovette cedere a Carlos Reutemann.\nReutemann pass\u00f2 Pironi al giro 38, alla \"Variante della Roggia\"; tre giri dopo anche Andretti fu costretto all'abbandono della gara. Entr\u00f2 in zona punti Elio De Angelis. Ancora tre giri e il pilota romano super\u00f2 Pironi, ponendosi quinto.\nA met\u00e0 dell'ultima tornata cedette il Ford Cosworth DFV di Nelson Piquet mentre il brasiliano era terzo. Alain Prost vinse davanti a Jones (anche lui rallentato alla fine da un problema tecnico), Reutemann, De Angelis e Pironi. Nelson Piquet conquist\u00f2 un punto grazie a un testacoda di Andrea De Cesaris, anch'esso all'ultimo giro, che consent\u00ec al brasiliano di classificarsi nella zona dei punti.\nGran Premio del Canada.\nLa gara inizi\u00f2 sotto una forte pioggia. Davanti si posero le due Williams con Alan Jones che resistette al tentativo di sorpasso del suo compagno di scuderia Carlos Reutemann; terzo era Alain Prost, mentre Ren\u00e9 Arnoux si trov\u00f2 in mezzo alle due Ferrari che tentavano di passarlo. Villeneuve tocc\u00f2 la Renault che a sua volta tampon\u00f2 Pironi. Arnoux fu costretto al ritiro, mentre Didier Pironi perse numerose posizioni. Piquet recuper\u00f2, gi\u00e0 nel corso del primo giro, la seconda posizione, mentre Reutemann, in difficolt\u00e0, scese fino al quinto posto, superato anche da Elio De Angelis. In poche tornate l'argentino sprofond\u00f2 in classifica fino al ventunesimo posto.\nLe vetture gommate Michelin sembravano avere un migliore passo: al settimo giro Nelson Piquet pass\u00f2 in testa ma venne presto superato da Alain Prost. Dietro al pilota della Renault rinvennero Jacques Laffite e Gilles Villeneuve. Come Reutemann, anche Jones scese in classifica, lontano dalla zona dei punti, a causa di un testacoda. Dopo dieci giri Prost comandava davanti a Laffite, Villeneuve, John Watson e Nelson Piquet, primo pilota con le Goodyear. Seguivano poi Didier Pironi e le due Lotus.\nAl tredicesimo giro Laffite super\u00f2 Prost all\"'Epingle\". Nei giri successivi Prost venne passato sia da Villeneuve che da Watson. Al 19\u00ba giro Pironi pass\u00f2 Piquet e, al 22\u00ba giro, anche lui Prost, entrando al quarto posto. La gara del ferrarista s'interruppe al giro 25 per un problema elettrico. Entrava in zona punti Derek Daly della March.\nSi fece avanti Bruno Giacomelli (anche lui con gomme Michelin) che prima pass\u00f2 Daly e poi, al giro 36, anche Nelson Piquet. Due giri dopo Watson pass\u00f2 Villeneuve per la terza posizione. Il canadese, nel tentativo di doppiare Elio De Angelis, tocc\u00f2 la vettura del pilota romano, danneggiando ulteriormente l'ala anteriore gi\u00e0 danneggiata nell'urto con Arnoux alla partenza.\nLa pioggia cal\u00f2 d'intensit\u00e0 fino a smettere, tanto da consentire alla pista di asciugarsi. Al quarantanovesimo passaggio Nigel Mansell comp\u00ec un'escursione fuori pista, danneggiando l'alettone posteriore della sua vettura. Rimesso in pista dai commissari, quando giunse al tornantino, si spost\u00f2 in traiettoria, non curandosi del sopraggiunto Prost; i due si tamponarono e si ritirarono. Ora la gara vedeva in testa sempre Jacques Laffite seguito da John Watson, Gilles Villeneuve, poi Bruno Giacomelli, Nelson Piquet e Andrea De Cesaris. Quest'ultimo, nel tentativo di passare Piquet, and\u00f2 in testacoda e fu costretto all'abbandono.\nAl giro 54 l'ala anteriore di Villeneuve si ribalt\u00f2 definitivamente all'indietro. Dopo tre giri in cui il pilota del Cavallino Rampante guid\u00f2 praticamente senza visuale, l'alettone si stacc\u00f2 completamente, Villeneuve riusc\u00ec a giungere terzo, favorito dal fatto che, al raggiungimento delle due ore regolamentari, la gara venne dichiarata conclusa con la vittoria di Jacques Laffite, terza e ultima per una vettura motorizzata dalla Matra.\nLa Williams-Ford Cosworth, pur senza portare vetture a punti, conquist\u00f2 il secondo mondiale costruttori della sua storia, dopo quello della stagione precedente.\nGran Premio di Las Vegas.\nLa partenza del \"poleman\" Carlos Reutemann fu disastrosa: venne subito passato da Alan Jones e da Gilles Villeneuve: il canadese attacc\u00f2, senza successo l'australiano alla prima curva. Nel corso del primo giro Reutemann si fece passare anche da Alain Prost e da Bruno Giacomelli, scivolando al quinto posto. Dietro vi era John Watson, che precedeva gli altri due contendenti al titolo, Jacques Laffite e Nelson Piquet. L'argentino della Williams era in gravi difficolt\u00e0, tanto che venne passato al giro 2 anche da Watson.\nAl terzo giro Prost sorpass\u00f2 Villeneuve in seconda posizione, mentre Reutemann perse un'altra piazza, passato da Laffite. Il francese era il solo tra i tre pretendenti al titolo a ritrovarsi nella zona dei punti, anche se in una posizione ancora non sufficiente per l'iride. Il recupero del pilota della Ligier prosegu\u00ec il giro successivo, quando pass\u00f2 Watson, ponendosi quinto. Ora, dietro a Jones e Prost si erano formati due trenini: il primo composto da Villeneuve, Giacomelli, Laffite e Watson, il secondo guidato da Reutemann, che precedeva Piquet e Andretti.\nAl giro 18, dopo alcuni tentativi infruttuosi, Nelson Piquet prese una posizione a Carlos Reutemann: essendo per\u00f2 fuori dalla zona dei punti questo sorpasso non era sufficiente per consegnargli il titolo. Un giro dopo anche Mario Andretti scavalc\u00f2 Reutemann. Al ventiduesimo giro la classifica mondiale mut\u00f2: Piquet pass\u00f2 Watson e, entrando in zona punti, era ora, virtualmente, campione del mondo. Un giro dopo Laffite si trov\u00f2 a guadagnare due posizioni; prima pass\u00f2 Bruno Giacomelli, poi si trov\u00f2 terzo grazie al ritiro di Gilles Villeneuve. Il canadese fu poi squalificato, al termine della gara, per la scorretta posizione di partenza.\nNel medesimo giro Andretti pass\u00f2 Piquet. Ora la classifica vedeva sempre primo Jones, seguito da Prost, Laffite, Giacomelli, Andretti, Piquet, Watson e Reutemann. La classifica del mondiale vedeva Piquet e Reutemann appaiati a 49 punti, con Laffite a sole due lunghezze. Piquet avrebbe il titolo per il pi\u00f9 alto numero di vittorie.\nAl giro 27 Bruno Giacomelli and\u00f2 in testacoda, dopo che, due giri prima, Andretti aveva tentato, senza successo di passarlo. Il bresciano dell'Alfa Romeo rientr\u00f2 in pista decimo.\nDue giri dopo Watson si ferm\u00f2 ai box per il cambio degli pneumatici. Rientr\u00f2 in pista decimo. Cos\u00ec Reutemann rientr\u00f2 nella zona dei punti, ma Piquet continuava a guidare la temporanea classifica per il mondiale piloti. Un giro dopo fu il turno dell'abbandono di Mario Andretti mentre era quarto.\nAl trentaduesimo giro Nigel Mansell pass\u00f2 quinto, superando Carlos Reutemann. L'argentin\u00f2 riguadagn\u00f2 una posizione il giro seguente, quando Prost effettu\u00f2 il suo cambio gomme, rientrando sesto, proprio dietro a Reutemann. Laffite era ora secondo. Prost, con gomme nuove, recuper\u00f2 presto competitivit\u00e0 passando, in poche tornate, sia Reutemann che Mansell, ponendosi quarto.\nAl giro 46 Prost pass\u00f2 anche Piquet, mentre Giacomelli, in recupero, prese una posizione a Reutemann. Due giri e Alain Prost si riprese la seconda posizione, scavalcando anche Laffite. Ora Piquet, nella classifica virtuale del mondiale piloti avrebbe avuto 51 punti, contro i 49 di Reutemann e i 47 di Laffite. Quest'ultimo, in crisi di gomme, si fece passare da Piquet poco dopo. La classifica della gara vedeva sempre primo Jones (che aveva doppiato il compagno di team Reutemann), poi Prost, Piquet, Laffite, Mansell, Giacomelli e Reutemann. Laffite, passato anche da Mansell e Giacomelli, al giro 52 and\u00f2 al cambio gomme. Usc\u00ec dai box ottavo, dando addio alle speranze di titolo. Reutemann rientr\u00f2 nuovamente in zona punti, sesto.\nNigel Mansell pass\u00f2, sempre nello stesso giro 52, anche Piquet, per la terza posizione. Dietro rinvenne forte Giacomelli che pass\u00f2 sia Piquet che Mansell, agganciando cos\u00ec il terzo posto. Watson pass\u00f2 Reutemann, che cos\u00ec usc\u00ec ancora dai primi sei. Intanto Piquet, che sarebbe stato campione del mondo, soffriva per il caldo della giornata ed era esausto.\nWatson e Laffite stavano ora minacciando Piquet, che era quinto. Per vincere il titolo il brasiliano doveva giungere almeno sesto, vista la lontananza di Reutemann dalla zona punti, e la impossibilit\u00e0 per Laffite di chiudere primo o secondo.\nLe posizioni restarono per\u00f2 congelate con Alan Jones che vinse per la dodicesima (e ultima) volta in carriera, davanti ad Alain Prost, Bruno Giacomelli (che conquist\u00f2 il suo unico podio nel mondiale e il primo per un'Alfa dal Gran Premio di Spagna 1951), poi Nigel Mansell. Quinto era Nelson Piquet, che aveva resistito agli assalti di Laffite e Watson, e che vinse il suo primo mondiale piloti. Fu il secondo pilota brasiliano a riuscire nell'impresa dopo Emerson Fittipaldi. La Brabham ottenne per la terza volta il titolo piloti dopo le vittorie di Jack Brabham (1966) e di Denny Hulme (1967). Laffite conquist\u00f2 comunque, all'ultima curva, il sesto posto.\nNel luglio 2021 Mariana Reutemann ha rilasciato un'intervista subito dopo la morte del padre Carlos e sostiene che lui le avrebbe confidato che nella notte dopo le qualifiche e prima della gara qualcuno a sua insaputa avrebbe stravolto l'assetto della sua macchina, peggiorandola sensibilmente e di fatto impedendogli di lottare per il titolo\nClassifiche.\nClassifica Piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi gli 11 migliori risultati, indipendentemente da quando erano colti. Nessun pilota si trov\u00f2 nella condizione di dover scartare dei punti.\nClassifica Costruttori.\nVengono sommati i punti delle prime due vetture al traguardo. Non vi sono scarti.\nGara non valida per il Mondiale.\nLa stagione non prevedeva gare che non sarebbero state valide per il mondiale. Le vicissitudini della Guerra FISA-FOCA fecero poi non considerare valido per il campionato il Gran Premio del Sudafrica. Nella stagione non si disput\u00f2 la Formula Aurora. L\"'Australian Drivers' Championship\", denominato \"Australian Formula 1 Championship\", aperto per la stagione a vetture della Formula 1 australiana, venne vinto da Alfredo Costanzo, al volante di una McLaren M26, vecchia vettura di Formula 1, rielaborata e presentata come vettura di Formula 5000."}
{"id": "64253", "revid": "15756", "url": "https://it.wikipedia.org/wiki?curid=64253", "title": "Campionato mondiale di Formula 1 1982", "text": "La stagione 1982 del Campionato mondiale FIA di Formula 1 \u00e8 stata, nella storia della categoria, la 33\u00b0 ad assegnare il Campionato Piloti e la 25\u00b0 ad assegnare il Campionato Costruttori. \u00c8 iniziata il 23 gennaio e terminata il 25 settembre, dopo 16 gare, una in pi\u00f9 della stagione precedente. Il titolo dei piloti \u00e8 andato per la prima volta a Keke Rosberg e il titolo costruttori per la settima volta alla Ferrari.\nLa stagione fu funestata dagli incidenti mortali del pilota canadese della Ferrari, Gilles Villeneuve, nel corso delle qualifiche del Gran Premio del Belgio, e del pilota italiano Riccardo Paletti, della Osella, alla partenza del Gran Premio del Canada. Un altro grave incidente occorse all'altro pilota della Ferrari, il francese Didier Pironi, durante le qualifiche del Gran Premio di Germania, a seguito del quale il francese fu costretto all'abbandono delle competizioni automobilistiche.\nLa stagione vide anche il rientro in gara, dopo due anni di pausa, del gi\u00e0 due volte campione del mondo, l'austriaco Niki Lauda.\nLa pre-stagione.\nIl calendario.\nNel giugno 1981 la FOCA annunci\u00f2 la prima bozza del calendario per la stagione 1982. Il campionato sarebbe partito il 24 gennaio in Sudafrica e si sarebbe concluso, dopo 16 gare, a Las Vegas il 3 ottobre. Le gare in Austria e Spagna erano \"sub judice\", in vista dei lavori necessari di adeguamento dei circuiti. La gara di San Marino (prevista a Imola o al Mugello) e una gara da tenere sul circuito di Digione (come Gran Premio di Svizzera) erano le gare di riserva. La novit\u00e0 del calendario sarebbe stata una gara su un tracciato cittadino a Detroit.\nUna nuova bozza del calendario venne delineata a settembre, senza per\u00f2 ancora l'avallo ufficiale della Federazione Internazionale Sport Automobilistico. Venivano depennati i gran premi di Spagna e d'Austria (il primo per i problemi sorti con gli organizzatori locali nelle ultime due edizioni, il secondo per il sopraggiungere di difficolt\u00e0 economiche), sostituiti dalle due \"riserve\": il Gran Premio di San Marino a Imola (con ci\u00f2 Monza avrebbe mantenuto il Gran Premio d'Italia) e il Gran Premio di Svizzera, da disputarsi sul Circuito francese di Digione. Veniva inoltre confermato un nuovo gran premio da correre a Detroit, mentre gli organizzatori del Gran Premio del Sudafrica avevano 15 giorni per regolare la loro posizione. In mancanza di ci\u00f2 la gara sarebbe stata sostituita col Gran Premio d'Australia.\nL'8 ottobre la Commissione Esecutiva della FISA pubblic\u00f2 un'ennesima bozza del calendario mondiale per il 1982. La stagione si sarebbe aperta il 23 febbraio col Gran Premio del Sudafrica, e si sarebbe chiusa il 16 ottobre con una gara a Las Vegas, per un totale di 16 gare. Veniva escluso il Gran Premio di Spagna, mentre quello d'Olanda era ancora incerto; veniva confermata la reintroduzione del Gran Premio di Svizzera, da tenersi sul Circuito di Digione, in Francia. Le due riserve erano il Gran Premio d'Australia e quello d'Austria. La gara di Detroit era comunque in dubbio per divergenze fra gli organizzatori e la FOCA.\nInoltre, pochi giorni prima, l'annuncio del rientro alle competizioni di Niki Lauda aveva portato alla firma dell'accordo tra la FOCA e gli organizzatori del Gran Premio d'Austria, fino a quel momento in dubbio, per il mantenimento della gara in calendario almeno fino al 1988.\nIl 18 dicembre 1981 venne diramato il calendario definitivo. Le gare erano 16, una in pi\u00f9 della stagione 1981. Le novit\u00e0 riguardavano il ritorno a gennaio della gara sudafricana, come non capitava dal 1968, l'anticipo a giugno del Gran Premio del Canada, rispetto alla tradizionale data di inizio autunno, e lo scambio tra il Gran Premio di Francia e quello Gran Bretagna, che ora precedeva la tappa transalpina. Mancava l'appuntamento in Olanda, mentre era confermata l'Austria. Il Gran Premio di Spagna era riserva. Successivamente venne reinserita la gara olandese.\nLa gara sudafricana fu l'ultima, valida per un mondiale, a disputarsi a gennaio. Dal 1982 mai una stagione di F1 \u00e8 iniziata cos\u00ec presto, oltre ad essere l'ultima stagione terminata a settembre.\nAccordi e fornitori.\nL'unico cambiamento in merito alla fornitura dei motori fu l'entrata della BMW, che si leg\u00f2 alla Brabham, costruttore che, comunque, nel corso della stagione, prosegu\u00ec a utilizzare anche il tradizionale motore Ford Cosworth DFV. La casa tedesca aveva gi\u00e0 delle esperienze nel mondiale di Formula 1, prima negli anni cinquanta, quando aveva presentato anche una propria monoposto, poi alla fine degli anni sessanta, quando aveva motorizzato una vettura di Formula 2, costruita della Lola, e impiegata solo nei Gran Premi di Germania 1967 e 1968. La BMW forn\u00ec alla casa britannica un motore turbo, ad architettura L4, da 1.500 centrimetri cubici.\nLa maggior parte delle altre scuderie era invece rifornita dalla Ford Cosworth, ad eccezione della Ligier spinta da motori Matra, dalla Toleman a motore Hart, e da Renault, Ferrari e Alfa Romeo, che costruivano in proprio il loro propulsore.\nLa Scuderia Ferrari abbandon\u00f2 le gomme Michelin per ripassare alle Goodyear, mentre l'Osella dalle coperture francesi pass\u00f2 alle Pirelli. Anche la Tyrrell torn\u00f2 alle Goodyear, dopo aver utilizzato, nella seconda parte della stagione precedente, le Avon. La March, invece, dalle Avon pass\u00f2 alle Pirelli.\nDal Gran Premio del Belgio l'ATS sostitu\u00ec le Avon con le Michelin. Da quello di Monaco la March torn\u00f2 alle Avon, mentre la Theodore Racing abbandon\u00f2 la casa inglese e si affid\u00f2 alle Goodyear. L'Ensign, dal Gran Premio di Detroit venne rifornita dalla Pirelli.\nLa Fittipaldi Automotive ottenne l'appoggio finanziario della \"Caloi\", azienda brasiliana produttrice di moto e biciclette, che dette al team l'opportunit\u00e0 di proseguire l'impegno in Formula 1 anche per il 1982.\nScuderie e piloti.\nPiloti.\nDopo una visita alla Parmalat, suo sponsor, Niki Lauda annunci\u00f2 il 30 settembre 1981 il suo ritorno alle corse per la stagione 1982. L'austriaco, campione del mondo nel e nel con la Scuderia Ferrari, che aveva annunciato il suo ritiro esattamente due anni prima, non svel\u00f2 subito con quale team avrebbe ripreso le competizioni, anche se era probabile un suo approdo alla McLaren, anche perch\u00e9, a met\u00e0 settembre 1981 Lauda aveva testato una monoposto della scuderia britannica presso il circuito inglese di Donington Park. L'ufficializzazione dell'ingaggio arriv\u00f2 a novembre.\nIl campione del mondo 1980, l'australiano Alan Jones, annunci\u00f2 invece la sua intenzione di ritirarsi dalle corse a fine della stagione 1981. Al suo posto, alla Williams, si prospett\u00f2 l'arrivo del ferrarista Didier Pironi, che per\u00f2 era legato da un contratto con la scuderia italiana per tutto il 1982, o di Eddie Cheever. Il 30 ottobre 1981 anche l'altro pilota della Williams, Carlos Reutemann, annunci\u00f2 la sua volont\u00e0 di abbandonare la massima serie, considerando chiuso il suo ciclo sportivo. Questo annuncio fece riconsiderare a Jones l'opportunit\u00e0 di restare in F1 con la Williams. Nel frattempo la scuderia assunse Keke Rosberg, che nel 1981 aveva corso per la Fittipaldi, e impieg\u00f2, per alcuni test, Jean-Pierre Jarier, pilota dell'Osella. A sorpresa, il 17 dicembre, ultimo giorno utile per la determinazione dei piloti da iscrivere al campionato, Frank Williams convinse Reutemann a rientrare in Formula 1. L'argentino, nel frattempo, aveva ricevuto richieste dall'Arrows e dalla Renault.\nDurante il fine settimana del Gran Premio di Las Vegas 1981 venne annunciato il passaggio di Eddie Cheever dalla Tyrrell alla Ligier, per prendere il posto di Patrick Tambay. La Tyrrell, a sua volta, conferm\u00f2 Michele Alboreto e gli affianc\u00f2 Slim Borgudd, che l'anno precedente aveva esordito in F1 con l'ATS.\nL'ex campione del mondo di F1 nel 1976, James Hunt, rifiut\u00f2 la proposta della Brabham di diventarne pilota per la stagione 1982. La casa di Bernie Ecclestone, per far coppia col neo campione del mondo Piquet, assunse cos\u00ec Riccardo Patrese, proveniente dall'Arrows. Anche un altro ex campione del mondo, Mario Andretti, abbandon\u00f2 la F1 (nel 1981 era stato impiegato dall'Alfa Romeo), pur in presenza di un'offerta dell'Ensign. La casa milanese lo sostitu\u00ec con Andrea De Cesaris, uscito dalla McLaren, che aveva esordito in F1 proprio con l'Alfa.\nL'ATS iscrisse due vetture: una per il tedesco Manfred Winkelhock (una sola presenza per lui nel mondiale con la qualificazione nel Gran Premio d'Italia 1980 con un'Arrows) e l'altra per il cileno Eliseo Salazar, che nel 1981 si era diviso tra March ed Ensign. Quest'ultima port\u00f2 solo una vettura, affidata al colombiano Roberto Guerrero, esordiente nella categoria e giunto settimo nel Campionato europeo di Formula 2 1981.\nAnche la March torn\u00f2 a iscrivere due vetture, dopo che nella parte finale della stagione 1981 aveva fatto correre il solo Derek Daly. La coppia dei piloti fu composta dal rientrante pilota tedesco Jochen Mass (per lui 96 gran premi tra il 1973 e il 1980, con la vittoria nel Gran Premio di Spagna 1975) e l'esordiente brasiliano Raul Boesel, giunto terzo nel campionato inglese di F3 1981. Daly pass\u00f2 alla Theodore, in luogo di Marc Surer.\nL'elvetico pass\u00f2 all'Arrows, ove trov\u00f2 Mauro Baldi, pilota italiano, anche lui all'esordio nel \"circus\", e vincitore della F3 europea 1981. Un altro giovane pilota italiano si assicur\u00f2 un volante in F1: Riccardo Paletti, proveniente dalla F2, sostitu\u00ec Beppe Gabbiani all'Osella, ove fece coppia con Jean-Pierre Jarier. Il terzo pilota italiano esordiente fu Teo Fabi, ingaggiato dalla Toleman. La Fittipaldi schier\u00f2 il solo Chico Serra, anche se Johnny Cecotto, venezuelano proveniente dal motomondiale venne contattato nel caso la scuderia brasiliana avesse deciso di schierare una seconda monoposto. La \"Caloi\", sponsor del team, chiese anche a Emerson Fittipaldi di tornare a competere nel mondiale, ma senza successo.\nFerrari, Lotus e Renault confermarono i piloti della stagione precedente.\nIl 15 gennaio, nel corso di test in preparazione del Gran Premio del Sudafrica, Marc Surer usc\u00ec di pista e si frattur\u00f2 alle gambe. L'Arrows lo sostitu\u00ec con Brian Henton, ex pilota della Toleman.\nUna settimana prima del Gran Premio di Long Beach Carlos Reutemann, vicecampione del mondo, e pilota della Williams, annunci\u00f2 la sua decisione di ritirarsi immediatamente dalle competizioni. In suo luogo la Williams assunse Mario Andretti che, sempre al termine della stagione 1981, aveva abbandonato la F1 per le competizioni americane. Andretti, visti gli impegni con la Formula Indy, non avrebbe comunque disputato l'intera stagione con la Williams.\nDal Gran Premio di San Marino Henton pass\u00f2 alla Tyrrell, ove sostitu\u00ec Slim Borgudd. Come gi\u00e0 annunciato prima della gara di Imola, dal Gran Premio del Belgio, la Williams rimpiazz\u00f2 Mario Andretti (impegnato nelle corse nordamericane) con Derek Daly, che lasciava cos\u00ec la Theodore a Jan Lammers (a Imola sarebbe toccato a Geoff Lees). L'olandese mancava in F1 dalla prima parte della stagione , disputata all'ATS.\nLa March iscrisse una terza vettura per lo spagnolo Emilio de Villota. L'ultima volta in cui pi\u00f9 di due vetture di uno stesso costruttore affrontavano le qualifiche di un gran premio era stato il Gran Premio degli Stati Uniti d'America-Ovest 1980, con 4 Williams presenti, due ufficiali e due private, mentre l'ultima volta che una stessa scuderia aveva portato tre vetture era capitato al Gran Premio d'Italia 1980 al Team Lotus. La vettura era sostenuta dallo sponsor LBT, azienda produttrice di lubrificanti sintetici, ed era gommata Pirelli, come le altre due vetture della March, non dalla Avon, come inizialmente annunciato.\nMarc Surer, ristabilitosi dopo l'infortunio patito durante i test di inizio stagione in Sudafrica, ritorn\u00f2 alla Arrows. Anche queste due novit\u00e0 erano state gi\u00e0 annunciate per la gara sanmarinese.\nPer il Gran Premio di Monaco la Scuderia Ferrari non indic\u00f2 nessun sostituto per Gilles Villeneuve, deceduto nel corso delle prove del Gran Premio del Belgio, e affront\u00f2 cos\u00ec la gara col solo Didier Pironi, anche se venne avanzata l'ipotesi di richiamare Carlos Reutemann (che rifiut\u00f2 la proposta), mentre Jacques Villeneuve Sr. si propose alla scuderia italiana per guidare l'auto del fratello deceduto a Zolder. La Ferrari, per la prima volta dal Gran Premio d'Olanda 1976, schierava cos\u00ec una sola vettura.\nAnche a Detroit e Montreal la Ferrari iscrisse, nuovamente, una sola vettura, per Didier Pironi, anche se, il 1\u00ba giugno venne annunciato l'ingaggio di Patrick Tambay: sarebbe stato impiegato dal Gran Premio d'Olanda. In Canada, Jan Lammers, infortunato nel corso delle prove della gara di Detroit, non fu in grado di prendere parte alla gara. Inizialmente venne prospettato, da parte della Theodore Racing, l'ingaggio di Jacques Villeneuve Sr., fratello di Gilles. Successivamente la scuderia opt\u00f2 per il pi\u00f9 esperto Geoff Lees, gi\u00e0 iscritto dalla Theodore al Gran Premio di Gran Bretagna 1981, gara a cui poi non prese parte. Lees aveva disputato tre gran premi tra il 1979 e il 1980 con Tyrrell, Shadow ed Ensign. La Toleman non affront\u00f2 le due trasferte nordamericane a Detroit e Montreal per meglio preparare la sua vettura.\nPer il GP d'Olanda la Lotus sostitu\u00ec l'infortunato Nigel Mansell col pilota di riserva, il brasiliano Roberto Moreno, al debutto nella massima formula, e contemporaneamente impiegato nella F3 inglese. Alla Theodore Racing torn\u00f2 il pilota titolare, Jan Lammers, che prese il posto di Geoff Lees. Si rividero, dopo due gara di assenza, le Toleman, mentre l'Osella, per sostituire Riccardo Paletti, deceduto nel corso del precedente Gran Premio del Canada iscrisse Piercarlo Ghinzani, gi\u00e0 impiegato in un paio di occasioni nel 1981. Ghinzani non prese comunque parte all'evento.\nDal Gran Premio di Gran Bretagna lo spagnolo Emilio de Villota abbandon\u00f2 l'impegno in Formula 1, per la scarsa competitivit\u00e0 della vettura March a sua disposizione, tanto che chiese i danni alla scuderia per violazione delle clausole contrattuali. La casa britannica prosegu\u00ec cos\u00ec a schierare solo due vetture.\nNigel Mansell torn\u00f2, dopo un gran premio d'assenza, dovuta a problemi fisici, al volante della Lotus, in luogo del collaudatore Roberto Moreno. Il pilota inglese non era per\u00f2 ancora in perfette condizioni, tanto che nel Gran Premio di Francia al suo posto, alla Lotus, venne ingaggiato Geoff Lees. L'ultima partecipazione di Lees a una gara del mondiale era stata nel GP del Canada, al volante di una Theodore.\nDal Gran Premio di Germania, alla Theodore, Jan Lammers venne sostituito dall'esordiente Tommy Byrne, pilota irlandese che stava competendo nella F3 inglese.Nigel Mansell torn\u00f2 pilota titolare alla Lotus. Alla March Jochen Mass, infortunatosi nel GP di Francia, venne sostituito da Rupert Keegan, pilota britannico che aveva gi\u00e0 disputato 24 gran premi, tra il 1977 e il 1980.\nDidier Pironi, infortunatosi nelle prove del Gran Premio di Germania non pot\u00e9 pi\u00f9 partecipare al campionato. La Scuderia Ferrari port\u00f2 in Austria perci\u00f2 una sola vettura, affidata a Patrick Tambay. La scuderia di Maranello ingaggi\u00f2 Mario Andretti, pilota italoamericano, campione del mondo con la Lotus nel . Andretti, che aveva corso 126 gran premi (l'ultimo il Gran Premio di Long Beach 1982 con la Williams), era gi\u00e0 stato impiegato dalla Ferrari tra il 1971 e il 1972 in diverse occasioni. Andretti inizi\u00f2 a competere dal Gran Premio d'Italia. Dopo che al Gran Premio di Svizzera la Ferrari non era riuscita a schierare nessuna monoposto, viste le condizioni di Didier Pironi e il dolore muscolare che aveva afflitto Patrick Tambay, venne prospettata addirittura l'ipotesi che la scuderia italiana potesse non partecipare alle ultime due gare stagionali, pur essendo in testa al campionato riservato ai costruttori.\nSempre per la gara di Monza, l'Osella iscrisse una seconda vettura, affidandola a Johnny Cecotto. Il pilota venezuelano, che aveva vinto anche il Motomondiale 1975 nella classe 350, ed era impegnato in Formula 2, non prese poi parte all'evento.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1982.\nCircuiti e gare.\nVenne escluso dal calendario il Gran Premio di Spagna per problemi finanziari; vi fu un tentativo per reinserire la gara, sfruttando la concomitanza con i Mondiali di calcio, che nel 1982 si disputarono nel Paese iberico, ma senza successo. Il gran premio spagnolo aveva sempre trovato posto nel calendario iridato, fino dal 1968, ad eccezione dell'edizione 1980, disputata ma poi considerata non valida per il mondiale. Venne scartata l'ipotesi di effettuarlo egualmente, come prova esterna al mondiale.\nUsc\u00ec dal calendario anche il Gran Premio d'Argentina, pur se il 29 dicembre 1981 era stato confermato, come seconda prova del mondiale, per il 7 marzo. La gara sudamericana si era disputata con continuit\u00e0 fino dal 1972. Il 4 febbraio, l'ACA (Automobile Club d'Argentina), annunci\u00f2 la sua volont\u00e0 di sospendere il proprio gran premio, seconda prova stagionale fissata per il 7 marzo, stante l'incertezza in merito alla vicenda delle squalifiche dei piloti, scoppiata nel corso del Gran Premio del Sudafrica. L'ACA si riserv\u00f2 comunque di stabilire in seguito una nuova data. La situazione incerta metteva in dubbio anche la terza prova del mondiale, il Gran Premio del Brasile. Pochi giorni dopo venne l'annuncio ufficiale della cancellazione del Gran Premio d'Argentina per addotte motivazioni economiche, ma sul quale pendeva sempre l'incertezza della situazione del campionato.\nRientr\u00f2 nel calendario il Gran Premio del Sudafrica, che nel 1981 si era disputato senza validit\u00e0 iridata, come conseguenza della polemica tra FISA e FOCA in merito all'impiego delle \"minigonne\" sulle vetture. La gara si disput\u00f2 a gennaio, e fu l'ultimo gran premio di F1, valido per il mondiale, a disputarsi in quel mese.\nFece l'esordio nel campionato un nuovo circuito cittadino, quello di Detroit. Per la prima volta nella storia del Campionato mondiale di Formula 1 una stessa nazione, gli Stati Uniti d'America, ospitava tre gran premi validi per il campionato, nello stesso anno. La gara venne definita come Gran Premio degli Stati Uniti d'America-Est, denominazione che era stata gi\u00e0 utilizzata per distinguere il gran premio corso al Watkins Glen International, dal 1976 al 1980, dal gran premio corso a Long Beach negli stessi anni; la gara aveva anche il nome di \"Detroit Grand Prix\".\nLa pista, lunga 4.012 metri, si sviluppava lungo le sponde del \"Detroit River\" e attorno al \"Reinassance Center\", ed era una tipica pista cittadina, con brevi rettilinei spezzati da \"chicane\" e curva lente. Vi era anche un tratto in tunnel, come accadeva sul Circuito di Montecarlo. Fu il settimo tracciato statunitense a ospitare una gara valida quale prova del campionato mondiale di Formula 1.\nI piloti furono molto critici in merito alla sicurezza del tracciato. Michele Alboreto, della Tyrrell, giudic\u00f2 insufficienti le vie di fuga, minacciando anche di non correre qualora non fossero stati presi dei provvedimenti; Niki Lauda critic\u00f2 particolarmente la curva al termine della \"Jefferson Drive\", definendola pericolosissima.\nIl tracciato di Long Beach, che ospit\u00f2 il Gran Premio degli USA-Ovest, venne modificato rispetto alle edizioni precedenti. Venne riprofilata la parte che collegava il rettilineo di partenza con il rettilineo della \"Shoreline Drive\" (la partenza era stata riportata alla vecchia sede): inoltre questo lungo rettifilo venne modificato con l'introduzione di una \"chicane\". Anche la parte finale del tracciato sub\u00ec delle alterazioni. La lunghezza della pista divenne cos\u00ec di 3.427 metri, contro i 3.240 precedenti.\nIl Gran Premio d'Olanda non era inizialmente inserito nel calendario a causa del mancato pagamento, da parte degli organizzatori, della tassa necessaria per l'iscrizione al campionato. Dopo la regolarizzazione della posizione la gara venne reinserita. Il gran premio si disput\u00f2 al sabato, come l'edizione del 1969.\nNella solita alternanza fra tracciati, il Gran Premio di Gran Bretagna pass\u00f2 da Silverstone a Brands Hatch, e quello di Francia da Digione al Le Castellet. Il Circuito di Digione per\u00f2 rimase nel calendario iridato, ospitando il Gran Premio di Svizzera, come gi\u00e0 accaduto per l'edizione non titolata del 1975. Il gran premio elvetico rientrava nel calendario dopo una lunga pausa: l'ultima volta vi era stato nel 1954, con un evento ospitato sul circuito di Bremgarten. Dopo la tragedia di Le Mans del 1955 la Svizzera aveva vietato le gare automobilistiche sul proprio territorio; per tale ragione, dopo tale data, non si erano pi\u00f9 svolte edizioni del gran premio nazionale. Per aggirare il divieto la corsa venne disputata sul suolo francese, a circa 150\u00a0km dal confine elvetico.\nIl Gran Premio del Belgio si corse sul Circuito di Zolder, anche se, nella prima bozza di calendario per il 1982, la gara era stata fissata sul Circuito di Spa-Francorchamps.\nIl \"Race Promoters' Trophy\", riconoscimento al gran premio meglio organizzato in stagione, and\u00f2 al Gran Premio di Gran Bretagna, per la terza volta nella storia. Il tracciato di Brands Hatch era gi\u00e0 stato insignito di questo premio nel 1978, mentre la vittoria del 1977 riguardava un'edizione del gran premio britannico svolta a Silverstone.\nModifiche al regolamento.\nRegolamento tecnico.\nVennero proibiti i variatori d'assetto pneumatici; si permise l'adozione di paratie laterali fisse nella parte inferiore della vettura alte 6 centimentri, con la possibilit\u00e0 di adottare pattini di scorrimento antiusura di 2\u00a0cm, per un totale di 8\u00a0cm comprendenti le \"minigonne\" fisse; venne ridotto il peso minimo da 585 a 580 kg, per compensare l'abolizione dei variatori d'assetto.\nLa Federazione Internazionale Sport Automobilistico nomin\u00f2 l'ingegnere italiano Giovanni Cadringher come proprio delegato rappresentante, per tutte le gare, al fine di dirimere le controversie.\nRiassunto della stagione.\nGran Premio del Sudafrica e lo sciopero dei piloti.\nLa vigilia della gara venne sconvolta dalla battaglia che si accese tra i piloti da un lato (guidati da Niki Lauda, Gilles Villeneuve e Didier Pironi, rappresentanti della GPDA) e la FISA e la FOCA dall'altro.\nI piloti si rifiutavano di sottoscrivere l'articolo 58 del regolamento sportivo, vincolante al rilascio della superlicenza, nel quale i piloti si impegnavano a non fare causa per qualunque ragione agli organizzatori dei gran premi. La modifica del regolamento era stata decisa in una riunione della Commissione per la Formula 1, del 18 dicembre 1981, che aveva fissato definitivamente i regolamenti per la stagione 1982. Un altro punto contestato era una sorta di vincolo che le scuderie ponevano verso i piloti, che non avrebbero pi\u00f9 potuto liberarsi dai contratti firmati, per correre con un altro team. Altre due questioni che avevano suscitato la perplessit\u00e0 dei pilota erano l'obbligo di rispettare \"tutte\" le regole del mondiale, e quello di non ledere l'immagine della F1.\nPironi, in qualit\u00e0 di rappresentante dei piloti, lesse un comunicato nel quale affermava che \u201ci piloti non si sentono in grado di salire sulle macchine perch\u00e9 non in condizione per farlo\u201d e annunciava uno sciopero per le prove del giorno successivo (in Sud Africa si correva al sabato). Al gioved\u00ec mattina, primo giorno di prove ufficiali, tutti i piloti si presentarono al circuito, salirono su un pulmino del \"Kyalami Ranch\" (l'albergo che li ospitava), e si recarono al \"Sunnyside Park Hotel\" di Johannesburg, ove fissarono la loro base, in completa solitudine da manager e \"entourage\".\nPironi e Mass, in qualit\u00e0 di portavoce dei piloti, restarono al circuito per trattare col presidente della FISA Jean-Marie Balestre. Balestre dichiar\u00f2 che i piloti avevano commesso un errore grave nel non rispettare il regolamento delle superlicenze, del quale erano gi\u00e0 stati informati il 18 dicembre; il presidente della FISA evidenzi\u00f2 come vi era stato tutto il tempo per discuterne; ricord\u00f2 le sanzioni a cui sarebbero andati incontro e annunci\u00f2 che la Federazione aveva accettato la proposta degli organizzatori di correre il 30 gennaio, anche con altri piloti. Infine incolp\u00f2 Niki Lauda di essere il vero artefice della situazione.\nAl venerd\u00ec mattina Didier Pironi torn\u00f2 a trattare con Balestre e raggiunse un accordo (annunciato verso le 10:15) per correre il gran premio, rinviando ulteriormente la questione della superlicenza. Alle 11 i piloti si recarono in autodromo e le prove poterono infine cominciare, concentrandosi tutte al venerd\u00ec. Balestre ringrazi\u00f2 per la mediazione il direttore sportivo dell'Alfa Romeo Pierluigi Corbari, mentre Didier Pironi sottoline\u00f2 il ruolo di Niki Lauda, quale guida dei piloti.Bernie Ecclestone imped\u00ec per\u00f2 a Nelson Piquet di partecipare alla sessione, non considerandolo in grado di correre. Morris Nunn, dell'Ensign, ritir\u00f2 la sua macchina e lasci\u00f2 cos\u00ec senza volante Guerrero.\nAl via Ren\u00e9 Arnoux mantenne il comando, seguito da Alain Prost e Gilles Villeneuve, mentre l'altro pilota partito dalla prima fila, Nelson Piquet, part\u00ec malissimo e precipit\u00f2 in tredicesima posizione. A seguire Villeneuve vi era l'altro pilota della Ferrari, Didier Pironi, poi Keke Rosberg, Riccardo Patrese, Jacques Laffite, Michele Alboreto e Carlos Reutemann.\nAlboreto perse due posizioni nei giri seguenti, mentre Reutemann, dopo aver passato l'italiano, pass\u00f2 anche Laffite. Al quarto giro Piquet termin\u00f2 la sua corsa uscendo di pista alla \"Crownthorn\". Al quinto giro Patrese prese la quinta posizione a Rosberg; il giro seguente il finlandese fu passato anche dal compagno di scuderia Reutemann.\nAl settimo giro termin\u00f2 la gara anche per Villeneuve, col motore turbo fuori uso. Scalava cos\u00ec in terza posizione Pironi, seguito da Patrese e Reutemann.\nAl quattordicesimo passaggio cambi\u00f2 la testa della corsa: Alain Prost approfitt\u00f2 di alcuni doppiaggi e pass\u00f2 Arnoux sul rettilineo principale. Quattro giri dopo anche l'altra Brabham, quella di Patrese, fu costretta al ritiro, per guai al propulsore turbo. La classifica vedeva cos\u00ec in testa Prost, seguito da Arnoux, Pironi (staccato di sette secondi dal leader), Reutemann, Rosberg, Watson e Alboreto. Ancora un giro e Niki Lauda si port\u00f2 in settima posizione, passando Alboreto.\nAl giro 25 Didier Pironi, costretto al cambio gomme, dovette andare ai box. Rientr\u00f2 in pista solo ottavo. Il francese per\u00f2 fu capace di una bella rimonta passando, in poche tornate, prima Alboreto, poi Lauda. Ora le due Renault avevano un margine di un minuto sulle due Williams.\nIl dominio delle vetture francesi si incrin\u00f2 al giro 41 quando Prost fu vittima di una foratura che lo costrinse ai box. Ripass\u00f2 cos\u00ec in testa Arnoux. Prost, appena rientrato in pista, fu vittima di una seconda foratura, che lo spinse all'ottavo posto della classifica, a un giro da Arnoux. Tra il quarantaquattresimo el quarantacinquesimo giro Pironi pass\u00f2 John Watson e Keke Rosberg, tornando cos\u00ec terzo.\nArnoux stava intanto procedendo pi\u00f9 lentamente per le vibrazioni che la sua vettura produceva dovuta allo sporco raccolto dagli pneumatici. Prost invece proseguiva la sua rimonta, si sdoppi\u00f2 e pass\u00f2 Lauda, entrando nella zona dei punti. Al giro 55 Prost si trov\u00f2 quarto, dopo aver passato Watson e Rosberg.\nReutemann si avvicin\u00f2 a Arnoux, ma, nello stesso tempo anche Didier Pironi e Alain Prost si avvicinarono all'argentino, tanto che al giro 61 entrambi lo passarono. Solo un giro e Prost pass\u00f2 Pironi, posizionandosi cos\u00ec al secondo posto. Il motore della Ferrari stava perdendo potenza, tanto che Pironi venne, poco dopo, passato nuovamente da Carlos Reutemann. Pi\u00f9 dietro Lauda passava, nel frattempo, sia Watson che Rosberg.\nAl sessantottesimo giro Alain Prost torn\u00f2 infine al comando della gara, superando Arnoux. Al giro 71, dopo essere stato superato anche da Lauda, Pironi si ferm\u00f2 ai box per tentrare di riparare il turbo. A quattro tornate dal termine Carlos Reutemann conquist\u00f2 la seconda posizione, passando un Arnoux sempre pi\u00f9 in difficolt\u00e0.\nAlain Prost si aggiudic\u00f2 la sua quarta gara iridata, precedendo Reutemann, Arnoux, Lauda, Rosberg e Watson.\nMezz'ora dopo la fine del GP i commissari sportivi convocarono tutti i piloti per informarli che erano state sospese le loro licenze internazionali, compresa la superlicenza, necessaria per la F1, che era stato sospesa su decisione diretta di Jean-Marie Balestre, presidente della FISA. I soli quattro piloti ai quali la licenza non era stata sospesa erano Teo Fabi, Jochen Mass, Brian Henton e Marc Surer.\nI piloti erano accusati di aver impedito la tenuta delle pre-qualifiche e di aver costretto a ridurre a uno solo i giorni di prova; di aver violato l'articolo 8 del regolamento sportivo e l'articolo 68 del codice; di aver presentato alla FIA un ultimatum considerato inaccetabile; di aver messo in pericolo la tenuta del gran premio.\nSia la scelta di sospendere le licenze internazionali sia quella di sospendere le Superlicenza erano considerate illegittime dai piloti, in quanto, in merito alle prime, solo le singole federazioni nazionali di appartenenza dei singoli piloti avevano il potere di sospenderle, mentre la Superlicenza poteva essere sospesa solo dal comitato esecutivo della FISA e non dal suo presidente autonomamente.\nTutte le scuderie fecero ricorso contro la decisione di sospendere le licenze internazionali all'Automobile Club del Sudafrica che aveva 30 giorni di tempo per rispondere. Se avesse confermato la decisione, un ulteriore ricorso sarebbe stato inviato alla stessa FISA, che sarebbe stata invece direttamente investita del ricorso in merito alle Superlicenza. I piloti, nel frattempo, spingevano per le dimissioni di Balestre. La Commissione Sportiva Automobilistica Italiana critic\u00f2 la FISA per l'eccessivo peso dato agli interessi della FOCA e riconobbe ai piloti la legittimit\u00e0 della loro protesta.\nNella riunione del 28 gennaio la FISA decise di multare di 10.000 dollari e la sospensione condizionale per 5 corse per i prossimi due anni quei piloti gi\u00e0 multati per i fatti del Gran Premio del Belgio 1981 ovvero Riccardo Patrese, Didier Pironi, Gilles Villeneuve, Alain Prost, Bruno Giacomelli e Jacques Laffite. Tutti gli altri 23 piloti vennero multati di 5.000 dollari e due gare con la condizionale (ovvero tutti gli altri piloti del mondiale di F1 tranne Jochen Mass e Teo Fabi).\nContro queste proposte si schierarono 5 membri del comitato esecutivo della FISA, tra cui Marco Piccinini, rappresentante dei costruttori automobilistici presenti in F1. Piccinini, dirigente della Scuderia Ferrari, afferm\u00f2 anche che in caso di squalifica dei piloti, possibile in caso di mancato pagamento della sanzione pecuniaria, la casa italiana non avrebbe corso il successivo Gran Premio d'Argentina, gara per\u00f2 messa in dubbio proprio per questa vicenda delle squalifiche. Un'analoga posizione era espressa anche da Frank Williams. La Grand Prix Drivers' Association rigett\u00f2 le sanzioni e afferm\u00f2 che i suoi membri non avrebbero pagato la sanzione.\nDue giorni dopo la FISA comunic\u00f2 che erano state pagate le multe relative a undici piloti. Il saldo per\u00f2 non era stato effettuato dai piloti stessi ma dalle loro scuderie. Si trattava dei piloti di Brabham, McLaren, Williams, Lotus, al solo pilota dell'Ensign Roberto Guerrero, e al solo pilota della Toleman multato ovvero Derek Warwick. Si aggiungeva a questi anche Manfred Winkelhock dell'ATS, che aveva saldato il dovuto in proprio. Il 7 febbraio i piloti fondarono la \"Professional Racing Drivers' Association\", in sostituzione della GPDA, con a capo Didier Pironi. La nuova organizzazione ribad\u00ec la contrariet\u00e0 alle decisioni della FISA.\nIl 17 febbraio, in una riunione tenuta a Maranello, alla quale parteciparono tutte le scuderie legate alle grandi case costruttrici impegnate nel mondiale di F1 (ad eccezione della Ligier ma con la presenza di Osella e Toleman), venne redatto un comunicato che chiedeva alla FISA la difesa di un'autorit\u00e0 sportiva imparziale e oggettiva, la promozione di una giustizia sportiva rigorosa, una stabilit\u00e0 del regolamento tecnico a tutto il 1984 e l'applicazione integrale degli accordi sanciti dal Patto della Concordia in materia di gestione finanziaria. Infine le case espressero solidariet\u00e0 ai propri piloti.\nIl 20 febbraio il Tribunale d'Appello dell'Automobile Club del Sudafrica accolse il ricorso di Renault, Ferrari e Alfa Romeo, contro la sospensione delle licenze internazionali dei piloti, decise dalla FISA dopo la gara. Il 26 febbraio il Tribunale della \"FFSA\", la Federazione Sportiva Automobilistica Francese, assolse anch'essa i piloti francesi coinvolti nella vicenda sudafricana, come gi\u00e0 fatto dalla sua omologa CSAI per i piloti italiani; la \"FFSA\" era presieduta dallo stesso Balestre.\nIl 6 marzo, infine, il Tribunale d'Appello della FIA, riunito a Parigi, ridusse le multe a 5.000 $, e la sospensione a una sola gara, con la condizionale di sei mesi, a partire dal 28 gennaio; il tribunale accolse le richieste d'appello dei piloti contro le sospensione delle superlicenze, tranne che per Carlos Reutemann e Chico Serra, in assenza di una richiesta in tal senso da parte delle rispettive federazioni argentina e brasiliana. Il tribunale, per\u00f2, critic\u00f2 la forma di protesta adottata dai piloti.\nGran Premio del Brasile.\nLa gara si disput\u00f2 con un grande caldo, condizione che rese difficile per i piloti giungere al traguardo. Gilles Villeneuve prese il comando, davanti a Ren\u00e9 Arnoux e Keke Rosberg; il \"poleman\" Alain Prost era quarto. Rosberg pass\u00f2 Arnoux nel corso del primo giro, e tent\u00f2 anche di superare Villeneuve: usc\u00ec per\u00f2 dalla pista e venne a sua volta ripassato dalle due Renault.\nRosberg perse altre posizioni nei giri seguenti, cedendo alle due Brabham di Riccardo Patrese e Nelson Piquet. La rimonta della vetture di Bernie Ecclestone prosegu\u00ec al sesto giro quando entrambe passarono Prost, autore di un errore di guida. Al nono giro Piquet pass\u00f2 il compagno di scuderia Patrese, ritrovandosi al terzo posto, dietro a Villeneuve e Arnoux.\nAll'undicesimo passaggio Keke Rosberg riprese la quinta posizione a Prost. Nel frattempo Piquet tentava, senza successo, di passare Arnoux. Ci\u00f2 port\u00f2 alla creazione di un trenino di vetture dietro al francese, composto, oltre che da Piquet, anche da Patrese, Rosberg, Prost, Reutemann e le due McLaren.\nAl giro 17 la svolta: Piquet pass\u00f2 Arnoux, che poco dopo venne passato anche da Rosberg, che a sua volta aveva gi\u00e0 sorpassato Patrese. Le due Renault erano in crisi: Arnoux perse una posizione a favore anche di Patrese, e pi\u00f9 dietro, Prost venne passato da Niki Lauda. Un giro e Lauda fu ripassato da Prost, che pass\u00f2 anche Arnoux. Si fece avanti John Watson, che pass\u00f2 sia Lauda che Arnoux. Ora la gara vedeva al comando sempre Villeneuve, seguito da Nelson Piquet, Keke Rosberg, Riccardo Patrese, Alain Prost, John Watson, Ren\u00e9 Arnoux e Niki Lauda.\nAl ventiduesimo giro vi fu un incidente tra Arnoux, Lauda e Reutemann, che costrinse tutti e tre al ritiro. Cinque giri dopo, Rosberg pass\u00f2 Piquet alla \"Molykote\", ponendosi al secondo posto. Dopo soli due giri il brasiliano riprese la posizione. Al giro 30 Piquet attacc\u00f2 il leader della corsa Villeneuve: il canadese sbagli\u00f2 la manovra di difesa e fin\u00ec sull'erba all'esterno della pista, ritirandosi. Dopo gli stravolgimenti di questa parte di gara la classifica era guidata da Nelson Piquet, davanti a Keke Rosberg e Riccardo Patrese; entr\u00f2 in zona punti Nigel Mansell, sesto, seguito da Manfred Winkelhock e Didier Pironi.\nAl trentatreesimo giro Patrese fu costretto a ritirarsi per problemi fisici, dovuti al grande caldo della giornata. Al giro 46 Michele Alboreto entr\u00f2 in zona punti, passando Winkelhock.\nLa classifica non mut\u00f2 pi\u00f9 fino al termine. Nelson Piquet vinse, precedendo Rosberg e Prost. Alboreto conquist\u00f2 cos\u00ec i suoi primi punti iridati. Sul podio, per il grande caldo, Piquet svenne. I risultati della gara vennero per\u00f2 stravolti dalle decisioni della FIA. Il 20 aprile il Tribunale della FIA accolse il ricorso presentato da Ferrari e Renault in merito alla classifica del Gran Premio, squalificando Nelson Piquet e Keke Rosberg, giunti rispettivamente, primo e secondo. La sentenza, inappellabile, ribad\u00ec che il peso minimo delle monoposto non poteva scendere sotto i 580\u00a0kg, e che i rabbocchi effettuati al termine della gara non potevano essere considerati come regolari. Venne cos\u00ec riscritta la classifica della gara, con la vittoria che venne assegnata ad Alain Prost.\nGran Premio degli Stati Uniti-Ovest.\nAndrea De Cesaris mantenne il comando davanti a Ren\u00e9 Arnoux che pass\u00f2 subito Niki Lauda. Seguivano Bruno Giacomelli, Gilles Villeneuve, Alain Prost, Didier Pironi, Keke Rosberg e Nelson Piquet.\nLauda seguiva da vicino Arnoux e, a sua volta, subiva la pressione di Giacomelli. Al 6\u00ba giro Giacomelli cerc\u00f2 di superare l'austriaco, ma ritard\u00f2 troppo la frenata e and\u00f2 a tamponare Arnoux: entrambi furono costretti al ritiro. Al giro nove il rimontante John Watson pass\u00f2 Villeneuve, inserendosi in terza posizione, mentre al 10\u00ba giro anche il leader del mondiale, Alain Prost, fu costretto al ritiro per un testacoda.\nCinque giri dopo Andrea De Cesaris, il cui vantaggio su Niki Lauda andava riducendosi, ebbe un'incertezza nel doppiaggio del brasiliano Raul Boesel, ci\u00f2 consent\u00ec a Lauda di prendere la scia al pilota romano e di superarlo sulla \"Shoreline Drive\". La classifica vedeva cos\u00ec primo Lauda, seguito da De Cesaris, Watson, Villeneuve, Rosberg e Piquet.\nVilleneuve e Rosberg dettero vita a un lungo duello: il finlandese sfruttava la maneggevolezza della sua Williams per passare il canadese alla prima \"chicane\", mentre il pilota della Ferrari risuperava sul rettilineo. Villeneuve per\u00f2 fin\u00ec in testacoda, senza per\u00f2 perdere la posizione a favore del sopraggiungente Nelson Piquet.\nAl 25\u00ba giro Piquet fin\u00ec a muro e fu costretto al ritiro; la sua Brabham rimase in una posizione pericolosa, tanto da richiedere l'intervento di un carro attrezzi che train\u00f2 la monoposto per un tratto di pista, prima di raggiungere una via di fuga con Niki Lauda che rischi\u00f2 di colpire il mezzo di soccorso. Due giri dopo Rosberg si insedi\u00f2 al secondo posto grazie anche ai problemi con le gomme di Watson. Il nordirlandese dovette cambiare le coperture al giro 27, scivolando fuori dalla zona dei punti. Ora, dietro Lauda, De Cesaris e Rosberg, si trovava Villeneuve, seguito da Alboreto, Cheever e De Angelis.\nAl 33\u00ba giro Andrea De Cesaris fin\u00ec contro un muretto a causa di un problema ai freni. Niki Lauda si trov\u00f2 al comando con un minuto di vantaggio su Keke Rosberg. In rimonta era Riccardo Patrese che aveva preso la sesta posizione a Elio De Angelis al trentottesimo passaggio, e poi pass\u00f2 Cheever, costretto a un cambio gomme. Al giro 59 Patrese pass\u00f2 anche Alboreto.\nNiki Lauda vinse per la prima volta dal suo ritorno alle corse, seguito da Keke Rosberg e Gilles Villeneuve. Successivamente il pilota canadese venne squalificato per l'alettone irregolare della sua vettura: entr\u00f2 sul podio Riccardo Patrese. Vennero cos\u00ec classificate solo vetture motorizzate Ford Cosworth.\nIl boicottaggio della FOCA e il Gran Premio di San Marino.\nA seguito delle decisioni della FIA in merito al Gp del Brasile, dopo una riunione a Londra, la FOCA, l'associazione che riuniva gli assemblatori britannici, guidata da Bernie Ecclestone, decise per il boicottaggio della gara imolese. I \"van\" delle scuderie inglesi, gi\u00e0 presenti sul circuito romagnolo, ritornarono presso le loro sedi. Ecclestone minacci\u00f2 di escludere dalla FOCA quelle scuderie che non avessero seguito l'invito a non gareggiare. Alcuni team erano per\u00f2 legati a sponsor italiani: per tale ragione Tyrrell e Arrows tentennarono nell'aderire alla protesta. La FOCA propose agli organizzatori di spostare la gara al 3 luglio, vista l'impossibilit\u00e0 di approntare delle vetture, in tempo per la gara, che potessero rispondere alle nuove direttive in merito al peso minimo delle stesse. Per l'associazione dei costruttori questa decisione comportava una modifica regolamentare, che violava il Patto della Concordia.\nPer la stessa ragione vi fu la defezione anche della scuderia francese Ligier, che comunic\u00f2 che non sarebbe riuscita a presentare, per tempo, delle vetture che rimanessero all'interno del limite minimo di peso. Le scuderie presenti si riducevano cos\u00ec a Ferrari, Renault, Osella, Alfa Romeo e Toleman, tutte spinte da motori turbo, o comunque interessate in futuro a dotarsi di un motore sovralimentato. Il regolamento non imponeva un numero minimo di vetture presenti per dare validit\u00e0 alla gara, ma attribuiva agli organizzatori la possibilit\u00e0 di cancellare l'evento se fossero state disponibili meno di 13 vetture. Al primo giorno di prove si aggiunsero anche Tyrrell e ATS, anche se era sempre presente la possibilit\u00e0 che potessero abbandonare il circuito. Gli organizzatori, dal canto loro, minacciarono di sequestrare il materiale tecnico presente delle scuderie che avessero boicottato la gara.\nDerek Warwick non pot\u00e9 prendere il via per un guasto alla batteria verificatosi durante il giro di formazione, mentre Riccardo Paletti, all'esordio, fu costretto a partire dai box, con due giri di ritardo, sempre per un problema tecnico.\nAlla partenza i primi quattro piloti mantennero le loro posizioni, con Ren\u00e9 Arnoux che precedeva Alain Prost e le due Ferrari. Le due vetture italiane per\u00f2, gi\u00e0 nel corso del primo giro, alla \"Piratella\", passarono Prost. La gara di quest'ultimo termin\u00f2 dopo solo sette giri, per un problema elettrico. Scal\u00f2 cos\u00ec quarto Michele Alboreto.\nAl decimo giro termin\u00f2 definitivamente la gara di Paletti, mentre Andrea De Cesaris, attardatosi con una sosta ai box al giro 6, rientr\u00f2 in pista, per ritirarsi un giro dopo.\nIl vantaggio di Arnoux sulle due Ferrari si riduceva con Villeneuve che tent\u00f2, senza successo, di passare il francese. In zona punti entrava, intanto, Manfred Winkelhock, che aveva passato Teo Fabi: il pilota milanese, dopo poco, fu costretto ai box per molti minuti. Al ventiduesimo passaggio Pironi pass\u00f2 Villeneuve, per esserne poi ripassato al giro 26. Un giro prima, nel frattempo, Bruno Giacomelli, quinto, si era ritirato col motore fuori uso.\nAl giro 27 Villeneuve ebbe la meglio su Arnoux, con un sorpasso alla \"Rivazza\"; quattro giri dopo per\u00f2, al \"Tamburello\", il pilota della Renault riprese il comando della gara; ne approfitt\u00f2 anche Pironi, che pass\u00f2 nuovamente il suo compagno di scuderia, per il secondo posto. Il canadese, per\u00f2, gi\u00e0 alla \"Piratella\", recuper\u00f2 la piazza d'onore. Il giro seguente Eliseo Salazar entr\u00f2 in zona punti, passando Winkelhock.\nNei giri successivi continu\u00f2 la lotta tra i primi tre: al giro 35 Pironi pass\u00f2 ancora Villeneuve, col canadese che si riport\u00f2 secondo al giro 41. Intanto Salazar si era fermato ai box, facendo cos\u00ec rientrare tra i primi sei Winkelhock; il tedesco fu poi costretto anch'egli ai box per un problema elettrico. Al quarantacinquesimo passaggio Ren\u00e9 Arnoux fu costretto ad abbandonare la gara, con il motore fumante. Ora la classifica vedeva, con ampio margine, al comando le due Ferrari, seguite da Michele Alboreto, Jean-Pierre Jarier, Eliseo Salazar e Manfred Winkelhock.\nUn giro dopo, approfittando di un errore di Gilles Villeneuve, Didier Pironi prese il comando della gara. La lotta fra i due prosegu\u00ec, cos\u00ec che al giro 49 il canadese, con un'azione alla \"Tosa\", ritorn\u00f2 a condurre. Dai box della scuderia italiana venne esposto il cartello \"SLOW\", che di fatto imponeva ai piloti di preservare le vetture. Pironi per\u00f2, al giro 52, super\u00f2 ancora Villeneuve che, a sua volta, cerc\u00f2 di insidiare ancora il francese, fino all'arrivo. A un giro dal termine, sempre alla \"Tosa\", Gilles Villeneuve riprese a condurre, ma all'ultimo giro, Pironi, giunto al \"Tamburello\", si port\u00f2 all'esterno di Villeneuve, per passarlo nella curva seguente.\nDidier Pironi vinse cos\u00ec per la prima volta con la Ferrari, la seconda in carriera nel mondiale di F1. Terzo giunse Michele Alboreto, al suo primo podio iridato, quarto Jean-Pierre Jarier, che conquist\u00f2 cos\u00ec i primi punti in F1 dell'Osella.\nAl termine del gran premio Gilles Villeneuve dopo il giro d'onore, si diresse al motorhome della Scuderia Ferrari ed apostrof\u00f2 violentemente, a detta di molti presenti, il direttore sportivo Marco Piccinini (il canadese esclam\u00f2: \"Ed ora cercatevi un altro pilota!\") che invece non trov\u00f2 nulla di insolito o di scandaloso nella vittoria di Didier Pironi.\nVilleneuve quindi sal\u00ec controvoglia sul podio, solo per non fare un torto alle autorit\u00e0 sammarinesi e ritirare il piatto destinato al secondo classificato, ma mostrando una grande contrariet\u00e0. Nel dopogara il canadese ebbe un turbolento colloquio con Pironi, durante il quale lo accus\u00f2 di avergli rubato la vittoria e di essere un falso amico, giurandogli che mai gli avrebbe pi\u00f9 rivolto la parola.\nGran Premio del Belgio.\nNel corso delle qualifiche avvenne il tragico incidente che coinvolse il pilota della Scuderia Ferrari Gilles Villeneuve il quale, all'altezza della curva \"Terlamenbocht\", si trov\u00f2 davanti il tedesco Jochen Mass della March: Villeneuve tent\u00f2 di passarlo all'esterno ma, in quel momento, la March di Mass si spost\u00f2 anch'essa nella stessa direzione, col pilota tedesco convinto di lasciare l'interno della pista al canadese.\nLa Ferrari urt\u00f2 la ruota posteriore di Mass e decoll\u00f2, atterrando prima col musetto sull'erba e poi iniziando a roteare: l'avantreno della monoposto si disintegr\u00f2 e Villeneuve venne sbalzato fuori dell'abitacolo, ricadendo a terra diversi metri dopo e sbattendo col collo su un paletto di sostegno delle reti di protezione, poste all'esterno della curva.\nI soccorsi furono immediati, tanto che si tent\u00f2 di rianimare il pilota sul posto, ma senza esito; caricato sull'ambulanza, venne portato prima all'infermeria del circuito, poi venne trasferito all'ospedale \"Saint Raphael\" di Lovanio, dove venne tenuto in vita artificialmente. Il pilota aveva subito danni alla vertebra cervicale e i medici, molto scettici sulla sua sopravvivenza, annunciarono la sua probabile paralisi totale. Alle 21 la moglie Johanna acconsent\u00ec a staccare la macchina che teneva in vita il marito. La morte di Gilles Villeneuve sopraggiunse alle ore 21.12.\nLe prove tuttavia videro Ren\u00e9 Arnoux conquistare la prima posizione, mentre Alain Prost veniva sopravanzato anche da Keke Rosberg; seguivano poi Niki Lauda, Andrea De Cesaris, Michele Alboreto e le due Brabham. Al via vi fu una toccata tra Bruno Giacomelli e Eliseo Salazar, speronato a sua volta da Manfred Winkelhock: Giacomelli e Salazar furono costretti al ritiro. Si fermarono sulla griglia Nigel Mansell e Derek Warwick, che per\u00f2 furono capaci di ripartire, con la spinta dei meccanici.\nLa gloria per le Renault dur\u00f2 poco: al terzo giro Lauda prese la terza posizione a Prost, mentre al giro 4 Arnoux fu costretto a una sosta ai box per un problema col turbo: si trov\u00f2 cos\u00ec a condurre Keke Rosberg, per la prima volta nella sua carriera nel mondiale. A seguire il finnico vi era ora Lauda, poi De Cesaris, che aveva anch'egli passato Prost. La gara di quest'ultimo prosegu\u00ec negativamente, tanto che venne passato, nei giri successivi, anche da Riccardo Patrese e John Watson, che era autore di una bella rimonta. Al quindicesimo giro Prost dette addio alla zona dei punti, passato da Alboreto.\nAl giro 29 Alboreto fu costretto al ritiro per un guasto al motore. Al trentesimo giro Andrea De Cesaris pass\u00f2 Lauda, ponendosi al secondo posto mentre, un giro dopo, Watson conquist\u00f2 il quarto posizionamento in classifica, superando Patrese. Ora la classifica, dietro a Keke Rosberg, vedeva cos\u00ec De Cesaris, Lauda, Watson, Patrese, Derek Daly e le due Ligier. Dopo le Ligier vi era Nelson Piquet e un sorprendente Jochen Mass, partito dall'ultima fila.\nAl 34\u00ba passaggio termin\u00f2 la gara anche per Andrea De Cesaris, che fu fermato da un guasto al cambio. Tre giri dopo si ritir\u00f2 anche Jean-Pierre Jarier che, dopo un \"pit stop\", non attese il via libera dei meccanici, che stavano ancora operando coi martinetti sugli pneumatici, e distrusse l'alettone posteriore.\nAl giro 47 Watson pass\u00f2 il compagno di scuderia Lauda, mentre dalle retrovie si faceva largo Elio De Angelis, che aveva effettuato un cambio gomme nei primi giri della gara e poi aveva compiuto una forte rimonta. Al giro 52 anche Patrese, mentre era quarto, si ritir\u00f2 per incidente. Entr\u00f2 in zona punti Laffite che, per\u00f2, due giri dopo, precipit\u00f2 in classifica. Ora sesto era De Angelis.\nAl giro 61 si ritirano sia Daly (mentre era quarto) sia Mass (che era ottavo). Scalava cos\u00ec sesto Chico Serra con la Fittipaldi, che per\u00f2 veniva passato un giro dopo da Nelson Piquet.\nJohn Watson rimontava su Rosberg, in difficolt\u00e0 per via dell'usura dei suoi pneumatici. A 2 giri dalla fine Rosberg commise un errore alla curva \"Bolderberghaars Peldbocht\", fin\u00ec sul cordolo e venne superato da Watson, che and\u00f2 a vincere davanti allo stesso Rosberg, poi Lauda, Cheever, De Angelis e Piquet. Per il nordirlandese si trattava del terzo successo iridato. Lauda venne successivamente squalificato per un'irregolarit\u00e0 tecnica sulla sua McLaren (la vettura era sotto al peso minimo): terzo, per la prima volta sul podio, venne cos\u00ec classificato Eddie Cheever. Chico Serra scal\u00f2 sesto, conquistando l'ultimo punto iridato per la Fittipaldi, mentre la BMW conquist\u00f2 i suoi primi punti come motorista.\nGran Premio di Monaco.\nRen\u00e9 Arnoux mantenne il comando seguito da Bruno Giacomelli, Riccardo Patrese e Alain Prost. Al secondo giro Prost, sul rettilineo d'arrivo, riusc\u00ec a superare Patrese e si port\u00f2 al 3\u00ba posto; Giacomelli, due giri dopo, fu costretto ai box, a causa della rottura del semiasse: le due Renault si trovarono cos\u00ec a comandare la gara. Seguivano Patrese, Didier Pironi, Andrea De Cesaris, Michele Alboreto e Keke Rosberg.\nAl quindicesimo passaggio Arnoux perse il controllo della sua Renault alle \"Piscine\", finendo in testacoda: il motore si spense e fu costretto al ritiro. Alain Prost pass\u00f2 cos\u00ec a condurre. I primi quattro della classifica erano vicini, compresi in sette secondi. Subito dietro, al giro 22, Keke Rosberg pass\u00f2 Alboreto.\nIl gruppetto di testa si trov\u00f2, al 33\u00ba giro, a doppiare Elio De Angelis: Prost e Patrese lo superarono senza problemi, mentre Pironi prov\u00f2 a infilarlo alla \"Rascasse\"; nella manovra la monoposto del francese urt\u00f2 la ruota della Lotus e danneggi\u00f2 il musetto. Il danno tuttavia non fu importante tanto che il francese prosegu\u00ec la sua gara. Nelle prime posizioni la classifica non vide mutamenti fino al giro 66, quando Rosberg (5\u00b0), si ritir\u00f2 per un problema alle sospensioni, seguito 4 giri dopo, anche da Alboreto. Quinto era cos\u00ec Derek Daly e sesto Elio De Angelis.\nAttorno al 70\u00ba giro, sul tracciato, inizi\u00f2 a cadere una leggera pioggia: a farne le spese per primo fu il battistrada Alain Prost che, al giro 74 (a tre tornate dalla conclusione del gran premio), sbatt\u00e9 contro il \"guard-rail\", dopo essere andato in testacoda alla chicane del porto.\nDopo questo ritiro la gara visse dei momenti concitati. Leader della gara divent\u00f2 Riccardo Patrese, che per\u00f2 si gir\u00f2, poco dopo, al tornante \"Loews\", spegnendo il motore; pass\u00f2 perci\u00f2 al comando Didier Pironi, che venne tradito dalla batteria scarica della sua Ferrari, che si ferm\u00f2 sotto il tunnel, nel corso dell'ultimo giro. Al comando sarebbe passato dunque un altro pilota italiano, Andrea De Cesaris, con l'Alfa Romeo, che rimase senza benzina pochi istanti dopo l'abbandono di Pironi. In testa avrebbe potuto porsi l'irlandese Derek Daly, che era attardato di un giro, ma il pilota della Williams tocc\u00f2 le barriere e si ferm\u00f2 alla \"Rascasse\", prima di iniziare l'ultimo giro.\nPatrese, nel frattempo, era riuscito a ripartire e, unico tra tutti i piloti partecipanti, tagli\u00f2 il traguardo a pieni giri: era dal 1975 (Vittorio Brambilla nel Gran Premio d'Austria) che un italiano non vinceva una corsa mondiale. Patrese fu anche il primo pilota italiano a vincere un'edizione del Gran Premio di Monaco valida quale prova del Campionato mondiale di Formula 1. Nel caos finale non fu subito chiaro chi avesse vinto, tanto che alla Lotus spinsero anche De Angelis ad andare sul podio e lo stesso Patrese, solo una volta concluso il giro d'onore ed aver arrestato la macchina davanti al podio, venne informato della vittoria. Per le posizioni di rincalzo, il secondo posto venne assegnato a Pironi davanti a De Cesaris. I due pur ritirati avevano compiuto 75 giri su 76 in un tempo minore dei doppiati Mansell e De Angelis, che occuparono la quarta e la quinta posizione. Sesto viene classificato Daly, malgrado il ritiro, a due giri.\nRiccardo Patrese fu il sessantanovesimo pilota ad aggiudicarsi un gran premio valido per il mondiale di F1.\nGran Premio degli Stati Uniti-Est.\nAl via Alain Prost mantenne il comando seguito da Andrea De Cesaris, Keke Rosberg (questi due duellarono a lungo nel corso del primo giro) e Didier Pironi. Gi\u00e0 nel corso del primo giro, nelle retrovie, vi fu un incidente tra Mauro Baldi e Raul Boesel.\nAl terzo giro De Cesaris fu costretto a rientrare ai box con un semiasse rotto: per lui la gara termin\u00f2 cos\u00ec. Al settimo giro la vettura di Elio De Angelis, mentre tentava di superare quella di Roberto Guerrero, alla fine del rettilineo d'arrivo, entr\u00f2 in contatto con quest'ultima: la Ensign del colombiano si alz\u00f2 da terra e and\u00f2 a sbattere contro le barriere; Riccardo Patrese non si accorse della macchina di Guerrero, fren\u00f2 di colpo ma non pot\u00e9 evitare il contatto contro le barriere. Entrambi i piloti erano indenni ma dalla macchina di Patrese si svilupp\u00f2 un principio di incendio da un freno posteriore: la posizione pericolosa delle vetture indusse il direttore di gara a sospendere la corsa. La classifica sarebbe stata stilata per somma dei tempi. Al momento dell'interruzione la classifica vedeva al comando Alain Prost, seguito da Keke Rosberg, Didier Pironi, Nigel Mansell, Bruno Giacomelli, Eddie Cheever e Niki Lauda.\nIl gran premio venne fatto ripartire dopo un'ora, vista anche la difficolt\u00e0 che gli organizzatori trovarono nello spostare le vetture incidentate.\nAlla ripartenza Nigel Mansell perse rapidamente diverse posizioni, tanto da crollare in ottava posizione. Chi ne approfitt\u00f2 fu soprattutto Ren\u00e9 Arnoux che prese una posizione a Lauda, ponendosi sesto, dietro a Cheever. L'austriaco si rifece al giro 12, quando pass\u00f2 nuovamente Arnoux. La sua Renault soffriva di un guaio all'iniezione, che lo fece scendere in classifica di un paio di posizioni.\nLo stesso problema si verific\u00f2 sull'altra vettura, quella del battistrada Prost, che presto venne raggiunto da Rosberg. Al ventitreesimo passaggio Rosberg fu capace di sorpassare Prost, che per\u00f2 restava primo nella classifica per addizione dei tempi. Gi\u00e0 per\u00f2 un giro dopo il vantaggio del finlandese sal\u00ec, tanto da cancellare il vantaggio di Prost al momento dell'interruzione della gara.\nAl giro 26 Giacomelli and\u00f2 in testacoda alla curva \"Atwater\", rimase in gara, ma venne passato sia da Cheever che da Lauda. Intanto proseguivano le difficolt\u00e0 per Prost, che nel giro di pochi passaggi, venne passato sia da Didier Pironi che da Eddie Cheever e Niki Lauda. Il francese per\u00f2, grazie al vantaggio accumulato nella prima parte di gara, restava comunque terzo. Il francese venne passato poi anche da Giacomelli e Watson.\nAl trentesimo passaggio John Watson pass\u00f2 Giacomelli. Il nordirlandese prosegu\u00ec la sua rimonta, avvicinandosi a Lauda. Ci\u00f2 fece avvicinare anche Giacomelli, che tent\u00f2 di riprendersi la posizione: le due monoposto per\u00f2 collisero, l'Alfa Romeo ruppe una sospensione e fin\u00ec contro le barriere.\nTre giri dopo Watson ebbe la meglio su Lauda e si avvicin\u00f2 anche a Cheever, rallentato da Pironi. Watson prima pass\u00f2 Cheever sul rettilineo \"Larned\", poi, su quello della \"Jefferson Drive\", anche Pironi. Due giri dopo Cheever, sempre impossibilitato a passare Pironi, cedette una posizione anche a Lauda. L'austriaco pass\u00f2 in seguito il francese della Scuderia Ferrari il giro seguente.\nWatson complet\u00f2 la sua rimonta al giro 38, passando anche Rosberg. Il finlandese, grazie alla classifica per somma di tempi, rimase per\u00f2 primo, davanti a Niki Lauda e John Watson. Al quarantunesimo giro Lauda sbagli\u00f2 la manovra di sorpasso su Rosberg, finendo a muro. Ne approfitt\u00f2 Cheever che riusc\u00ec invece a superare il finnico. Pi\u00f9 dietro Pironi fu autore di un testacoda, in cui perse una posizione in favore di Laffite.\nAl giro 43 Watson scav\u00f2 un margine sufficiente su Rosberg per essere considerato effettivamente primo in classifica. Terzo era Eddie Cheever, poi Jacques Laffite, Didier Pironi e Derek Daly. Al giro 48 un leggero contatto tra Laffite e Rosberg non costrinse il francese al ritiro che, anzi, fu anche capace di passare il pilota della Williams. Un giro dopo Pironi pass\u00f2 anch'egli Rosberg e, al giro 52, anche Laffite. Rosberg venne passato anche da Daly: il finlandese, sesto in pista, era quarto in classifica.\nLa Ligier di Laffite era comunque danneggiata: venne cos\u00ec ripassata da entrambe le Williams. Al sessantaduesimo passaggio venne dichiarata la fine del gran premio, per il raggiungimento delle due ore di gara (la gara prevedeva inizialmente 70 giri).\nJohn Watson vinse per la quarta volta nel mondiale, davanti a Eddie Cheever, Didier Pironi e le due Williams.\nGran Premio del Canada.\nAl via la Ferrari di Didier Pironi, in \"pole position\", rest\u00f2 ferma sulla griglia di partenza; il pilota francese alz\u00f2 il braccio per segnalare il problema agli altri conduttori: quasi tutti i piloti riuscirono ad evitare la vettura, che per\u00f2 venne leggermente urtata da Roberto Guerrero, poi da Raul Boesel che si gir\u00f2: Eliseo Salazar urt\u00f2 Geoff Lees, mentre dietro Riccardo Paletti tampon\u00f2 in pieno la Ferrari.\nPaletti perse subito conoscenza rimanendo intrappolato nell'auto; Pironi usc\u00ec immediatamente dalla propria vettura per aiutare il collega, insieme ai commissari di gara ma, pochi secondi dopo, la benzina che era fuoriuscita dal serbatoio dell'Osella, prese fuoco e la monoposto fu completamente avvolta dalle fiamme. L'incendio fu rapidamente domato ma il pilota, pur non ustionato, non dava segni di vita; estratto dalla sua macchina dopo oltre venti minuti, venne portato in ospedale \"Royal Victoria\", ove mor\u00ec poco dopo il ricovero.\nLe ferite riportate nella zona toracica, piuttosto gravi, resero fatale l'inalazione delle sostanze estinguenti che preclusero ogni possibilit\u00e0 di rianimarlo; inoltre aveva subito la frattura della gamba sinistra e della caviglia destra.\nDopo un'ora dall'incidente la pista venne sgomberata dai rottami si avvi\u00f2 una nuova partenza: Didier Pironi mantenne il comando della corsa seguito da Ren\u00e9 Arnoux, Alain Prost, Nelson Piquet e John Watson. Gi\u00e0 alla fine del primo giro Arnoux riusc\u00ec a superare Pironi, in netta difficolt\u00e0 col muletto; poco dopo, al tornantino del Casin\u00f2, Giacomelli, che procedeva a rilento a causa di una foratura, venne tamponato da Mansell: l'inglese, nell'impatto, si frattur\u00f2 un polso e venne portato via in ambulanza. Nel corso del secondo giro Piquet prese la seconda posizione a Prost, e la seconda a Pironi, un giro dopo.\nAl nono giro il brasiliano super\u00f2 anche Arnoux portandosi al comando della corsa, mentre Pironi perdeva sempre pi\u00f9 posizioni, tanto che decise di rientrare ai box per la sostituzione delle gomme. Ora quarto scalava Eddie Cheever, seguito da Andrea De Cesaris e Riccardo Patrese. Il padovano pass\u00f2 il romano al giro 14, e anche l'italoamericano al giro 17.\nAl ventinovesimo giro Arnoux fin\u00ec in testacoda e fu costretto al ritiro. Nello stesso giro Patrese pass\u00f2 Prost, trovandosi cos\u00ec secondo. Due giri dopo anche Alain Prost si ritir\u00f2, col motore in fumo. Adesso Piquet guidava seguito da Patrese, con la Brabham aspirata, De Cesaris e Cheever.\nA quattro giri dal termine Cheever rimase senza benzina e si ferma sul rettilineo d'arrivo, due giri dopo anche De Cesaris (terzo) e Derek Daly (quinto) subirono lo stesso inconveniente e devono fermarsi a bordo pista, ne approfittano John Watson che scal\u00f2 al terzo posto ed Elio De Angelis al quarto.\nLa gara venne vinta da Nelson Piquet che, a solo sette giorni dalla non qualificazione di Detroit, ottenne la prima vittoria per un motore BMW. La casa tedesca era la sedicesima ad imporsi, come motorista, in una gara valida per il mondiale di F1.\nGran Premio d'Olanda.\nIn partenza Alain Prost prese il comando, davanti al compagno di scuderia Ren\u00e9 Arnoux, poi le due Ferrari di Didier Pironi e Patrick Tambay. Nelson Piquet, autore di una cattiva partenza, venne passato anche da Niki Lauda.\nPironi si port\u00f2 rapidamente al comando, passando gi\u00e0 nel corso del secondo giro Arnoux, e al quinto Prost. Sempre nel corso del secondo passaggio Piquet recuper\u00f2 sia su Lauda che su Tambay, bruciandoli sul rettilineo d'arrivo, posizionandosi al quarto posto. Al terzo giro anche Lauda tent\u00f2 il sorpasso su Tambay, ma senza successo. Nei giri seguenti rinvenne dalla retrovie Keke Rosberg che pass\u00f2 in pochi giri Giacomelli, Lauda e Tambay. Pironi, dopo un terzo di gara, precedeva prost di 14 secondi e Piquet di 17.\nAl quindicesimo passaggio Piquet ebbe la meglio su Arnoux, ponendosi al terzo posto. La gara del francese s'interruppe poco dopo, al giro 21, quando and\u00f2 dritto alla prima curva, e usc\u00ec di pista a quasi 260\u00a0km/h. La monoposto fin\u00ec sulla barriera fatta dagli pneumatici: venne parzialmente distrutta ma Arnoux sub\u00ec solo una forte contusione alla gamba sinistra.\nAnche la gara dell'altro pilota della Renault, Alain Prost non dur\u00f2 a lungo: si ritir\u00f2 per un guasto al motore al giro 33, dopo che nei giri precedenti era stato passato sia da Piquet che da Rosberg. La gara vedeva sempre al comando Didier Pironi, che precedeva Piquet, Rosberg, Tambay, Lauda, Giacomelli e Daly. Una leggera pioggia fece la sua comparsa sul tracciato, ma fu di breve durata e intensit\u00e0, tanto che nessun pilota fu costretto a montare gomme da bagnato.\nL'irlandese entr\u00f2 in zona punti al giro 36, mentre Tambay cedette via via posizioni, a causa di un problema all'alimentazione: prima a Lauda, poi a lo stesso Daly, infine a Michele Alboreto, che entr\u00f2 in zona punti al 45\u00ba giro.\nLa classifica rimase congelata fino al giro 69 quando Alboreto prese il quinto posto a Daly: il pilota italiano per\u00f2 venne nuovamente passato da quello della Williams. Le due auto si toccarono, Alboreto and\u00f2 in testacoda, e venne passato da Mauro Baldi.\nDidier Pironi vinse per la terza volta nel mondiale, precedendo Nelson Piquet e Keke Rosberg. Per Baldi, il sesto posto, fu il primo arrivo a punti nel mondiale. Il giro pi\u00f9 veloce venne conquistato per la prima volta da Derek Warwick: fu anche il primo gpv per la Toleman tra i costruttori e per la Hart tra i motoristi.\nGran Premio di Gran Bretagna.\nAl momento del giro di ricognizione la Williams del \"poleman\" Keke Rosberg rimase ferma a causa di un problema all'alimentazione; i meccanici riuscirono a farlo ripartire, a spinta, ma fu costretto a prendere il via dal fondo della griglia.\nAl via Riccardo Patrese, in prima fila, non riusc\u00ec a partire: il padovano alz\u00f2 un braccio per segnalare il problema, Didier Pironi riusc\u00ec ad evitarlo, ma Ren\u00e9 Arnoux, che lo vide all'ultimo momento, e tampon\u00f2 la Brabham ferma; entrambi finirono fuori pista. Una ruota, staccatasi, dalla Renault di Arnoux, attravers\u00f2 la pista e venne urtata dalla Toleman di Teo Fabi: tutti e tre piloti furono costretti al ritiro. Nelson Piquet prendeva cos\u00ec il comando della corsa seguito da Niki Lauda, Didier Pironi, Elio De Angelis, Michele Alboreto e Andrea De Cesaris.\nAl terzo giro, all'entrata, della curva \"Hawthorn\" Jean-Pierre Jarier e Chico Serra si toccarono; la Fittipaldi del brasiliano si ribalt\u00f2 e fin\u00ec ribaltandosi e prendendo fuoco, mentre John Watson, costretto a passare sull'erba, and\u00f2 in testacoda e si ritir\u00f2. Serra venne immediatamente soccorso e non sub\u00ec gravi danni fisici.\nLa gara continu\u00f2 con Piquet al comando fino al decimo giro, quando fu costretto al ritiro per un problema di alimentazione; la Brabham non pot\u00e9 cos\u00ec implementare la strategia di rifornimento carburante in gara.\nNello stesso giro Derek Daly pass\u00f2 De Angelis ponendosi cos\u00ec al terzo posto, alle spalle di Lauda e Pironi. Dalle retrovie Derek Warwick della Toleman fu protagonista di una grande rimonta: decimo al fine del primo giro, scal\u00f2 sesto gi\u00e0 al giro 6, mentre al giro 12 pass\u00f2 anche De Angelis e al giro 18 Daly. L'inglese tallon\u00f2 poi Pironi per tre giri, poi tent\u00f2 l'attacco alla \"Druids Bend\" ma Pironi lo chiuse. Il giro dopo, sul rettilineo d'arrivo, Warwick riusc\u00ec a prendere la scia di Pironi e lo super\u00f2 alla frenata della \"Paddock Hill Bend\" portandosi in seconda posizione. L'inglese continu\u00f2 a spingere e inizi\u00f2 a rimontare su Lauda, ma al quarantesimo giro rientr\u00f2 ai box, ritirandosi per una rottura del semiasse.\nLauda comandava ora su Pironi, De Angelis, De Cesaris e Patrick Tambay. Il francese pass\u00f2 al giro 47 De Cesaris, che cedette poi una posizione a Daly. Dodici giri dopo anche Alain Prost super\u00f2 il pilota dell'Alfa Romeo. La gara del pilota romano si chiuse al giro 66 per un problema elettrico.\nNegli ultimi giri Elio De Angelis si avvicin\u00f2 a Pironi, ma i problemi di alimentazione della Lotus ne impedirono l'attacco; anzi, al penultimo passaggio il pilota italiano venne passato da Tambay.\nNiki Lauda conquist\u00f2 il suo diciannovesimo trionfo iridato, davanti alle due Ferrari: per Tambay si tratt\u00f2 del primo podio nel mondiale. Brian Henton, della Tyrrell, conquist\u00f2 il suo primo e unico giro veloce in gara.\nGran Premio di Francia.\nIn partenza le due Renault mantennero il comando, seguite da Didier Pironi, e le due Brabham di Riccardo Patrese e Nelson Piquet, per le quali era ancora atteso il rifornimento strategico durante la gara. Ci\u00f2 consentiva alle due vetture di partire con poco carburante e con gomme morbide, e quindi di essere molto veloci.\nGi\u00e0 nel corso del primo giro, sul rettilineo del \"Mistral\", Patrese prese la scia a Pironi e lo super\u00f2 portandosi in terza posizione. Un giro dopo, sempre al \"Mistral\", Patrese super\u00f2 anche Prost, installandosi al secondo posto. Anche il compagno di scuderia Piquet era velocissimo: super\u00f2 Pironi e raggiunse anche Prost, superandolo al 4\u00ba giro. La cavalcata delle due Brabham prosegu\u00ec nei giri seguenti: al giro 3 Patrese si port\u00f2 in testa, e gi\u00e0 al quinto giro Piquet conquistava la seconda posizione. Dietro rimanevano le due Renault, le due Ferrari. Il primo dei piloti con vettura a motore aspirato era Derek Daly, quinto, seguito da Niki Lauda e Bruno Giacomelli.\nLa gara di Patrese termin\u00f2 dopo soli otto giri, quando fu costretto al ritiro per un guasto al motore BMW. Il motore in fiamme rischiava di esplodere: il padovano decise di accostare e non tornare ai box per evitare peggiori conseguenze.\nAl giro 11 Mauro Baldi, dell'Arrows, nel tentativo di passare Jochen Mass, per la diciottesima posizione, attacc\u00f2 alla \"Signes\": chiuso all'interno da Mass, le due vetture si toccarono e la March del tedesco si alz\u00f2 dal suolo, si ribalt\u00f2, e and\u00f2 a sbattere contro il \"guardrail\", finendo contro le reti, a pochi metri dal pubblico. La vettura di Baldi invece si ferm\u00f2 contro le reti di contenimento. Mass venne estratto con difficolt\u00e0 dalla vettura (da cui si sprigion\u00f2 un principio d'incendio), anche con l'aiuto di Baldi. Il tedesco riport\u00f2 piccole lesioni alle vertebre e concluse cos\u00ec, di fatto, la sua carriera in F1. Dodici persone, tra il pubblico, furono ferite in modo leggero.\nNelle retrovie perse posizioni Daly, che fin\u00ec fuori dalla zona dei punti, mentre si fece largo l'altro pilota della Williams Keke Rosberg, che infil\u00f2 Watson e Giacomelli, ponendosi al settimo posto. Al giro 17 il finlandese pass\u00f2 anche Lauda e entr\u00f2 in zona punti.\nLa scuderia di Bernie Ecclestone era pronta a effettuare il cambio gomme previsto per Piquet, ma al giro 24 anche la vettura del brasiliano dovette fermarsi per un guasto al motore. Torn\u00f2 cos\u00ec a condurre la coppia della Renault Arnoux-Prost, seguita da quella della Ferrari Pironi-Tambay.\nLa classifica rimaneva congelata quando, negli ultimi giri, dal muretto della Renault, veniva indicato ad Arnoux di lasciare strada a Prost, meglio piazzato nella classifica piloti. Arnoux per\u00f2 non lasci\u00f2 la posizione e vinse per la terza volta nel mondiale. Ai primi quattro posti si classificarono quattro piloti francesi.\nGran Premio di Germania.\nDurante le prove libere del sabato mattina, che si svolsero sotto la pioggia, Didier Pironi fu vittima di un grave incidente che, di fatto, lo costrinse a chiudere la sua carriera nella massima formula. Il francese tampon\u00f2 Alain Prost: Pironi non vide la Renault, nascosta da una nuvola d'acqua, e la colp\u00ec nel posteriore: la Ferrari vol\u00f2 in aria e atterr\u00f2 con il musetto. Pironi rimase legato alla macchina grazie alle cinture ma gravemente ferito alle gambe. Il pilota venne trasportato alla clinica universitaria di Heidelberg ove gli venne riscontrata la frattura delle gambe e di un braccio, l'incrinatura del naso e un trauma cranico. Venne sottoposto a un intervento di oltre 5 ore, nel tentativo di salvarlo dall'amputazione del piede destro.\nIn gara Ren\u00e9 Arnoux bruci\u00f2 al via Alain Prost, che venne passato alla prima \"chicane\", anche da Nelson Piquet. Piquet, gi\u00e0 al secondo giro, si pose al comando scavalcando Arnoux; il compagno di scuderia del brasiliano, Patrese, conquist\u00f2 il quinto posto ai danni De Cesaris. Le due Brabham erano favorite dalla strategia che prevedeva un \"pit stop\", con cambio degli pneumatici e rabbocco di benzina.\nAl giro 4 Tambay entr\u00f2 sul podio virtuale sorpassando Prost, mentre nelle retrovie si faceva largo Rosberg che passava Alboreto. Tambay pass\u00f2 anche Arnoux, ponendosi alle spalle di Piquet. Tra il dodicesimo e il quattordicesimo passaggio andarono ai box sia Alain Prost (per un guaio elettrico), che Patrese, che fu anche costretto al ritiro per un guasto del propulsore.\nAl diciannovesimo passaggio ci fu la svolta della gara: Piquet, giunto alla \"Ostkurve\", si trovava di fronte Eliseo Salazar: il brasiliano impost\u00f2 il doppiaggio, Salazar fren\u00f2 tardi e le due vetture collisero. Piquet, sceso dalla vettura cerc\u00f2 di malmenare il pilota cileno. Si trov\u00f2 cos\u00ec in testa, per la prima volta nel mondiale di F1, Patrick Tambay, che ora precedeva Ren\u00e9 Arnoux, John Watson Keke Rosberg, Michele Alboreto e Jacques Laffite.\nAl giro 37 Watson scont\u00f2 la rottura di una sospensione all\"'Ostkurve\" e fu costretto al ritiro. Al quarantaduesimo giro Tambay doppi\u00f2 anche Rosberg, che era terzo: il solo Arnoux era ancora a pieni giri, assieme al ferrarista. Patrick Tambay vinse per la prima volta nel mondiale, settantesimo pilota diverso nella storia.\nGran Premio d'Austria.\nIl \"poleman\" Nelson Piquet mantenne il comando alla partenza, conducendo davanti a Alain Prost e Riccardo Patrese. Nelle retrovie vi fu una collisione tra le due Alfa Romeo: venne coinvolto anche Derek Daly rimasto fermo con un problema alla frizione; tutti e tre i piloti furono costretti all'abbandono. Gi\u00e0 nel corso del primo giro Patrese ripass\u00f2 Prost, mentre al giro dopo l'italiano pass\u00f2 a condurre superando Piquet. Sempre nel secondo giro Tambay soffr\u00ec per una foratura mentre Alboreto usc\u00ec di pista, nel tentativo di passare Keke Rosberg.\nLa gara vedeva perci\u00f2 in testa le due Brabham, seguite dalle due Renault, Elio De Angelis, Keke Rosberg e Derek Warwick. Quest'ultimo pass\u00f2 poi Rosberg, entrando nella zona dei punti. La gara di Warwick termin\u00f2 all'ottavo giro, con la sospensione rotta; poca prima anche l'altro pilota della Toleman Teo Fabi aveva abbandonato, quando era settimo.\nAl giro 16 Arnoux si ritir\u00f2 col motore fuori uso. Due giri dopo Piquet entr\u00f2 ai box per il cambio gomme programmato, dopo che per tre gare questa strategia non aveva potuto essere implementata. Piquet rientr\u00f2 in gara quarto. Al giro 23 anche il compagno di scuderia Riccardo Patrese effettu\u00f2 il cambio gomme: questo fu molto pi\u00f9 rapido e ci\u00f2 permise all'italiano di tornare in gara primo, davanti a Prost, De Angelis, Piquet e Rosberg.\nAl 28\u00ba giro si ruppe il motore BMW di Patrese, che alla \"Texaco\", usc\u00ec di pista e fu rischi\u00f2 di colpire una fotografa. La gara dell'altra Brabham dur\u00f2 soli altri quattro giri: Piquet fu fermato da un guasto elettrico. La classifica era cos\u00ec comandata da Alain Prost, seguito da Elio De Angelis (staccato di trenta secondi), Keke Rosberg, Jacques Laffite e, a un giro Niki Lauda e Mauro Baldi. Al 47\u00ba passaggio Baldi cedette la sesta posizione a Tambay.\nAl giro 49 il guasto all'alimentazione costrinse Prost al ritiro. Si mise a condurre Elio De Angelis, per la prima volta nella sua carriera in F1. Al giro 50 Tambay pass\u00f2 anche Lauda mentre Rosberg si avvicinava a De Angelis. Il finlandese riusc\u00ec ad azzerare i l distacco tanto da portarsi in scia al pilota italiano dopo l'ultima curva, ma senza riuscire a passarlo per soli 0\"050, all'epoca secondo distacco pi\u00f9 ridotto per una gara di Formula 1. Elio De Angelis vinceva cos\u00ec la sua prima gara iridata in F1, settantunesimo pilota capace dell'impresa; fu anche il 150\u00b0 successo per una vettura motorizzata dal Ford Cosworth DFV, e l'ultimo successo per il Team Lotus con Colin Chapman vivente.\nGran Premio di Svizzera.\nPatrick Tambay diede definitivamente \"forfait\": la Ferrari perci\u00f2 non schier\u00f2 nessuna monoposto in gara.\nAl via Ren\u00e9 Arnoux prese il comando seguito da Alain Prost, Riccardo Patrese, Niki Lauda e Keke Rosberg. Gi\u00e0 alla fine del primo giro Prost super\u00f2 Arnoux sul breve rettilineo, mentre Nelson Piquet scavalc\u00f2 sia Rosberg e Lauda, portandosi al quarto posto.\nIl brasiliano, al quarto giro, super\u00f2 anche il compagno di scuderia Patrese, e si mise all'inseguimento delle due Renault: anche un'uscita di pista non ne condizion\u00f2 la gara, che pot\u00e9 cos\u00ec proseguire. Si fece avanti anche Rosberg che super\u00f2 prima Lauda poi lo stesso Patrese, ponendosi cos\u00ec dietro al brasiliano della Brabham.\nNelson Piquet, che sfruttava la strategia del rifornimento in gara, si avvicin\u00f2 e pass\u00f2 Arnoux al giro 11. Il rifornimento giunse al giro 40: dur\u00f2 14 secondi, tanto da consentire a Piquet di rientrare al quinto posto, dietro alle due Renault, a Rosberg e a Lauda, ma davanti a Patrese. La McLaren dell'austriaco per\u00f2 soffriva di forti vibrazioni all'anteriore, dovute a un cerchione sbilanciato, che costrinsero Lauda a rinunciare a spingere per superare il finlandese.\nAl giro 51 Rosberg sfior\u00f2 la collisione al momento del doppiaggio dell'Alfa Romeo di Andrea De Cesaris, che prese parte alla gara in non perfette condizioni fisiche a causa di una tonsillite. Il finlandese, due giri dopo, pass\u00f2 Arnoux, ponendosi secondo. Il francese rientr\u00f2 poco dopo ai box, ove effettu\u00f2 un rabbocco di carburante: la sua Renault non disponeva pi\u00f9 di un motore performante, col transalpino convinto che ci\u00f2 dipendesse da una mancanza di benzina. Poco dopo per\u00f2 Arnoux fu costretto all'abbandono per un guasto all'iniezione.\nNel corso degli ultimi giri Keke Rosberg si avvicin\u00f2 anche al battistrada Prost (che ruppe una \"minigonna\" a due giri dal termine), e fu capace di passare al penultimo passaggio. All'arrivo il direttore di corsa non sventol\u00f2 subito la bandiera a scacchi ma solo dopo un giro e le insistenze della Wiliams.\nPer il finlandese fu la prima vittoria valida per il mondiale di Formula 1 (aveva per\u00f2 gi\u00e0 vinto il BRDC International Trophy 1978 gara non titolata), primo pilota del suo Paese a compiere l'impresa, e settantaduesimo nella storia del mondiale. Fu la terza gara di fila che veniva vinta da un pilota che mai prima era riuscito ad aggiudicarsi una gara iridata.\nGran Premio d'Italia.\nNelson Piquet fu il pi\u00f9 veloce al via e prese il comando della gara; il \"poleman\" Mario Andretti fu invece autore di un cattivo avvio e venne saltato da Patrick Tambay e Ren\u00e9 Arnoux. Nelle retrovie, alla \"variante della Roggia\", Brian Henton perse il controllo della sua monoposto e and\u00f2 a colpire Derek Warwick e Derek Daly: tutti e tre furono costretti all'abbandono.\nNel corso del primo giro Piquet venne passato da diversi piloti, e si trov\u00f2 solo quinto. All'uscita dalla parabolico Arnoux pass\u00f2 Tambay e si and\u00f2 a condurre la gara. Un giro dopo anche Riccardo Patrese sorpass\u00f2 Tambay. La gara del padovano si chiuse al sesto giro per un guasto alla frizione. Il giro dopo Alain Prost, in grande rimonta, prese la posizione ad Andretti. La classifica vedeva perci\u00f2 primo Arnoux, seguito da Tambay, Prost, Andretti e le due Alfa Romeo. All'undicesimo giro Jean-Pierre Jarier perse una ruota alla staccata della prima variante ma riusc\u00ec a governare la vettura e a ritirarsi senza danni fisici.\nTra il giro 12 e 13 John Watson pass\u00f2 prima Rosberg poi Giacomelli, ponendosi in quinta posizione. Intanto, in testa, Arnoux, subiva una piccola perdita di carburante che per\u00f2 ne inzuppava la tuta. Al giro 25 Rosberg fu costretto a una sosta ai box per sostituire l'alettone posteriore staccatosi di netto. Tre giri dopo, Prost, uno dei rivali di Rosberg per la lotta al titolo, fu costretto al ritiro per un problema all'iniezione.\nRen\u00e9 Arnoux vinse per la quarta volta in carriera, davanti al duo della Ferrari Patrick Tambay e Mario Andretti.\nGran Premio di Las Vegas.\nIn partenza Alain Prost mantenne il comando precedendo Ren\u00e9 Arnoux, Michele Alboreto, Riccardo Patrese, Eddie Cheever, Mario Andretti e Keke Rosberg. Gi\u00e0 nel secondo giro Arnoux pass\u00f2 Prost e si trov\u00f2 a condurre la gara. Il principale avversario di Rosberg al titolo, John Watson, rimasto nelle retrovie, riusc\u00ec a passare diversi piloti, tanto che all'undicesimo giro si era gi\u00e0 posto subito dietro a Rosberg, in ottava posizione.\nProst torn\u00f2 in vetta alla gara al giro 15 mentre, nello stesso giro, Watson pass\u00f2 anche Rosberg. Il nordirlandese prosegu\u00ec nella rimonta superando anche Andretti e Cheever. Scal\u00f2 poi un'ulteriore posizione al giro 18, dopo il ritiro di Patrese, dovuto alla rottura del motore. Tre giri dopo anche Arnoux abbandon\u00f2 la gara, anch'egli per un guasto al propulsore.\nLa classifica, guidata da Prost, vedeva cos\u00ec secondo Michele Alboreto, seguito da John Watson, Eddie Cheever, Mario Andretti, Keke Rosberg e Nelson Piquet.\nAl ventiseiesimo giro si ritirarono Piquet per un guasto tecnico e Andretti a causa di un testacoda che lo port\u00f2 a insabbiarsi in una via di fuga. Rosberg scalava cos\u00ec quinto, mentre entrava in zona punti Derek Daly. L'irlandese della Williams dette vita poi a un lungo duello con Niki Lauda per la sesta posizione.\nNegli ultimi giri Prost accus\u00f2 delle forti vibrazioni nella vettura e venne passato da Michele Alboreto al cinquantaduesimo passaggio. Il francese cedette due posizioni, venendo superato da Watson e da Cheever.\nMichele Alboreto si aggiudic\u00f2 il primo gran premio di F1 della sua carriera; fu l'undicesimo pilota diverso della stagione, il terzo italiano. Per la Tyrrell fu il ritorno al successo dopo 4 anni, 4 mesi e 18 giorni, per un totale di 71 gran premi di astinenza (ultimo successo nel Gran Premio di Monaco 1978 con Patrick Depailler). Watson chiuse secondo, ci\u00f2 consegnava il titolo a Keke Rosberg, che giunse quinto. Rosberg fu il primo campione del mondo di Formula 1 scandinavo, e il primo europeo dal .\nClassifiche.\nClassifica Piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi gli 11 migliori risultati.\nClassifica Costruttori.\nVengono sommati i punti delle prime due vetture al traguardo. I piazzamenti ottenuti dallo stesso costruttore con motori diversi sono conteggiati separatamente. Non vi sono scarti.\nGare non valide per il Mondiale.\nLa stagione non present\u00f2 gare non valide quali prove del campionato del mondo, e ci\u00f2 per la prima volta dall'istituzione del campionato stesso. Nella stagione si corse la quarta, e ultima, edizione del Campionato britannico di Formula 1, non pi\u00f9 ribattezzato per\u00f2 come \"Formula Aurora\", vinta da Jim Crawford su Ensign-Ford Cosworth."}
{"id": "64254", "revid": "15756", "url": "https://it.wikipedia.org/wiki?curid=64254", "title": "Campionato mondiale di Formula 1 1983", "text": "La stagione 1983 del Campionato mondiale FIA di Formula 1 \u00e8 stata, nella storia della categoria, la 34\u00ba ad assegnare il Campionato Piloti e la 26\u00ba ad assegnare il Campionato Costruttori. \u00c8 iniziata il 13 marzo e terminata il 15 ottobre, dopo 15 gare, una in meno della stagione precedente. Il titolo dei piloti \u00e8 andato per la seconda volta a Nelson Piquet e il titolo costruttori per l'ottava volta alla Ferrari.\nNella stagione venne disputato l'ultimo gran premio della storia non valido per il mondiale: la Race of Champions.\nLa pre-stagione.\nIl calendario.\nIl 4 novembre 1982 venne presentato il progetto di calendario per la stagione 1983. Il Gran Premio del Brasile diveniva la prima gara stagionale, dopo che si era deciso di posticipare al 29 ottobre il Gran Premio del Sudafrica. Il Gran Premio di Francia veniva spostato ad aprile, dalla sua tradizionale data estiva, mentre il Gran Premio di Monaco veniva anteposto a quello del Gran Premio del Belgio. Il Gran Premio di Svizzera scambiava il posizionamento con la gara in Olanda, che veniva inserita a fine agosto, dopo le gare di Gran Bretagna, Germania e Austria. Era prevista una gara a New York, a settembre, prima di una a Las Vegas.\nSuccessivamente vennero cancellati il GP di Svizzera, ma con la possibilit\u00e0 che nella stessa data, e sempre a Digione, si potesse tenere un Gran Premio d'Europa, il GP di New York, e quello di Las Vegas. Solo a fine giugno venne inserito in calendario il Gran Premio d'Europa, da tenersi per\u00f2 sul Circuito di Brands Hatch, il 25 settembre; venne anche anticipata al 15 ottobre, vista l'assenza della gara di Las Vegas del 9 ottobre, la gara del Sudafrica, prevista inizialmente per il 29.\nAccordi e fornitori.\nLa grande competitivit\u00e0 dimostrata negli anni dai motori turbo spinse molti costruttori a cercare una fornitura di questo tipo di propulsori, al fine di sostituire i tradizionali Ford Cosworth DFV, che ancora equipaggiavano la maggior parte delle scuderie.\nDal Gran Premio di Gran Bretagna la Honda rientr\u00f2 nel mondiale di F1 (da cui mancava dal Gran Premio del Messico 1968), quale fornitrice dei motori per il team Spirit, anch'esso esordiente nel mondiale. La casa nipponica prepar\u00f2 un motore turbo, denominato \"RA163\", V6 da 1.500 cm\u00b3.\nLa Techniques d'Avant Garde, societ\u00e0 lussemburghese di propriet\u00e0 dell'uomo d'affari Mansour Ojjeh, annunci\u00f2 la realizzazione di un nuovo propulsore turbo, in collaborazione con la Porsche, utilizzato, per la stagione 1983, dalla McLaren. L'impiego divenne effettivo solo dal Gran Premio d'Olanda, dodicesima prova stagionale. La Renault, dal suo canto, rese noto che dal 1983 avrebbe fornito i suoi motori turbo anche alla Lotus. Per la prima volta la casa francese diventava fornitrice per un altro costruttore. La Lotus aveva compiuto dei colloqui anche con la Toyota. Anche la BMW, che gi\u00e0 supportava la Brabham, decise di ampliare la sua fornitura di motori turbo alla scuderia tedesca ATS.\nLa Matra usc\u00ec definitivamente dalla Formula 1, non rifornendo pi\u00f9 il motore alla Ligier. La Matra aveva esordito nel come motorista, abbandonando la categoria, e rientrandovi, a pi\u00f9 riprese. In 114 GP aveva ottenuto 3 vittorie, 4 \"pole position\" e 5 giri veloci. La Ligier cerc\u00f2 di appoggiarsi anch'essa alla Renault, ma dovette ripiegare sul Ford Cosworth.\nL'Osella, da questa stagione, ottenne la fornitura di motori V12, aspirati non turbo, da parte dell'Alfa Romeo, anche se per le prime gare, fino a quella di Imola, il costruttore italiano prosegu\u00ec a impiegare solo il Ford Cosworth.\nIn merito alla fornitura degli pneumatici la Brabham abbandon\u00f2 le Goodyear per passare alle Michelin, mentre la Lotus scelse le Pirelli, in luogo anch'essa delle coperture statunitensi. L'Arrows segu\u00ec il percorso inverso, utilizzando le Goodyear. Anche l'Osella cambi\u00f2 fornitore, abbandonando la Pirelli e scegliendo la Michelin.\nLa Tyrrell ottenne la sponsorizzazione della casa italiana d'abbigliamento Benetton, con la scuderia che venne ribattezzata \"Benetton Tyrrell\".\nScuderie e piloti.\nScuderie.\nPoco prima del termine della stagione 1982 l'Alfa Romeo mise in dubbio la prosecuzione del suo impegno in F1, almeno come costruttore, per la stagione seguente. La casa italiana era infatti propensa solo a rifornire i propri motori, a scuderie quali Ligier, Tyrrell o Williams. La casa italiana rimase nel campionato ma affid\u00f2 la gestione sportiva a una scuderia privata, l'Euroracing, che si impegnava a partecipare ai campionati 1983 e 1984, con un'opzione per la fornitura di motori anche per la stagione 1985. L'Euroracing, guidata da Giampaolo Pavanello, aveva iniziato la sua carriera motoristica nel 1975, e aveva conquistato a pi\u00f9 riprese i titoli europei in Formula 3.\nChi non si iscrisse pi\u00f9 al campionato fu la scuderia brasiliana Fittipaldi Automotive, che abbandon\u00f2 il mondiale dopo 8 stagioni. Dopo l'esordio, nel Gran Premio d'Argentina 1975 come \"Copersucar\", dal nome dello sponsor, utilizz\u00f2, dal 1980, la denominazione Fittipaldi. Corse in totale 103 gran premi, conquistando tre podi.\nLa RAM, scuderia inglese che aveva partecipato al campionato tra il e il , utilizzando telai costruiti dalla March, dalla Brabham e dalla Williams, e che dal 1981 aveva stretto un rapporto di collaborazione proprio con la March, decise di costruire, per la prima volta, una propria monoposto. La vettura venne denominata \"RAM-March\".\nLa Theodore Racing e l'Ensign giunsero a una sorta di fusione. La Theodore che, aveva gi\u00e0 utilizzato un telaio dell'Ensign nel , rilev\u00f2 il progetto della vettura (ribattezzata ET183) e il titolare della Ensign, Mo Nunn e il progettista Nigel Bennett rimasero nel nuovo team con i rispettivi ruoli.\nFece il suo esordio, dalla gara di Silverstone la scuderia britannica Spirit. Il \"team\" fu fondato nel 1981 da John Wickham e Gordon Coppuck, quest'ultimo progettista di assoluta fama. Dopo aver partecipato al campionato europeo di F2 1982, in stretta collaborazione con la Honda, accompagn\u00f2 il costruttore nipponico anche nella massima categoria. L'esordio assoluto avvenne nella Race of Champions, gara non titolata, disputata in primavera a Brands Hatch.\nAll'ultima gara della stagione, in Sudafrica, non parteciparono la Theodore Racing, che cos\u00ec abbandon\u00f2 definitivamente la Formula 1, e la Spirit, che invece prosegu\u00ec l'impegno in F1 nel 1984.\nPiloti.\nPrima del Gran Premio d'Italia 1982 la Scuderia Ferrari annunci\u00f2 che Ren\u00e9 Arnoux, pilota della Renault, avrebbe fatto coppia con Patrick Tambay per la stagione 1983. La scuderia italiana si riserv\u00f2 di fare correre una terza vettura, nel caso in cui Didier Pironi, infortunatosi nel corso delle prove del Gran Premio di Germania, avesse potuto tornare a competere. Inoltre venne prospettato anche l'ingaggio di un pilota di riserva, al fine di coprire eventuali indisponibilit\u00e0 dei piloti titolari. La casa italiana, infine, svel\u00f2 come la sua volont\u00e0 di ingaggiare Michele Alboreto era stata bloccata dal contratto che legava il pilota milanese alla Tyrrell. Al posto di Arnoux la Renault ingaggiava Eddie Cheever, pilota statunitense della Ligier.\nAnche l'altro pilota della Ligier, il francese Jacques Laffite, passava ad altra scuderia, la Williams. Laffite abbandonava la Ligier dopo 7 stagioni e 108 gran premi, che per l'epoca rappresentava il record di gare corse in F1 per un pilota con uno stesso costruttore. La Ligier li sostitu\u00ec con Jean-Pierre Jarier, proveniente dall'Osella, e Raul Boesel, ex della March.\nLa Tyrrell ingaggi\u00f2, al posto di Brian Henton, il giovane statunitense Danny Sullivan, con esperienza in Indycar e CanAm. L'ATS iscrisse una sola vettura al campionato: ci\u00f2 liber\u00f2 Eliseo Salazar che trov\u00f2 il volante della March, da questa stagione ribattezzata RAM-March.\nL'Alfa Romeo sostitu\u00ec Bruno Giacomelli con Mauro Baldi, proveniente dall'Arrows. Giacomelli trov\u00f2 un volante alla Toleman, dove prese il posto di Teo Fabi.\nL'Arrows iscrisse il campione del mondo , l'australiano Alan Jones. Per la prima gara stagionale, in Brasile, Jones non era in condizioni fisiche adeguate, essendosi fratturato una gamba cadendo da cavallo; venne perci\u00f2 sostituito da Chico Serra, ex pilota della Fittipaldi.\nL'Osella aveva, in un primo momento, iscritto Corrado Fabi, fratello di Teo, all'esordio nel mondiale, e Beppe Gabbiani, al ritorno nel mondiale dopo due stagioni. Prima dell'inizio della stagione per\u00f2 la scuderia piemontese lo sostitu\u00ec con Piercarlo Ghinzani, gi\u00e0 impiegato nel 1981.\nLa Theodore Racing, fusa con l'Ensing, conferm\u00f2 uno dei piloti di quest'ultima, Roberto Guerrero, e fece esordire nel mondiale Johnny Cecotto. Il venezuelano, che era stato vicino all'impiego, nel 1982, da parte della Fittipaldi e dell'Osella, proveniva dal motociclismo, ove aveva vinto il motomondiale nel 1975 nella classe 350.\nNel GP Usa Ovest Alan Jones riprese il suo volante all'Arrows, ove era stato sostituito da Chico Serra nella prima gara in Brasile. Jones, che aveva vinto il titolo nel , rientrava nella massima formula dopo un anno di assenza. La sua ultima gara era stato il Gran Premio di Las Vegas 1981 (tra l'altro vinto dall'australiano), disputato con la Williams. Il contratto era a gettone, e avrebbe dovuto essere rinegoziato dopo la gara di Imola. Dal GP di Francia, all'Arrows, Chico Serra subentr\u00f2 nuovamente ad Alan Jones, che aveva disputato il GP di Long Beach e la Race of Champions. La RAM port\u00f2, per la prima volta nella stagione iridata, una seconda vettura, affidata al francese Jean-Louis Schlesser, all'esordio nel mondiale di F1, dopo aver presto parte anch'egli alla Race of Champions. Dal Gp di Spa il pilota belga Thierry Boutsen sostitu\u00ec, sempre alla Arrows, Serra. Il belga, all'esordio nella massima formula, aveva colto, nelle stagioni precedenti, diversi piazzamenti nel Campionato europeo di Formula 2, cogliendo due volte il secondo posto nel campionato e una volta il terzo.\nDal GP di Silverstone la Spirit riport\u00f2 nel mondiale Stefan Johansson, pilota svedese che aveva gi\u00e0 tentato, senza successo, nel di qualificarsi a due gran premi al volante della Shadow. Johansson era stato anche iscritto, senza poi presentarsi al gran premio, anche al Gran Premio di Gran Bretagna 1981, dalla March. Lo svedese utilizz\u00f2 il numero 40, che mancava nel mondiale di F1 dal Gran Premio di Gran Bretagna 1978, usato da Tony Trimmer, pilota per\u00f2 non qualificato per la gara. Da questo gran premio, per alcune gare, l'ATS iscrisse alle corse una seconda vettura, affidata a Stefan Bellof. L'iscrizione non venne poi confermata. Prima del GP di Zandvoort, a seguito delle critiche espresse da Manfred Winkelhock in merito alla qualit\u00e0 della sua ATS, il patron della scuderia, G\u00fcnther Schmidt, decise di licenziare il pilota. La scuderia tedesca si rivolse cos\u00ec a Stefan Bellof, che era gi\u00e0 stato iscritto agli ultimi due gran premi, senza per\u00f2 prendere parte alle qualificazioni. Il rifiuto di Bellof di guidare per l'ATS costrinse il team a riassumere Winkelhock. La scuderia non conferm\u00f2 nemmeno l'impiego di una seconda vettura, inizialmente destinata al pilota di casa Jo Gartner.\nUn'altra novit\u00e0 fu quella dell'esordiente britannico Kenny Acheson, quarto pilota stagionale della RAM dopo Eliseo Salazar, Jean-Louis Schlesser e Jacques Villeneuve Sr.. Acheson era giunto secondo nel campionato 1982 di F3 inglese.\nNel Gran Premio d'Europa la Theodore Racing present\u00f2 una sola vettura, quella di Roberto Guerrero. In compenso la Williams iscrisse una terza vettura, per il neo campione di F2 Jonathan Palmer. Era dal Gran Premio d'Olanda 1982 che un team non iscriveva pi\u00f9 di due vetture a una gara (ai tempi era stata la March). Palmer utilizz\u00f2 il numero 42, non presente in F1 dal Gran Premio d'Italia 1976, utilizzato da Loris Kessel.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1983.\nCircuiti e gare.\nUsc\u00ec dal calendario, dopo due stagioni e dopo esservi stato inizialmente inserito, il Circuito del Caesars Palace a Las Vegas, pur in presenza di un accordo tra gli organizzatori e la NBC per la trasmissione della gara sia per il 1983 che per il 1984. Salt\u00f2 anche, dopo l'edizione 1982, il Gran Premio di Svizzera, corso sul tracciato francese di Digione. L\"Automobile Club de Suisse\" rinunci\u00f2 alla sua organizzazione. Nel calendario venne inserito anche un gran premio da disputarsi a New York, su un tracciato ricavato attorno al \"Meadow Lake\", posto nel Flushing Meadows Park. A giugno per\u00f2 le autorit\u00e0 newyorchesi dichiararono l'impossibilit\u00e0 di dar vita al progetto per la stagione 1983, e rimandarono le speranze alla stagione seguente. A seguito di questi \"forfait\", i gran premi scendevano cos\u00ec, dai programmati 17 a solo 14.\nAnche a causa delle pressioni degli sponsor, che ritenevano questo un numero troppo basso di gare, il 27 giugno la FISA decise di inserire, per il 25 settembre, il Gran Premio d'Europa, da tenersi sul tracciato britannico di Brands Hatch, che aveva gi\u00e0 ospitato la Race of Champions, gara non valida per il mondiale, ad aprile. Brands Hatch cos\u00ec si trov\u00f2 ad ospitare due gare di F1 nella stessa annata, cosa che non capitava dal 1976; inoltre, per la prima volta nella storia, il Regno Unito ospitava due gare valide per il mondiale nello stesso anno.\nIl Gran Premio di Gran Bretagna, nella solita alternanza tra i due tracciati, era stato gi\u00e0 programmato al Circuito di Silverstone.\nPer la prima volta il Gran Premio d'Europa veniva cos\u00ec disputato come gara a s\u00e9 stante, e non era solo una denominazione onorifica, attribuita di anno in anno a uno dei gran premi disputati sul continente. L'ultimo gran premio che aveva potuto effigiarsi del nome era stato il Gran Premio di Gran Bretagna 1977, disputatosi a Silverstone. Per ospitare la gara si era candidato anche il Circuito di Misano.\nIl circuito di Long Beach venne nuovamente modificato e, rispetto alle alterazioni del 1982, in maniera molto pi\u00f9 profonda. Il tratto dopo il via rimase inalterato ma, dopo la curva 5, si abbandon\u00f2 il tratto sull\"Ocean Boulevard\", girando su \"Pine Avenue\", passando sotto lo \"Hyatt Hotel\" e il \"Convention Center\" seguendo poi la \"Seaside Way\", parallela all\"Ocean Boulevard\", e riprendendo il vecchio tracciato dopo la curva 9. La curva 12 venne modificata per permettere una migliore entrata nei nuovi box, ora posti sulla \"Bridgestone Bend\". Sempre su questo punto, da questa edizione, veniva dato sia il via che la bandiera a scacchi (l'arrivo era prima posto sull\"Ocean Boulevard\"). Ci\u00f2 consentiva di evitare i forti saliscendi che caratterizzavano la vecchia versione del tracciato. La lunghezza di questa conformazione era di 3.275 metri. Questa nuova versione per\u00f2 veniva considerata pi\u00f9 pericolosa della precedente, per la sua pi\u00f9 alta velocit\u00e0.\nSolo a febbraio venne confermato il Circuito di Spa-Francorchamps quale sede del Gran Premio del Belgio, al posto del tracciato di Zolder. Spa aveva gi\u00e0 ospitato il gran premio tra il 1950 e il 1970, su un tracciato da oltre 14 chilometri, prima di essere sostituito da Nivelles, in due occasioni, e da Zolder. Ora la gara veniva disputata su un tracciato accorciato a 6,949\u00a0km.\nNel corso del 1982 era stata avanzata l'ipotesi di disputare un gran premio in Unione Sovietica, tanto che Bernie Ecclestone si rec\u00f2, a fine giugno, a Mosca per incontrare i massimi dirigenti della Federazione Motoristica sovietica. Il tracciato sarebbe stato disegnato nei viali attorno all'universit\u00e0. La gara per\u00f2 non fu nemmeno inserita nella bozza di calendario, pubblicata nel novembre 1982.\nIl \"Race Promoters' Trophy\", riconoscimento per il gran premio meglio organizzato in stagione, venne vinto dal Gran Premio d'Italia, corso a Monza: era il terzo successo (e per ora ultimo) per la manifestazione italiana, dopo i successi del 1979 e 1980 (edizione questa disputata a Imola).\nModifiche al regolamento.\nRegolamento tecnico.\nIn una riunione della Federazione Internazionale Sport Automobilistico del 13 ottobre 1982 venne decisa una forte modifica del regolamento tecnico che vietava ora il fondo piatto e le minigonne, portava a 540 kg il peso minimo delle monoposto, vietava la trazione integrale e la presenza di vetture con oltre 4 ruote, introduceva nuove prescrizioni per la sicurezza del pilota, poneva un limite alla portata del serbatoio a 250 kg e autorizzava il rifornimento in corsa. Queste decisioni, appoggiate anche dai piloti, avrebbero costretto le case a modificare le vetture gi\u00e0 progettate per la stagione 1983 e, di fatto, superava il Patto della Concordia che aveva congelato il regolamento tecnico fino al 31 dicembre 1984. Dopo una riunione, tenuta a Modena, il 23 ottobre le case costruttrici decisero di elaborare un pacchetto di controproposte, che sarebbe stato esaminato dalla Commissione Formula 1 il 3 novembre.\nIn questa riunione venne trovato l'accordo tra federazione e scuderie. Per dare maggior tempo a queste ultime di modificare le monoposto, al fine di rispettare i nuovi canoni tecnici, si decise di iniziare la stagione il 13 marzo col Gran Premio del Brasile, e di spostare ad ottobre la gara del Sudafrica. In cambio dell'accettazione della norma che aboliva le \"minigonne\", la FISA accett\u00f2 di non modificare il regolamento sui motori almeno fino al termine della stagione 1985.\nIn ogni caso tali modifiche misero in difficolt\u00e0 i costruttori che adattarono per lo pi\u00f9 le vetture dell'anno precedente al nuovo regolamento: anche presentando nuove sigle, esse erano quasi tutte costruite sulle monoscocche dell'anno precedente, come nel caso della Ferrari 126C2B. Al gran premio del Brasile, gara inaugurale l'unica vettura completamente nuova era la Brabham BT52 nata da un foglio bianco dopo che le modifiche regolamentari avevano reso non adeguabile la BT51 testata ad ottobre 1982. Ad essa si aggiunse dal secondo gran premio la Renault RE40. Solo al Gran Premio d'Inghilterra, Ferrari, Lotus, Osella presentarono delle vetture integralmente nuove.\nRiassunto della stagione.\nGran Premio del Brasile.\nIl \"poleman\" Keke Rosberg si mantenne al comando, seguito da Alain Prost, e dalle due Brabham di Nelson Piquet e Riccardo Patrese. Il francese per\u00f2, venne presto passato da entrambi, scalando cos\u00ec in quarta posizione. Sulla vettura di Patrese si ruppe subito il turbocompressore, tanto che il pilota padovano perse lentamente potenza.\nGi\u00e0 al settimo giro Piquet s'impossess\u00f2 del comando della gara, passando Rosberg. Nelle retrovie si fece largo John Watson: partito dalla sedicesima piazza, si trov\u00f2, gi\u00e0 al termine del primo passaggio, in undicesima posizione. Super\u00f2 poi Baldi, Cheever, e le due Ferrari, portandosi in quinta posizione, al giro 11. Il problema tecnico sulla Brabham di Patrese divenne ingovernabile, e il pilota si ritir\u00f2 al ventesimo giro. Tre giri prima Watson aveva passato anche Prost, stabilendosi in terza posizione, dietro a Piquet e Rosberg. Al ventitreesimo passaggio Mauro Baldi, nel difendersi da un attacco di Lauda, per la sesta piazza, lasci\u00f2 un varco, ove s'inser\u00ec Derek Warwick: la Toleman tocc\u00f2 l'Alfa Romeo, che fu costretta al ritiro.\nAl giro 28 Rosberg pass\u00f2 ai box per il rifornimento di benzina: all'apertura per\u00f2 del bocchettone i gas provenienti dal serbatoio s'infiammarono immediatamente, a causa del calore sprigionato dal motore. Il finlandese riusc\u00ec a uscire indenne dall'abitacolo: la vettura per\u00f2 dovette essere rimessa in moto a spinta dai meccanici. Rosberg riusc\u00ec a ripartire, ma dopo aver perso un giro rispetto agli altri, e scendendo al nono posto. la classifica vedeva sempre al comando Piquet, seguito da Watson, Prost, Tambay, Lauda e Warwick.\nAl giro 34 Niki Lauda sorpass\u00f2 Patrick Tambay, mentre un giro dopo, il suo compagno di team Watson, termin\u00f2 la sua gara, per la rottura del propulsore: Lauda cos\u00ec in due giri scal\u00f2 in terza posizione. Al giro 40 Nelson Piquet effettu\u00f2 il rifornimento di carburante: l'operazione dur\u00f2 16 secondi, e il brasiliano mantenne il comando del gran premio. Al quarantaduesimo passaggio l'austriaco ebbe la meglio anche su Prost. Nel frattempo Keke Rosberg recuperava posizioni, prima superando Derek Warwick, poi Tambay e Prost: al giro 46 il finlandese della Williams era nuovamente terzo. Entrava in zona punti anche Marc Surer, che aveva superato Warwick.\nAl giro 51 Tambay pass\u00f2 Prost (per tutta la gara penalizzato da un guasto a un ammortizzatore) per la quarta posizione, mentre tre giri dopo, Rosberg pass\u00f2 anche Lauda per la seconda piazza. Al giro 56 Jacques Laffite, in rimonta, pass\u00f2 sia Surer che Prost, prendendosi il quinto posto. Il pilota della Williams, nella parte finale del gran premio, ebbe la meglio anche su Tambay (con gomme degradate), e colse il quarto posto.\nNelson Piquet vinse per l'ottava volta in carriera: era il primo successo per un pilota che aveva effettuato la tecnica del rifornimento in gara. Piquet fu il primo pilota brasiliano ad imporsi nella gara nazionale dal 1975, ai tempi di Carlos Pace. Rosberg chiuse secondo, Lauda al terzo posto: le decisioni della giuria privarono poi il finlandese, come l'anno precedente, del risultato. Elio De Angelis venne squalificato per aver sostituito la vettura dopo le qualifiche con una vettura di diverso tipo, mentre Keke Rosberg fu squalificato perch\u00e9 la vettura venne spinta ai box, dopo la ripartenza dal \"pit stop\". Il secondo posto non venne riassegnato.\nGran Premio degli Stati Uniti-Ovest.\nPatrick Tambay mantenne il comando al via della gara; Keke Rosberg, partito dalla seconda fila, cerc\u00f2 subito di infilarsi dietro al duo francese della Ferrari: il finnico tocc\u00f2 anche la vettura di Ren\u00e9 Arnoux. Quest'ultimo scese in quarta posizione, preceduto, oltre che da Rosberg, anche da Jacques Laffite.\nDietro s'installarono le due Tyrrell e le due Renault. Rosberg fu autore di un testacoda nel corso del primo giro, nel tentativo di passare Tambay, ma pot\u00e9 proseguire, mantenendo la posizione. Sempre nel corso del primo giro Arnoux dovette cedere una posizione anche a Michele Alboreto.\nNel secondo giro Danny Sullivan, sesto, fu passato da Riccardo Patrese. Lo statunitense, il giro seguente, perse altre due posizioni, venendo sopravanzato dalle Renault. Alain Prost, penalizzato da un problema all'accensione, perse per\u00f2 diverse posizioni, fino a quando, al sedicesimo passaggio, si port\u00f2 ai box per il cambio gomme. Anche Arnoux fu penalizzato dal decadimento degli pneumatici, e retrocesse in classifica.\nAl giro 16 perci\u00f2 la classifica, sempre guidata da Patrick Tambay, vedeva al secondo posto Keke Rosberg, seguito da Jacques Laffite, Michele Alboreto, Eddie Cheever, Riccardo Patrese, Jean-Pierre Jarier e Ren\u00e9 Arnoux. Anche l'altro pilota della Renault, Cheever, si rec\u00f2 al cambio gomme, ma trov\u00f2 i meccanici ancora impegnati con Prost, e cos\u00ec fu costretto a proseguire la gara, ma ormai fuori dalla zona dei punti.\nLe prime sei vetture erano racchiuse in uno spazio ridotto, con Rosberg che pressava Tambay, essendo a sua volta pressato da Laffite. Al ventiduesimo giro Jean-Pierre Jarier centr\u00f2 la vettura di Alboreto, in un tentativo di sorpasso: il milanese fu costretto ai box con una sospensione danneggiata. Al ventiseiesimo giro Rosberg tent\u00f2 l'attacco a Tambay, i due andarono a contatto, col francese che fin\u00ec in testacoda, fermandosi in mezzo al tracciato. Rosberg riusc\u00ec a evitare la vettura di Tambay ma, giunto all'ultima \"chicane\", si trov\u00f2 sia la vettura di Jacques Laffite che quella di Jean-Pierre Jarier (che aveva passato Patrese) molto vicine. Prima collisero le due Williams, poi la vettura di Rosberg venne colpita da quella di Jarier, finendo a muro. Il finnico si ritir\u00f2 subito, e poco dopo anche Jarier dovette abbandonare la gara con un alettone danneggiato.\nLa gara vedeva ora al comando Jacques Laffite, seguito da Riccardo Patrese, Marc Surer e il duo della McLaren Niki Lauda-John Watson, che pur essendo partiti dalla retrovie, avevano sfruttato i molti ritiri e i \"pit stop\" degli altri concorrenti per risalire la graduatoria.\nGi\u00e0 al ventottesimo passaggio i due della McLaren passarono anche Surer, mentre cinque giri dopo Watson, al termine della \"Shoreline Drive\", sorpassava Lauda, ponendosi in terza posizione. Dietro Johnny Cecotto aveva la meglio su Surer, posizionandosi quinto.\nAl giro 44, sfruttando un errore di Patrese, sia Watson che Lauda, passarono davanti al padovano, e solo un giro dopo, con Laffite in crisi con gli pneumatici, si trovarono a condurre. Il francese della Williams fu poi facile preda anche di Patrese al giro 52. Anche Cecotto perse alcune posizioni (sulla Theodore si era allentata la leva del cambio), a favore di Cheever, Arnoux e Surer.\nRen\u00e9 Arnoux, era risalito in zona punti, dopo essere sceso in classifica per un secondo cambio gomme, e si trov\u00f2 a lottare con Cheever per la quinta piazza. I due si avvicinarono a Laffite al giro 67, e il ferrarista fu capace di passare entrambi e porsi in quarta posizione: anche Eddie Cheever pass\u00f2 Laffite. Un giro dopo per\u00f2 Cheever fu costretto al ritiro per un guasto al cambio. A tre giri dal termine la classifica mut\u00f2 ancora per il ritiro di Patrese, che era terzo.\nNella parte finale della gara Niki Lauda soffr\u00ec di crampi e non fu capace di attaccare John Watson, che cos\u00ec vinse per la quinta e ultima volta nel mondiale. Nessuno \u00e8 mai riuscito a vincere una gara valida per il mondiale di F1 partendo cos\u00ec arretrato come il nordirlandese, ventiduesimo. Ren\u00e9 Arnoux complet\u00f2 il podio. Johnny Cecotto chiuse sesto, primo pilota venezuelano a punti in una gara valida per il mondiale.\nGran Premio di Francia.\nAl via Alain Prost mantiene il comando del gran premio, seguito da Riccardo Patrese, Eddie Cheever, Nelson Piquet, le due Ferrari di Ren\u00e9 Arnoux e Patrick Tambay, poi Elio De Angelis Derek Warwick e Keke Rosberg. Gi\u00e0 nel corso del secondo passaggio Tambay si scambi\u00f2 di posizione con Arnoux.\nPatrese perse, nei primi giri due posizioni, mentre risal\u00ec in classifica Rosberg, che prima super\u00f2 Warwick quindi De Angelis, dopo un bel duello e, infine, anche Arnoux. Nei giri successivi De Angelis perse diverse posizioni, finendo lontano dalla zona dei punti. Al sesto giro abbandon\u00f2 Nigel Mansell per dei dolori a un piede infortunatosi prima della gara, quando i meccanici della Lotus colpirono accidentalmente il pilota spostando la vettura.\nAl giro 18 Cheever cedette la seconda piazza a Piquet mentre, un giro dopo, Riccardo Patrese, abbandon\u00f2 la gara. Al ventiquattresimo giro Ren\u00e9 Arnoux perse la sesta posizione, passato da Jacques Laffitte. Il ferrarista, poco dopo, entr\u00f2 ai box per il cambio gomme e il rabbocco del carburante, rientrando in classifica all'ottavo posto. Al giro 25 tocc\u00f2 il cambio gomme anche a Cheever: alla Renault per\u00f2 non fissarono bene una ruota, tanto che lo statunitense perse del tempo, rientrando solo quarto, dietro a Patrick Tambay. Quinto era ancora Rosberg, sempre seguito dall'altro pilota della Williams, Laffite.\nAl ventottesimo giro fu il turno del cambio delle gomme per Rosberg, che rientr\u00f2 ottavo, e, un giro dopo, anche il leader Alain Prost effettu\u00f2 la sosta. Pass\u00f2 cos\u00ec a condurre Nelson Piquet. Il brasiliano comand\u00f2 la gara fino al giro 31, quando anche lui fu richiamato al box per il cambio degli pneumatici. Ci\u00f2 permise a Prost di ritornare a condurre. Un giro prima vi era stato il ritiro, per incidente, di Mauro Baldi, senza conseguenze fisiche per il pilota dell'Alfa Romeo.\nLa classifica vedeva, dietro a Prost e Piquet, Eddie Cheever, Patrick Tambay, Jacques Laffite e Keke Rosberg. I due della Williams si scambiarono le posizioni quando, poco dopo, anche Laffite and\u00f2 al cambio gomme.\nNegli ultimi giri Cheever s'avvicin\u00f2 a Piquet, ma senza essere capace di superarlo. Alain Prost vinse cos\u00ec per la sesta volta nel mondiale di F1.\nGran Premio di San Marino.\nSulla griglia di partenza Nelson Piquet rimase fermo e, dopo che furono sfilati tutti gli altri piloti, pot\u00e9 prendere la gara, con un minuto di ritardo, grazie all'aiuto dei commissari. In testa si portarono i due piloti della Ferrari, con Ren\u00e9 Arnoux davanti a Patrick Tambay, che aveva passato Riccardo Patrese. Quarto era Alain Prost, che precedeva Andrea De Cesaris, Manfred Winkelhock e Elio De Angelis.\nAl terzo giro Patrese si port\u00f2 al secondo posto, mentre pi\u00f9 dietro, Mauro Baldi si pose al sesto posto, seguito nella rimonta da Keke Rosberg, settimo. Patrese complet\u00f2 la rincorsa, ponendosi al comando, al giro 5, grazie anche ai problemi di gomma di Arnoux. Nello stesso giro Rosberg pass\u00f2 Baldi, entrando in zona punti.\nArnoux effettu\u00f2 la sua sosta al giro 21, scendendo al quinto posto, mentre l'altro ferrarista attese il giro 32, mantenendo la piazza d'onore grazie al rapido intervento dei meccanici della sua scuderia. Al giro 33 anche Patrese effettu\u00f2 il cambio gomme, ma perse oltre ventitr\u00e9 secondi, contro i 15 impiegati da Tambay. Il pilota della Brabham cedette cos\u00ec la prima posizione. Arnoux, nel frattempo, era risalito al terzo posto.\nNel corso della gara fu imponente la ricorsa di Piquet che, dopo essere transitato ultimo al primo giro, riusc\u00ec a scalare la classifica, ponendosi al quinto posto al giro 31. Il brasiliano fu poi costretto al ritiro per il cedimento del propulsore della sua vettura al giro 41.\nQuattro giri dopo anche Andrea De Cesaris, quinto, fu costretto ad abbandonare il gran premio per un guasto allo spinterogeno. Rientr\u00f2 cos\u00ec in zona punti Keke Rosberg, seguito da John Watson.\nAl giro 55 Patrese si avvicin\u00f2 a Patrick Tambay (che scontava anche problemi al motore), riuscendo a strappargli la prima posizione: poco dopo per\u00f2, arrivato alla \"Variante Alta\", usc\u00ec di pista. Tambay torn\u00f2 in vetta della classifica, che mantenne fino alla barriera scacchi.\nNell'approcciarsi allo stesso punto Ren\u00e9 Arnoux and\u00f2 in testacoda, consentendo ad Alain Prost di ottenere il secondo posto. Mauro Baldi, mentre era sesto, a due giri dalla fine, abbandon\u00f2 la gara per la rottura del motore della sua Alfa Romeo.\nGran Premio di Monaco.\nUna forte pioggia colp\u00ec il tracciato in mattinata, per poi ripresentarsi, anche se in maniera modesta, fino a circa mezz'ora prima del via. Dopo il giro di ricognizione, alcuni piloti (tra cui le due Williams), decisero di montare gomme \"slick\", pur non essendo il tracciato ancora del tutto asciutto.\nAl via Alain Prost (che, come la maggioranza dei piloti su delle vetture turbo, montava gomme da bagnato per evitare che l'eccesso di potenza facesse slittare le gomme lisce sull'asfalto umido) mantenne la testa, mentre Ren\u00e9 Arnoux venne subito passato da Eddie Cheever e da Keke Rosberg. Il finlandese, gi\u00e0 nel corso del primo giro, prese il comando del gran premio, davanti alle due Renault, alle due Ferrari, seguite da Andrea De Cesaris, e dell'altro pilota della Williams, Jacques Laffite. Quest'ultimo recuper\u00f2 subito diverse posizioni, portandosi al quarto posto, dietro ad Arnoux, che aveva comunque sopravanzato Cheever.\nAl sesto giro la vettura di Arnoux tocc\u00f2 quella di Laffite: la Ferrari fin\u00ec contro un marciapiede, tanto che ne risult\u00f2 danneggiato lo pneumatico posteriore sinistro. Ci\u00f2 mise in tilt la centralina elettronica, cos\u00ec che Ren\u00e9 Arnoux fu costretto al ritiro. Laffite prosegu\u00ec la sua rimonta, installandosi al secondo posto, al giro 8, approfittando anche del cambio gomme effettuato da Prost. Al terzo posto, intanto, si era portato Patrick Tambay, che per\u00f2, poco dopo, fu anch'egli costretto a montare gomme da asciutto, e scendere al di fuori della zona dei punti. Tra l'altro il francese dovette attende alcuni giri per poter effettuare il cambio-gomme. Scalava cos\u00ec al terzo posto Marc Surer (Arrows), che precedeva Derek Warwick (su Toleman) ed Alain Prost.\nProst, che guidava una vettura in cui la quarta marcia era andata fuori uso, resistette al quinto posto fino al giro 22, quando venne passato da Nelson Piquet. La graduatoria rimase, almeno nelle prime posizioni, invariata fino al giro 49, quando Warwick assalt\u00f2 la terza posizione di Surer. Il britannico per\u00f2 centr\u00f2 la vettura dell'elvetico, ed entrambi furono costretti all'abbandono. Davanti, le Williams stavano dominando la gara ma al giro 53 Keke Rosberg sub\u00ec una perdita di potenza del propulsore, tanto che il motore si spense all'altezza della \"chicane\" delle Piscine: il finlandese fu capace di far ripartire la vettura, riuscendo anche a far s\u00ec che la monoposto non sbandasse, finendo contro i \"guard-rail\"; Jacques Laffite, al secondo posto, invece si ritir\u00f2 al cinquantacinquesimo passaggio, per un guasto al cambio. Ora Piquet era secondo, seguito da Prost, Patrese, Tambay e Danny Sullivan.\nAnche la gara di Riccardo Patrese s'interruppe anzitempo (al giro 65), per un problema elettrico della sua Brabham. Entr\u00f2 in zona punti Mauro Baldi, che chiuse sesto, conquistando cos\u00ec i primi punti in carriera, cos\u00ec come Sullivan (quinto). Keke Rosberg riusc\u00ec a vincere, per la seconda volta nel mondiale, davanti a Nelson Piquet e Alain Prost.\nGran Premio del Belgio.\nIl cielo era nuvoloso alla partenza, ma la temuta pioggia non fece la sua comparsa durante la gara. Poco prima del via i commissari sventolarono bandiere gialle per indicare i problemi tecnici di Eddie Cheever e Keke Rosberg. I piloti delle prime file per\u00f2 presero il via comunque, con Andrea De Cesaris presto al comando, davanti a Alain Prost e Patrick Tambay. La partenza venne annullata e tutte le vetture si riportarono lentamente sulla griglia di partenza. La corsa riprese dopo 5 minuti, accorciata, nella lunghezza, di due giri, vista la necessit\u00e0 di compiere un nuovo giro di formazione.\nAl secondo via De Cesaris fu ancora lesto a porsi al comando al primo tornante, precedendo Alain Prost, Patrick Tambay e Ren\u00e9 Arnoux. Nel corso del primo giro si ritir\u00f2 Riccardo Patrese, partito sesto, per un problema al motore. De Cesaris manteneva comodamente la testa, mentre Arnoux si vide messo sotto pressione da Nelson Piquet e Manfred Winkelhock. Il tedesco per\u00f2, al 12 giro, fu costretto a una sosta ai box, per dei problemi tecnici, e scivol\u00f2 fuori dalla zona dei punti.\nAl giro 17 Nelson Piquet pass\u00f2 Arnoux all\"Eau Rouge\". Iniziano anche i primi cambi gomme. De Cesaris per\u00f2 fu penalizzato da alcune difficolt\u00e0 dei suoi meccanici, e ripart\u00ec solo sesto, a venticinque secondi da Prost. Dopo di lui tocc\u00f2 anche ad Arnoux, che ripart\u00ec settimo. Un giro dopo andarono ai box anche Rosberg e Cheever, che rientrarono ottavo e sesto, con Jacques Laffite, in mezzo a loro.\nLa gara di Manfred Winkelhock termin\u00f2 al ventunesimo passaggio, quando la sua ATS perse la ruota posteriore destra prima della curva \"Pouhon\". La vettura usc\u00ec di pista, ma il pilota rimase illeso. Anche Patrick Tambay effettu\u00f2 il suo cambio gomme, e rientr\u00f2 quarto. Alain Prost comandava la gara, davanti a Nelson Piquet e Andrea De Cesaris. Prost perse il comando per un solo giro, dopo il suo \"pit stop\": ritorn\u00f2 in pista comunque secondo. Nello stesso passaggio, al giro 23, si ritir\u00f2 Arnoux.\nUn giro dopo, vi fu il cambio gomme di Piquet: il brasiliano della Brabham recuper\u00f2, al rientro in pista, il terzo posto, dietro a De Cesaris, ma davanti a Tambay. La corsa dell'italiano dell'Alfa Romeo termin\u00f2 poco dopo, per un guasto al motore, mentre Prost rischi\u00f2 di uscire di pista, nel tentativo di doppiare Danny Sullivan.\nLa classifica rimase immutata fino al giro 34, quando, per un problema al cambio, Nelson Piquet dovette cedere la posizione a Patrick Tambay, e si trov\u00f2 minacciato da Eddie Cheever. Quattro giri dopo anche il pilota della Renault pass\u00f2 il brasiliano, sul lungo rettilineo del \"Kemmel\".\nAlain Prost conquist\u00f2 la sua settima vittoria, davanti a Patrick Tambay ed Eddie Cheever. All'ultimo giro Derek Warwick strapp\u00f2 la settima posizione a Bruno Giacomelli, che si era anche fermato a bordo pista per problemi tecnici, prima di riuscire a chiudere la gara. Andrea De Cesaris si consol\u00f2 col suo primo e unico giro veloce in carriera, quattordicesimo, e ultimo, per l'Alfa Romeo. La casa italiana non otteneva tale risultato dal Gran Premio di Spagna 1951.\nGran Premio degli Stati Uniti-Est.\nDopo il giro di formazione Andrea De Cesaris segnal\u00f2 che la sua Alfa Romeo si era spenta, sulla griglia di partenza. La procedura venne cos\u00ec interrotta, e venne lanciato un nuovo giro di formazione, mentre la gara venne accorciata di una tornata.\nAl via Patrick Tambay rimase fermo in griglia, e venne fortunatamente evitato da tutti gli altri partecipanti. Nelson Piquet si pose al comando, precedendo Ren\u00e9 Arnoux, e un trio di piloti italiani Elio De Angelis, Michele Alboreto e Andrea De Cesaris. Dal problema di Tambay venne penalizzato anche Marc Surer, che partito dietro di lui, venne rallentato dalla Ferrari ferma, perdendo cinque posizioni. La scuderia italiana chiese, invano, il rifacimento della procedura di partenza, nella speranza di far ripartire Tambay. Nel corso del primo giro, intanto, De Cesaris pass\u00f2 Alboreto.\nLa gara di De Angelis s'interruppe al sesto giro, per un guasto al cambio: il pilota romano era stato comunque penalizzato per partenza anticipata. Nello stesso giro si ritir\u00f2 anche Eddie Cheever, che ferm\u00f2 la sua monoposto all'entrata del tunnel, in posizione alquanto pericolosa. Due giri dopo Alboreto cedette la quarta piazza a Keke Rosberg.\nFavorito da una diversa strategia di gara, che prevedeva il rifornimento a met\u00e0 gara, Ren\u00e9 Arnoux conquist\u00f2 la testa della gara al decimo giro. Il giro seguente Rosberg scal\u00f2 ancora una posizione, passando De Cesaris, per il terzo posto. Al giro 12 Surer raccolse un detrito che, infilatosi nel radiatore, ne surriscald\u00f2 l'acqua, che inizi\u00f2 a cadere sulla pista. I commissari esposero la bandiera di segnalazione, che costrinse il pilota elvetico ai box. Un De Cesaris in crisi perse ancora due posizioni, a favore di Alboreto e Derek Warwick.\nAl giro 20 Keke Rosberg conquist\u00f2 il secondo posto, passando Piquet. La gara di Warwick venne interrotta al giro 25, quando, al momento del rifornimento, il suo motore inizi\u00f2 a perdere potenza. Al trentesimo passaggio vi furono i rifornimenti per Arnoux, Rosberg e De Cesaris. La sosta del francese fu molto rapida, tanto che Arnoux rientr\u00f2 in pista ancora primo; il finlandese invece speriment\u00f2 dei problemi per una ruota, e venne rimandato in pista quinto. La classifica vedeva perci\u00f2 Ren\u00e9 Arnoux primo, poi Nelson Piquet, Michele Alboreto, Jacques Laffite, Keke Rosberg e John Watson.\nIl colpo di scena di present\u00f2 al giro 32 quando Arnoux si trov\u00f2 costretto al ritiro per un problema all'iniezione. Nello stesso passaggio De Cesaris, nel tentativo di passare Thierry Boutsen termin\u00f2 in una via di fuga, e chiese l'aiuto dei commissari per riprendere la pista, scendendo in undicesima posizione. Jacques Laffite effettu\u00f2 la sua sosta, rientrando quinto.\nLa gara di Nelson Piquet fu regolare fino al giro 51, quando una foratura alla posteriore sinistra lo lev\u00f2 dai piani della graduatoria. Pass\u00f2 a condurre Michele Alboreto, seguito da Keke Rosberg e John Watson. Dopo la sosta, per la sostituzione dello pneumatico, il brasiliano della Brabham rientr\u00f2 in gara quarto.\nLa classifica rimase congelata negli ultimi giri. Alboreto conquist\u00f2 cos\u00ec la sua seconda vittoria nel mondiale, la ventitreesima e ultima per la Tyrrell. Essa fu anche la sola del motore Ford Cosworth DFY.\nGran Premio del Canada.\nIl Gran Premio part\u00ec in ritardo di trenta minuti per un guasto all'impianto elettrico di tutta l'area metropolitana. Alla partenza Ren\u00e9 Arnoux mantenne la testa della corsa, seguito da Riccardo Patrese, Alain Prost, Nelson Piquet e Patrick Tambay. Gi\u00e0 nel corso dei primi giri si registrano i ritiri di Jean-Pierre Jarier, Marc Surer e Elio De Angelis. Nel frattempo Piquet si port\u00f2 in terza posizione, mentre Rosberg, dopo aver superato Giacomelli, si port\u00f2 all'ottavo posto, iniziando un lungo duello con Andrea De Cesaris, con grande partecipazione ed apprezzamento del pubblico.\nArnoux, intanto, riusciva a guadagnare circa mezzo secondo al giro sugli inseguitori, imponendo un ritmo gara elevatissimo. Prost, attorno al decimo giro, cominci\u00f2 ad accusare un calo di potenza del motore, cos\u00ec Tambay e Eddie Cheever riuscirono ad avere la meglio su di lui. Contemporaneamente Rosberg rischi\u00f2 di spegnere il propulsore, perdendo dieci secondi nei confronti di De Cesaris, ma riusc\u00ec comunque a recuperarli nel giro di poche tornate, complice un calo di potenza di mille giri del motore del pilota romano, ed effettu\u00f2 il sorpasso nel corso del sedicesimo giro. Due tornate pi\u00f9 tardi il romano venne superato pure da Jacques Laffite. Intanto, Piquet fu costretto al ritiro. Nel corso del ventesimo giro, poi, Tambay cominci\u00f2 ad accusare problemi di alimentazione, forse dovuti ad un violento salto su un cordolo, e venne superato da Cheever. Il problema, per\u00f2, si risolse da solo alcuni passaggi pi\u00f9 tardi.\nAl trentacinquesimo giro cominciarono le soste ai box, con Prost e De Cesaris che rifornirono per primi, seguiti da Arnoux, che lasci\u00f2 il comando della corsa a Patrese, rientrato per il pit stop due giri dopo. Terminate le soste, il francese della Ferrari riprese la testa della gara, seguito dall'italiano della Brabham, in duello con Cheever. Contemporaneamente De Cesaris, Giacomelli e Derek Warwick furono costretti al ritiro. Patrese, in difficolt\u00e0 con il cambio, venne superato da Tambay e Prost, venendo poi costretto ad abbandonare nel corso del cinquantaseiesimo giro. Rosberg, intanto, era riuscito a rimontare fino al quarto posto, mentre per l'ultimo posto disponibile si scatena un duello tra John Watson e Thierry Boutsen, con il belga che ebbe la peggio danneggiando la propria vettura. Le posizioni rimasero quindi invariate con Arnoux che vinse davanti a Cheever, Tambay, Rosberg, Prost e Watson.\nGran Premio di Gran Bretagna.\nAlla partenza vi fu subito un duello tra le due Ferrari, dove Patrick Tambay riusc\u00ec a prevalere su Ren\u00e9 Arnoux; terzo si pose Alain Prost, seguito da Riccardo Patrese, Eddie Cheever e Nelson Piquet; Elio De Angelis, autore di una cattiva partenza, era solo settimo. L'italiano passer\u00e0 per\u00f2 Piquet nel corso del primo giro. La gara di De Angelis si interruppe gi\u00e0 al secondo giro, quando fu costretto al ritiro per la rottura del condotto dell'alimentazione: la benzina provoc\u00f2 un incendio al motore.\nAl quarto giro anche Cheever fu costretto all'abbandono, per la rottura di un giunto. La gara prosegu\u00ec nei giri seguenti con le Ferrari che, veloci sul dritto, perdevano nei confronti delle altre nelle curve. Alain Prost si avvicin\u00f2 a Ren\u00e9 Arnoux, mentre al nono giro, Riccardo Patrese, quarto, fu costretto al ritiro, nono su nove gare, per un motore in panne.\nArnoux venne passato da Prost al giro 14: il pilota della Renault sorprese il connazionale alla \"Copse\". Dietro al ferrarista, intanto, si fece minaccioso anche Piquet. Il brasiliano, approfittando del doppiaggio di Arnoux su Thierry Boutsen, pass\u00f2 il francese, e s'install\u00f2 al terzo posto. La gara era sempre comandata da Tambay, che per\u00f2 vedeva vicino Prost.\nAl ventesimo giro Alain Prost pass\u00f2 Tambay, ancora una volta alla \"Copse\", e s'invol\u00f2 al primo posto, mentre, dietro Ren\u00e9 Arnoux soffriva il deperimento delle prestazioni degli pneumatici. Le coperture della Goodyear, utilizzate dalla Ferrari, non riuscivano a garantire una buona tenuta, stante il grande caldo in cui si effettu\u00f2 la gara.\nAl trentunesimo passaggio anche Nelson Piquet pass\u00f2 Patrick Tambay: prima tent\u00f2 di sorprenderlo alla \"Becketts\", in seguito alla \"Stowe\", infine ebbe la meglio all'altezza della curva \"Woodcote\". La classifica vedeva sempre in testa Prost, seguito da Piquet, Tambay, Arnoux, De Cesaris, Mansell, Lauda, Baldi e Watson.\nAl giro 32 Ren\u00e9 Arnoux si ferm\u00f2 per il cambio gomme, e il rabbocco di carburante. Rientr\u00f2 in pista settimo. Due giri dopo tocc\u00f2 anche ad Andrea De Cesaris: un problema alla frizione non gli permise per\u00f2 di rientrare in gara velocemente, tanto da scalare al dodicesimo posto.\nDopo le soste di Prost e Tambay, Nelson Piquet si trov\u00f2 in testa alla gara, seguito da Prost, ma con Nigel Mansell scalato al terzo posto, davanti a Tambay, Arnoux e Winkelhock. Il brasiliano fece la sua sosta al quarantaduesimo giro: uscendo dai box per\u00f2 trov\u00f2 la vettura di Raul Boesel, che procendendo lentamente nella corsia dei box, ne rallent\u00f2 il rientro in pista. Piquet scal\u00f2 perci\u00f2 terzo, dietro ad Alain Prost e Mansell. Dopo la sosta del pilota inglese della Lotus, lo stesso scal\u00f2 quinto, dietro a Patrick Tambay e Ren\u00e9 Arnoux.\nArnoux era di nuovo alle prese con problemi alle gomme, tanto che Mansell gli si avvicin\u00f2 presto. Dovette rinunciare al sorpasso al giro 47, per la presenza di un doppiato, ma ebbe successo solo un giro dopo. Sempre al giro 47 Manfred Winkelhock, che scontava problemi tecnici alla sua ATS-BMW, venne passato da Niki Lauda, prima di abbandonare il gran premio due giri dopo. Nigel Mansell, intanto, riusc\u00ec a ridurre le distanze anche da Tambay, fino a quando, negli ultimi giri, fu rallentato da alcuni doppiaggi.\nAlain Prost vinse per la terza volta in stagione, precedendo Nelson Piquet e Patrick Tambay; Nigel Mansell giunse quarto, mentre Niki Lauda, sesto, fu il primo pilota a guidare una vettura non con motore turbo, distanziato per\u00f2 di un giro dal vincitore.\nGran Premio di Germania.\nPatrick Tambay mantenne il comando della gara, davanti al compagno di scuderia Ren\u00e9 Arnoux, poi Andrea De Cesaris, Nelson Piquet e le due Renault; la difficile partenza delle Toleman provoc\u00f2 confusione nella pancia del gruppo, tanto che Keke Rosberg dovette sorpassarle passando sull'erba. Gi\u00e0 nel corso del primo passaggio Piquet pass\u00f2 De Cesaris.\nRen\u00e9 Arnoux prese il comando della gara al secondo giro; dietro, Andrea De Cesaris, venne passato prima da Alain Prost, poi, dopo un bel duello, anche da Eddie Cheever. Il pilota dell'Alfa Romeo cedette, al settimo giro, ancora una posizione, questa volta a Riccardo Patrese.\nAl decimo giro, dei problemi al motore, costrinsero Patrick Tambay a fermarsi ai box: gli vennero montate nuove candele, ma la gara del francese termin\u00f2 dopo poco. Anche Prost soffriva di noie tecniche; sulla sua vettura era mancata la prima marcia.\nAl diciassettesimo giro termin\u00f2 anche la gara per Derek Warwick. L'inglese, che era settimo, si ritir\u00f2 per un guasto al propulsore Hart. Tre giri dopo Prost, a cui erano sorti problemi anche per l'uso della quinta marcia, si ferm\u00f2 per il rabbocco di carburante e il cambio degli pneumatici: rientr\u00f2 in pista sesto. Al ventitreesimo giro fu il turno, della sosta, del \"leader\" della gara, Arnoux. La velocit\u00e0 dei meccanici della Ferrari permisero al pilota di rientrare in pista secondo, alle spalle del solo Nelson Piquet. Dietro al francese c'era invece Andrea De Cesaris, che aveva ripassato Patrese.\nAl giro 24 vi fu la sosta per Cheever, seguito, al giro 26 da De Cesaris. Piquet rimaneva al comando, davanti ad Arnoux, Patrese, Cheever, Prost, De Cesaris. Riccardo Patrese si ferm\u00f2 al ventinovesimo passaggio, ma rientr\u00f2 in pista davanti a De Cesaris. Nello stesso giro effettu\u00f2 la sosta anche Niki Lauda, che per\u00f2 giunse lungo alla sua piazzola, e venne aiutato dai meccanici a fermare la monoposto nel punto migliore per il rifornimento.\nNelson Piquet si ferm\u00f2 al giro 31; la velocit\u00e0 dei suoi meccanici non fu sufficiente per consentire di fargli mantenere la prima posizione, in cui torn\u00f2 Ren\u00e9 Arnoux. Nello stesso giro Andrea De Cesaris pass\u00f2 nuovamente Patrese, mentre, poco dopo, il pilota dell'Alfa approfitt\u00f2 dei guai al cambio di Prost, per salire in quarta posizione. Il francese fece passare, al giro 33, anche Patrese.\nLa gara di Eddie Cheever si interruppe al giro 39, quando un problema alla pompa della benzina lo costrinse all'abbandono. De Cesaris scal\u00f2 cos\u00ec in terza posizione. Al quarantaduesimo giro, dalla vettura di Nelson Piquet, inizi\u00f2 a fuoriuscire della benzina, a causa della rottura del filtro del carburante. Il motore turbo BMW del brasiliano and\u00f2 in fiamma, costringendolo ad abbandonare il gran premio.\nNegli ultimi giri si verificarono dei problemi sia sulla vettura di Ren\u00e9 Arnoux (al motore) che su quella di De Cesaris (rottura di una guarnizione). Ci\u00f2 non imped\u00ec al francese di vincere per la sesta volta nel mondiale. Due italiani, Andrea De Cesaris e Riccardo Patrese, completarono il podio. Per Patrese fu il primo arrivo a punti in stagione, dopo 9 ritiri (anche se era stato classificato in una gara).\nGran Premio d'Austria.\nPatrick Tambay mantenne il comando del gran premio al via, mentre Alain Prost attacc\u00f2, ma senza successo, Ren\u00e9 Arnoux; pi\u00f9 dietro, Nigel Mansell riusc\u00ec a passare sia il pilota della Renault che Riccardo Patrese, mentre Nelson Piquet era terzo; l'altro pilota della Lotus, Elio De Angelis fu vittima di un incidente, e costretto al ritiro. Nel corso del primo giro vi fu un contatto tra la vettura di Jacques Laffite e quella di Piercarlo Ghinzani; l'Osella, a sua volta, colp\u00ec l'Arrows di Marc Surer che, finendo in testacoda, venne colpita dalla monoposto di Danny Sullivan. Corrado Fabi fu perci\u00f2 costretto a una brusca frenata, tanto da non poter essere evitato da John Watson, che danneggi\u00f2 l'alettone anteriore. Surer e Sullivan si ritirarono. Sempre nel corso del primo giro Prost prese il quarto posto a Mansell. L'inglese cedette, nel giro seguente, anche a Patrese.\nAl nono giro, nelle retrovie, Michele Alboreto, in un tentativo di sorpasso, mand\u00f2 in testacoda la vettura di Johansson. Lo svedese pot\u00e9 ripartire, mentre l'italiano, con una sospensione rotta, fu costretto all'abbandono. Al giro 14 anche l'altro pilota italiano, Mauro Baldi, mentre era ottavo, dovette gettare la spugna, per un problema tecnico.\nSfruttando dei doppiaggi, al sedicesimo giro, Alain Prost attacc\u00f2 Nelson Piquet, alla \"chicane Parmalat\". Le due auto vennero a contatto, ma Prost fu comunque in grado di sopravanzare il brasiliano, che per\u00f2, si rifece dopo poche centinaia di metri, alla \"Bosch\". Il giro seguente, l'altro pilota della Renault, Eddie Cheever, strapp\u00f2 il sesto posto a Mansell, che scontava problemi di degrado sugli pneumatici. Al ventiduesimo giro, Patrick Tambay, penalizzato da un lento doppiggio su Jean-Pierre Jarier, fu prima passato da Ren\u00e9 Arnoux, poi da Nelson Piquet. Nello stesso giro Prost si ferm\u00f2 ai box, mentre Andrea De Cesaris pass\u00f2 Mansell.\nAl giro 27 si ferm\u00f2 anche Cheever, mentre al giro 28 fu il turno per il \"leader\" della corsa, Ren\u00e9 Arnoux e per Patrese. La classifica vedeva al comando Nelson Piquet, seguito da Tambay, Arnoux, De Cesaris, Prost, Cheever e Mansell.\nNei giri seguenti Tambay mise sotto pressione Piquet, costringendolo anche a mettere una ruota sull'erba, prima di passarlo alla \"Glatzkurve\" al trentunesimo giro. La gara del ferrarista termin\u00f2 pochi metri dopo, quando una perdita d'olio lo costrinse all'abbandono. Nello stesso giro termin\u00f2 la gara anche Patrese, per la mancanza d'acqua nel motore. Sempre al giro 31 Nigel Mansell effettu\u00f2 la sua sosta.\nPiquet attese il giro 32 per il cambio gomme: rientr\u00f2 in pista primo, ma a gomme fredde, venne attaccato da Arnoux, che per\u00f2 non riusc\u00ec a cogliere il sorpasso. Andrea De Cesaris non riusc\u00ec a raggiungere i box, per la sua sosta, per la mancanza di benzina, e abbandon\u00f2 cos\u00ec la gara. Dietro ai due battistrada si trovarono, perci\u00f2, le due Renault di Prost e Cheever, seguite da Mansell, Lauda e Jarier.\nDal trentasettesimo giro la Brabham di Piquet sub\u00ec una perdita di potenza del motore BMW, col brasiliano che dovette ridurre la pressione di sovralimentazione. Nei due giri successivi Piquet dovette cedere prima ad Arnoux, poi, dopo un duro duello, anche a Prost.\nAl quarantottesimo giro Ren\u00e9 Arnoux ebbe un'esitazione alla \"Flatschach\" (anche a causa di un problema alla quarta marcia), e venne passato da Alain Prost, che condivideva lo stesso problema tecnico del ferrarista. Alain Prost s'impose, per la nona volta nel mondiale, precedendo Ren\u00e9 Arnoux, che vide cedere il suo motore pochi metri dopo il traguardo. Terzo termin\u00f2 Piquet, che seppe resistere, con la vettura limitata dai problemi al turbo, al ritorno di Cheever.\nGran Premio d'Olanda.\nAl via Nelson Piquet mantenne il comando della gara, seguito dalle due Renault, Riccardo Patrese, Andrea De Cesaris, Elio De Angelis e Ren\u00e9 Arnoux. Nigel Mansell, nel tentativo di passare Patrese, usc\u00ec di pista, perdendo diverse posizioni. Chi fu autore di una partenza ben peggiore fu Patrick Tambay, che si ritrov\u00f2 solo ventunesimo. Arnoux, al giro 2, pass\u00f2 De Angelis.\nAl quinto giro Prost prese la seconda posizione al compagno di team Cheever, mentre si ritir\u00f2 De Cesaris, per l'esplosione del turbo. All'ottavo giro Cheever, che scontava dei problemi al propulsore, cedette un'altra posizione, questa volta a Patrese. Lo statunitense tent\u00f2, senza successo, di riprendersi la terza posizione, al giro seguente. Poco dopo si ritir\u00f2 anche De Angelis, mentre era al settimo posto.\nAl giro 15, alla prima curva del tracciato, Ren\u00e9 Arnoux sorpass\u00f2 Cheever, che cos\u00ec scal\u00f2 quinto. Nelson Piquet continuava a comandare il gran premio, con sei secondi e sei decimi di vantaggio su Alain Prost e oltre quattordici sull'altro pilota della Brabham, Patrese. Al giro 21, sfruttando un doppiaggio, Arnoux cerc\u00f2 di sorprendere Patrese, ma il pilota padovano riusc\u00ec a mantenere il terzo posto. Il ferrarista si rifece, per\u00f2, il giro dopo.\nAl ventisettesimo giro Nigel Mansell err\u00f2 nella frenata, al momento di un tentativo di sorpasso a Derek Warwick, and\u00f2 in testacoda, e termin\u00f2 la sua gara nella via di fuga. Al giro 32, un errore di cambiata di Patrese, permise a Eddie Cheever di recuperare il quarto posto. Un giro dopo, Warwick, che era sesto, effettu\u00f2 una lunga sosta per il rabbocco di carburante: ci\u00f2 lo fece scendere al dodicesimo posto.\nNei giri successivi Prost si avvicin\u00f2 a Piquet, mentre, al giro 38, fu il turno della sosta per Cheever. Ci\u00f2 consent\u00ec a Patrick Tambay di entrare in zona punti, dopo una lunga rimonta. Il giro seguente, l'altro ferrarista, Arnoux, effettu\u00f2 il suo \"pit stop\": fu cos\u00ec rapido che rientr\u00f2 in gara sempre terzo.\nAl giro 40 Cheever decise di ritirarsi, per i problemi al motore. Giunto ai box venne invitato a proseguire la gara dai membri della sua scuderia: uscendo dai box lo statunitense colp\u00ec il tecnico della ATS Gustav Brunner; Cheever prosegu\u00ec il gran premio, mentre Brunner venne soccorso dai meccanici della ATS. La gara di Cheever termin\u00f2 dopo un giro. Anche Patrese effettu\u00f2 una sosta rapida, rientrando sesto, dietro a Tambay.\nAl quarantaduesimo giro vi fu la svolta della gara: Alain Prost attacc\u00f2 Nelson Piquet alla curva \"Tarzan\", blocc\u00f2 per\u00f2 le ruote anteriori: la vettura si intravers\u00f2 e colp\u00ec quella di Piquet. Il brasiliano perse il controllo della sua Brabham, e termin\u00f2 nella via di fuga, ritirandosi. Prost prosegu\u00ec, ma poche centinaia di metri dopo, un nuovo bloccaggio delle ruote lo costrinse all'uscita di pista, e al primo abbandono della stagione.\nRen\u00e9 Arnoux si trov\u00f2 al comando della gara, davanti a Riccardo Patrese, Patrick Tambay, John Watson e Derek Warwick. Le soste di Tambay e Watson non modificarono la classifica.\nAl cinquantunesimo giro Manfred Winkelhock venne fermato dai commissari con le bandiere nere, per i sorpassi effettuati durante il giro di formazione. Arnoux comandava la gara con un ampio margine, anche se si lament\u00f2, durante un doppiaggio di Bruno Giacomelli, dell'atteggiamento del pilota della Toleman.\nNegli ultimi giri, approfittando della perdita di potenza del motore BMW della vettura di Patrese, Patrick Tambay si avvicin\u00f2 all'italiano, passandolo al giro 67. La situazione del pilota padovano era al limite del ritiro: scelse per\u00f2 di proseguire, dovendo per\u00f2 cedere diverse posizioni negli ultimi giri.\nRen\u00e9 Arnoux vinse per la settima, e ultima volta, nel mondiale di F1. Precedette il compagno di team Patrick Tambay, con la Scuderia Ferrari che colse la sua trentaseiesima doppietta. John Watson colse il ventesimo, e ultimo podio, in F1. Derek Warwick chiuse quarto cogliendo i primi punti per lui, per la Toleman e per i motori Hart.\nGran Premio d'Italia.\nAl termine del \"warm up\", Alain Prost decise di affrontare la gara col muletto, che gli aveva consentito di essere il pi\u00f9 rapido nelle libere della domenica mattina.\nRiccardo Patrese mantenne il comando della gara al via, seguito da Nelson Piquet, che aveva passato le due Ferrari. Anche Eddie Cheever fu autore di un'ottima partenza, che lo port\u00f2 quinto. Seguivano De Cesaris, Prost e De Angelis. Nelle retrovie la due Toleman ebbero un cattivo start; Keke Rosberg, al fine di evitare Bruno Giacomelli, dovette portare la sua vettura oltre la linea bianca che delimitava la pista.\nTambay venne passato nel secondo giro da Arnoux, e venne attaccato da Cheever, il giro dopo. Il sopraggiungente De Cesaris manc\u00f2 la frenata, colpendo l'auto del francese. Il pilota dell'Alfa Romeo termin\u00f2 la gara nella via di fuga, mentre sia Tambay, che Alain Prost, che aveva sfiorato la collisione con De Cesaris, poterono proseguire il gran premio. Chi, invece, fu costretto ad abbandonare, fu Riccardo Patrese, che si trov\u00f2 col motore fuori uso. Nelson Piquet si trov\u00f2 cos\u00ec al comando, seguito da Ren\u00e9 Arnoux, Eddie Cheever, Patrick Tambay e Alain Prost.\nAl quinto giro si ritir\u00f2 anche Mauro Baldi, mentre era settimo. La classifica, almeno nelle prime posizioni, rimase invariata fino all'undicesimo passaggio, quando Elio De Angelis pass\u00f2 Prost, che subiva degli pneumatici deteriorati dalla manovra che il francese aveva fatto per evitare l'incidente con De Cesaris.\nTre giri dopo il pilota romano pass\u00f2 anche Tambay, anche lui limitato, da un problema al motore. Il ferrarista, al giro 23, sbagli\u00f2 una manovra di doppiaggio, e termin\u00f2 nella via di fuga, senza per\u00f2 essere costretto al ritiro. Non ne approfitt\u00f2 per\u00f2 Prost, che rimase alle spalle del connazionale. Al giro 25 sia Cheever che De Angelis effettuarono il loro rifornimento. Un giro dopo tocc\u00f2 ad Arnoux e Prost. Il pilota della Renault aveva per\u00f2 rotto una turbina del suo turbo: decise cos\u00ec di ritirarsi il giro seguente.\nLa gara era sempre comandata da Nelson Piquet, che precedeva Arnoux, Cheever, Tambay, De Angelis e Bruno Giacomelli. Cheever tent\u00f2 un sorpasso, senza successo, alla prima \"chicane\" su Arnoux, mentre Piquet entr\u00f2 ai box per la sua sosta. Purtroppo Niki Lauda, che aveva appena rifornito, si ferm\u00f2 proprio sulla piazzola della Brabham: i meccanici della scuderia britannica, con l'aiuto dello stesso Bernie Ecclestone, spinsero la vettura dell'austriaco, che pot\u00e9 ripartire e consentire a Piquet di effettuare il rifornimento.\nPiquet rimase in testa al gran premio, riducendo per\u00f2 la pressione del suo turbo, per evitare avarie nella parte finale della gara; questo permise ad Arnoux e Cheever (che continuavano a duellare vicini) di avvicinarsi al brasiliano. La lotta tra il ferrarista e il pilota Renault si chet\u00f2 nei giri seguenti, in quanto Eddie Cheever perse l'uso della quarta marcia. Anche Elio De Angelis scontava problemi al cambio.\nNelson Piquet conquist\u00f2 la sua seconda vittoria in stagione, davanti a Ren\u00e9 Arnoux ed Eddie Cheever. Elio De Angelis conquist\u00f2 i primi punti della stagione, mentre Nigel Mansell cedette la settima posizione a Giacomelli, alla \"Parabolica\", impaurito dai tifosi che stavano gi\u00e0 cominciando a invadere la pista per i festeggiamenti del dopo gara.\nGran Premio d'Europa.\nPrima del via Riccardo Patrese ebbe un problema al motore della sua Brabham, e decise di partire col muletto, adattato per\u00f2 alle esigenze del suo compagno di team, Nelson Piquet.\nIl pilota padovano alla partenza fu pi\u00f9 rapido del connazionale Elio De Angelis, e si pose al comando della gara. Anche Nigel Mansell tent\u00f2 di passare De Angelis alla \"Druids\", ma senza successo; pure Eddie Cheever ebbe un buon spunto al via, ove pass\u00f2 le due Ferrari, e tent\u00f2 anche di mettersi davanti a Nelson Piquet, che resistette all'attacco. Manfred Winkelhock si pose davanti a Ren\u00e9 Arnoux, mentre Tambay fu passato anche dall'altro pilota della Renault, Alain Prost. Al termine del primo giro la classifica recitava Patrese, De Angelis, Mansell, Piquet, Cheever, Winkelhock, Arnoux, Prost e Tambay.\nAl secondo giro Prost pass\u00f2 sia Winkelhock che Arnoux, col tedesco che dovette cedere anche ad Arnoux. Davanti, intanto, Mansell subiva dei problemi nel mettere a temperatura gli pneumatici con Piquet e Cheever che passarono il britannico. Le difficolt\u00e0 del pilota della Lotus proseguirono anche nel giro successivo, ove fu costretto a cedere anche a Prost e Arnoux.\nDe Angelis si pose all'attacco di Patrese, cos\u00ec come Prost si avvicin\u00f2 a Cheever, che pass\u00f2 al nono giro. I primi sei avevano un buon margine sul resto del gruppo, guidato da un lento Mansell.\nAll'undicesimo passaggio ci fu un contatto tra i primi due; la vettura di De Angelis tocc\u00f2 quella di Patrese, in un tentativo di sorpasso: entrambi finirono sull'erba. Patrese ripart\u00ec subito, secondo dietro a Nelson Piquet, mentre De Angelis scal\u00f2 sesto. La gara del pilota romano dur\u00f2 ancora due giri, quando fu costretto al ritiro col motore fuori uso.\nAlain Prost si trov\u00f2, per qualche giro, dietro a Patrese, che cos\u00ec favoriva la fuga del compagno di team Piquet. Il francese pass\u00f2 il pilota della Brabham al giro 15. Cinque giri dopo Ren\u00e9 Arnoux termin\u00f2 in testacoda, fermandosi sui cordoli della curva \"Stirling\". Aiutato dai commissari rientr\u00f2 in pista, ormai per\u00f2 staccato dalla zona dei punti.\nPiquet comandava la gara davanti a Prost, staccato di dieci secondi: si era poi formato un trenino, che vedeva al comando Patrese, seguito da Cheever, Mansell, Tambay, De Cesaris e Winkelhock.\nAl ventottesimo giro si ruppe una canalizzazione dell'olio sulla Tyrrell di Danny Sullivan; il pilota statunitense si accorse subito dell'incendio che stava propagandosi alla vettura, e si ferm\u00f2 in una via di fuga, ove i commissari poterono spegnere le fiamme.\nEddie Cheever si ferm\u00f2 per la sosta al giro 35, rientrando undicesimo. Nei giri seguenti si fermarono anche De Cesaris, Winkelhock e Arnoux. Al giro 38 si stacc\u00f2 un alettone anteriore sulla McLaren di John Watson, gi\u00e0 danneggiato in precedenza. Il pilota britannico perse il controllo della monoposto, e sbatt\u00e9 contro le barriere.\nAl giro 39 una lunga sosta di Patrese ai box, dovuta alle difficolt\u00e0 dei meccanici a sostituirgli uno pneumatico lo fece scendere in decima posizione. Nei giri seguenti tocc\u00f2 anche a Prost e Mansell fermarsi per cambiare le gomme, senza particolari problemi. Al giro 43 tocc\u00f2 a Patrick Tambay, e al giro 44 al leader Piquet: anche in questo caso alla Brabham vi furono dei problemi nel fissaggio di una ruota, ma il brasiliano rientr\u00f2 in gara primo. Dietro al brasiliano vi era Alain Prost, poi Patrick Tambay, Nigel Mansell, Eddie Cheever, Andrea De Cesaris, Derek Warwick, Bruno Giacomelli e Riccardo Patrese.\nLe possibilit\u00e0 di arrivo ai punti per Cheever sfumarono pochi giri dopo, quando fu costretto a una sosta imprevista per un problema alla visiera del casco, che venne aggiustata con del nastro adesivo dai suoi meccanici. Lo statunitense sprofond\u00f2 in classifica in quattordicesima posizione.\nProst subiva dei problemi agli pneumatici e non godeva di un motore performante, ci\u00f2 che gli imped\u00ec di attaccare Piquet per il primo posto. Anche Ren\u00e9 Arnoux fu nuovamente costretto al cambio delle gomme, abbandonando cos\u00ec le speranze residue di marcare punti iridati. Al giro 56 entr\u00f2 in azione, inavvertitamente, l'estintore sulla vettura di Warwick. Il britannico riusc\u00ec a proseguire anche se con problemi di visibilit\u00e0 e di sensibilit\u00e0 al braccio destro.\nAl sessantesimo giro Mansell ebbe la meglio su Tambay, per il terzo posto alla \"Paddock Hill\"; il ferrarista aveva degli pneumatici rovinati e dei freni ormai al limite di rottura. Due giri dopo il francese usc\u00ec di pista alla \"Druids\", a causa del bloccaggio di una ruota.\nNelson Piquet conquist\u00f2 la sua decima vittoria nel mondiale di F1, davanti ad Alain Prost e Nigel Mansell. Prost comandava la classifica del mondiale piloti, con due punti di vantaggio su Piquet.\nGran Premio del Sudafrica.\nAl via le Brabham di Nelson Piquet e Riccardo Patrese presero il comando, rubando la prima posizione a Patrick Tambay; alla \"Crowthorne\" Andrea De Cesaris pass\u00f2 Alain Prost, per il quarto posto. Seguivano Keke Rosberg, Ren\u00e9 Arnoux e Elio De Angelis. Nel secondo giro Tambay dovette cedere anche a De Cesaris e Prost. Sempre al giro 2 Jacques Laffite fin\u00ec la sua gara, per un incidente, dopo essere stato tamponato da Eddie Cheever.\nAl quinto giro Niki Lauda prese la settima posizione ad Arnoux e, un giro dopo, pass\u00f2 anche Keke Rosberg. De Angelis, nel frattempo, viene passato da diverse vetture, a causa di un guasto al propulsore. Al nono giro Prost pass\u00f2 De Cesaris, mentre Lauda sorpass\u00f2 anche l'altro ferrarista, Tambay, che aveva dei problemi con gli pneumatici. Nello stesso giro termin\u00f2 la sua gara Ren\u00e9 Arnoux, uno dei tre piloti in lizza per il titolo, col motore fuori uso.\nLa rincorsa di Lauda prosegu\u00ec al giro 12, quando super\u00f2 De Cesaris e si trov\u00f2 quarto, dietro alle due Brabham e Prost. Con questa classifica Piquet si sarebbe assicurato il titolo, con 3 punti di margine sul francese della Renault. Al giro 18 Lauda entr\u00f2 sul podio virtuale, passando Prost. Al ventesimo giro viene esposta la bandiera nera per Watson.\nAl ventottesimo passaggio Nelson Piquet and\u00f2 ai box per il cambio gomme: rientr\u00f2 in pista sempre primo, davanti a Patrese e Lauda. Al trentaquattresimo passaggio anche Lauda and\u00f2 al cambio gomme, rientrando in gara solo settimo. Due giri dopo Alain Prost si ritir\u00f2, per un problema al turbo. Ormai solo un ritiro poteva levare a Piquet il suo secondo titolo mondiale. Piquet guidava sempre il gran premio, davanti a Patrese, De Cesaris, Tambay, Lauda e Warwick.\nTra il giro 41 e il 47 fecero la loro sosta De Cesaris, Tambay e Patrese. Ci\u00f2 permise a Lauda di scalare terzo, dietro alle due Brabham. Keke Rosberg settimo, al giro 48, riusc\u00ec a sdoppiarsi, in quanto Piquet aveva rallentato il ritmo di gara. Al giro 56 si ferm\u00f2 anche Patrick Tambay, anche lui fermato da un guasto al turbo. Poco dopo anche Bruno Giacomelli fu costretto all'abbandono, con le fiamme che si levavano dal motore della sua Toleman.\nAl sessantesimo giro Riccardo Patrese venne lasciato passare da Piquet, portandosi in testa alla gara. Al giro 69 Niki Lauda prese il secondo posto al brasiliano, alla \"The Kink\". Piquet ora si trovava vicino anche De Cesaris, mentre proseguiva la lotta tra Rosberg e Cheever per la sesta posizione.\nNegli ultimi giri Niki Lauda si lanci\u00f2 all'inseguimento di Patrese, ma dovette desistere per un corto circuito della sua batteria, ritirandosi. Piquet riconquist\u00f2 cos\u00ec la seconda posizione, che per\u00f2 perse presto, passato da Andrea De Cesaris.\nLa classifica non mut\u00f2 fino al termine. Dietro alla doppietta di piloti italiani, Nelson Piquet, col terzo posto, si aggiudic\u00f2 il suo secondo titolo mondiale. Derek Warwick chiuse quarto davanti a Rosberg.\nLo scandalo della benzina.\nNel dicembre 1983 venne rese pubblica una lettera, inviata da Bernie Ecclestone, patron della Brabham, a Renault e Ferrari, in cui riconosceva che la benzina utilizzata dal team superava il numero di ottani permesso. Il valore era di 102,90, contro il 102,51, massimo livello tollerato. Ecclestone affermava che l'errore era stato fatto in buona fede, e che ci\u00f2 non avrebbe inciso sulle prestazioni delle monoposto. La FISA si difese affermando che i test effettuati, nel corso del Gp d'Italia dall\"Institut fran\u00e7ais du p\u00e9trole\", confermavano che il carburante aveva un numero di ottani all'interno della forchetta di ammissibilit\u00e0, stabilita dai criteri tecnici.\nLa Renault decise per\u00f2 di non procedere con un reclamo.\nClassifiche.\nClassifica Piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi gli 11 migliori risultati.\nClassifica Costruttori.\nVengono sommati i punti delle prime due vetture al traguardo. I piazzamenti ottenuti dallo stesso costruttore con motori diversi sono conteggiati separatamente. Non vi sono scarti.\nGara non valida per il Mondiale.\nIn stagione venne disputata l'ultima gara di F1, non valida quale prova del campionato del mondo. Si tratt\u00f2 della Race of Champions, disputata sul Circuito di Brands Hatch. Il tracciato britannico ospit\u00f2, sempre in stagione, anche il Gran Premio d'Europa. Nel 1983 venne prevista anche il Campionato britannico di Formula 1, su cinque gare, ma dopo la gara inaugurale, tenuta il 1\u00ba aprile a Oulton Park e vinta da Mike Wilds su Williams FW07, il campionato verr\u00e0 cancellato, per la mancanza di partecipanti."}
{"id": "64255", "revid": "563176", "url": "https://it.wikipedia.org/wiki?curid=64255", "title": "Campionato mondiale di Formula 1 1984", "text": "La stagione 1984 del Campionato mondiale FIA di Formula 1 \u00e8 stata, nella storia della categoria, la 35\u00b0 ad assegnare il Campionato Piloti e la 27\u00b0 ad assegnare il Campionato Costruttori. \u00c8 iniziata il 25 marzo e terminata il 21 ottobre, dopo 16 gare, una in pi\u00f9 della stagione precedente. Il titolo dei piloti \u00e8 andato, per la terza volta, a Niki Lauda e il titolo costruttori, per la seconda volta, alla McLaren.\nLa pre-stagione.\nCalendario.\nPrima del Gran Premio d'Italia 1983, venne presentata la prima bozza di calendario per il 1984. Il campionato sarebbe iniziato il 26 febbraio, col Gran Premio del Brasile; il Gran Premio del Sudafrica sarebbe stato anticipato in primavera, cos\u00ec come il Gran Premio del Belgio, portato da maggio ad aprile. Il Gran Premio di Gran Bretagna sarebbe tornato a Brands Hatch; saltato il Circuito di Long Beach, venivano inserite altre due gare nel Stati Uniti d'America: una a Dallas in estate, e una, da disputarsi a New York o Miami, quale ultima prova della stagione.\nAll'epoca del Gran Premio del Sudafrica 1983 la FISA modific\u00f2 la prima bozza di calendario per la stagione 1984; l'esordio era previsto il 26 febbraio, sempre col Gran Premio del Brasile, ma la fine era portata al 7 ottobre con quello d'Europa, previsto al N\u00fcrburgring. A novembre la FISA decise di posticipare l'inizio della stagione al 25 marzo, sempre col Gp del Brasile, al fine di spostare ad aprile la seconda gara, quella del Sudafrica, per dare pi\u00f9 tempo agli organizzatori di quest'ultima di sistemare la pista. Il calendario venne confermato il 24 novembre.\nL'8 dicembre 1983 Bernie Ecclestone firm\u00f2 col sindaco di Fuengirola l'accordo per portare il Gran Premio di Spagna nuovamente nel campionato, su un tracciato disegnato tra le vie della citt\u00e0 spagnola, da disputarsi il 7 ottobre, in luogo del Gp d'Europa. L'accordo aveva durata di 5 anni. In realt\u00e0, pochi giorni dopo, la FISA conferm\u00f2 lo svolgimento del Gran Premio d'Europa, nella data prevista. A fine dicembre Ecclestone annunci\u00f2 un nuovo accordo, per lo svolgimento del un Gran Premio d'Ungheria, sempre per la data del 7 ottobre. La gara spagnola venne indicata come prima riserva, dalla Federazione Internazionale.\nIn seguito salt\u00f2, definitivamente, la possibilit\u00e0 di correre a New York, e il 1\u00ba febbraio 1984 la FOCA perfezion\u00f2 l'accordo con gli organizzatori del Gp di Spagna, spostandolo al 21 ottobre. Anche la gara spagnola per\u00f2 non si concretizz\u00f2, tanto che a giugno venne fissato, per il 21 ottobre, il Gran Premio del Portogallo. Dal 1958 il Mondiale di Formula 1 non effettuava la sua gara conclusiva in Europa.\nAccordi e fornitori.\nTutti i team che ancora non disponevano di motori turbo andarono alla ricerca di questa soluzione tecnica.\nLa scuderia italiana Osella ebbe a disposizione, nel 1984, un motore turbo dell'Alfa Romeo. La Ligier pass\u00f2 invece a quelli della Renault. Il team britannico Spirit, dopo l'abbandono della \"partnership\" con la Honda, ottenne il sostegno della Hart, che gi\u00e0 motorizzava la Toleman. L'Arrows si accord\u00f2 con la BMW, battendo cos\u00ec sul tempo la Tyrrell, che tent\u00f2 di trovare un accordo con la Porsche, ma senza esito, tanto che la scuderia dovette accontentarsi ancora dei tradizionali motori a pressione atmosferica della Cosworth.\nLa Benetton abbandon\u00f2 la sua sponsorizzazione della Tyrrell e si leg\u00f2, con un contratto annuale, e opzione per il secondo, con l'Alfa Romeo. La livrea della casa milanese divenne rosso-verde.\nLa casa francese Michelin decise di limitare il numero di team forniti con i propri pneumatici: si limit\u00f2 a Renault, Brabham, McLaren e Ligier. La casa statunitense Goodyear present\u00f2, per la prima volta, degli pneumatici radiali, che vennero forniti a Ferrari, Williams, Lotus, Tyrrell, Arrows e Alfa Romeo; le altre scuderie si appoggiarono alla Pirelli.\nScuderie e piloti.\nScuderie.\nRispetto alla stagione 1983 l'unico cambiamento fu la sparizione della Theodore Racing, che abbandon\u00f2 il campionato, per concentrarsi sulla gare statunitensi CART. Anche la RAM ebbe delle difficolt\u00e0 a confermare la partecipazione al campionato, ma grazie all'arrivo dello sponsor \"Skoal Bandit\", pot\u00e9 competere nel 1984.\nPiloti.\nAll'indomani del Gran Premio d'Europa 1983 la Scuderia Ferrari annunci\u00f2 che Michele Alboreto, pilota impegnato con la Tyrrell, avrebbe sostituito Patrick Tambay, a partire dalla stagione 1984. Era il primo italiano a correre nel mondiale di F1 per la casa italiana dal Gran Premio degli Stati Uniti d'America 1973, quando la Ferrari aveva schierato Arturo Merzario. Tambay trov\u00f2 un ingaggio alla Renault, dove sostitu\u00ec Alain Prost. Il vicecampione del mondo 1983 torn\u00f2 alla McLaren, ove aveva corso nel , ma da cui era partito per i non buoni rapporti con Teddy Mayer, patron del team. La trattativa vide coinvolta anche la Marlboro, sponsor della scuderia. La scuderia francese complet\u00f2 la coppia di piloti col britannico Derek Warwick, impegnato nel 1983 con la Toleman.\nLa Toleman, a sua volta, fece esordire il brasiliano Ayrton Senna; nel corso del 1983 Senna aveva svolto i primi test con la Williams, e con la McLaren. Gi\u00e0 dal mese di giugno, per\u00f2, Senna intratteneva stretti contatti con Bernie Ecclestone, patron della Brabham.. Il suo ingaggio venne, per\u00f2, bloccato dalla Parmalat, sponsor principale della scuderia, che voleva un pilota italiano come seconda guida. Senna dovette allora accettare la proposta di Alex Hawkridge della Toleman, che gli offr\u00ec un contratto da 100.000 sterline L'altro pilota fu il venezuelano Johnny Cecotto, ex pilota della Theodore. La Brabham ingaggi\u00f2 cos\u00ec Teo Fabi; il milanese aveva gi\u00e0 corso in F1 nel con la Toleman, prima di passare alla CART statunitense; l'accordo prevedeva che Fabi continuasse a correre nelle gare americane e che, in caso di impegni concomitanti, venisse sostituito dal fratello Corrado, anch'egli pilota.\nLa Ligier cambi\u00f2 la coppia di piloti; fece esordire, dopo due sole stagioni in Formula 3, Fran\u00e7ois Hesnault; al suo fianco venne ingaggiato l'esperto Andrea De Cesaris, che non aveva rinnovato con l'Alfa Romeo. La RAM port\u00f2 all'esordio un altro pilota francese, Philippe Alliot, con esperienze in F2. La scuderia britannica avrebbe dovuto schierare solo un pilota, ma poi iscrisse anche Jonathan Palmer che aveva gi\u00e0 disputato il Gran Premio d'Europa 1983 con la Williams e aveva vinto il Campionato europeo di Formula 2 1983.\nEmerson Fittipaldi fu vicino al rientro in F1: test\u00f2 un'Alfa Romeo e una Spirit, ma prefer\u00ec rivolgersi alle gare nordamericane. Il team italiano ingaggi\u00f2 cos\u00ec Riccardo Patrese, che veniva dalla Brabham, dove fece coppia con Eddie Cheever, in uscita dalla Renault. La Tyrrell iscrisse Martin Brundle, giovane pilota britannico proveniente dalla F3, come Senna. Per l'altro volante venne confermato lo statunitense Danny Sullivan che per\u00f2 venne sostituito, prima dell'inizio della stagione, da Stefan Bellof. Il tedesco, anch'egli esordiente in F1, era stato gi\u00e0 iscritto a qualche gara del 1983 senza per\u00f2 mai prendere parte alle corse. Bellof, assieme a Senna e Brundle, ebbe la possibilit\u00e0 di fare alcuni test con la McLaren, ma la Rothmans gli viet\u00f2 per\u00f2 di passare ad un team sponsorizzato da un'altra compagnia di tabacchi.\nDal Gran Premio di San Marino l'Osella present\u00f2 una seconda vettura, con l'esordio dell'austriaco Jo Gartner, che aveva un contratto per disputare otto gare europee (di cui sette nella seconda parte di stagione). Per il Gran Premio di Monaco Teo Fabi, impegnato nella CART nordamericana, cedette il volante della Brabham al fratello Corrado, che aveva corso l'intera stagione con l'Osella. La Renault conferm\u00f2 l'impiego di Derek Warwick, pur infortunatosi nella gara precedente. Alla Brabham Corrado Fabi continu\u00f2 a sostituire, anche nel Gran Premio del Canada, il fratello Teo ancora impegnato in gare del campionato nordamericano CART. Venne confermata anche la presenza di Patrick Tambay alla Renault, feritosi nel precedente Gran Premio di Monaco. La gara canadese si tenne nello stesso finesettimana della 24 Ore di Le Mans. Ci\u00f2 imped\u00ec la presenza di Jonathan Palmer alla RAM, che lo sostitu\u00ec con Mike Thackwell; il neozelandese, che stava conducendo il Campionato di F.2, aveva gi\u00e0 affrontato la F1 in tre occasioni, nel , qualificandosi nel Gp di Montreal, con una Tyrrell.\nPer la stessa ragione anche Mauro Baldi manc\u00f2 l'appuntamento di Montreal, sostituito dalla Spirit con l'olandese Huub Rothengatter esordiente nel mondiale di F1. A Detroit Teo Fabi, dopo aver saltato due gare per contemporanei impegni nella serie nordamericana, torn\u00f2 al volante della Brabham in luogo del fratello Corrado. Anche Jonathan Palmer, che non aveva disputato la gara del Canada in quanto impiegato nella 24 Ore di Le Mans, rientr\u00f2 nel mondiale quale pilota della RAM. Nella gara successiva, a Dallas, Corrado Fabi prese di nuovo il posto del fratello Teo alla Brabham.\nDal Gran Premio di Gran Bretagna Teo Fabi torn\u00f2 al volante della Brabham al posto del fratello Corrado. La Tyrrell decise di sostituire l'infortunato Martin Brundle con lo svedese Stefan Johansson. Johansson aveva corso 6 gare con la Spirit nel 1983, e tra il 1980 e il 1981 aveva tentato in qualche occasione di qualificarsi, senza successo, con Shadow e March. L'Osella iscrisse una seconda vettura, per Jo Gartner. Dalla gara seguente in Germania, la Toleman impieg\u00f2 solo una vettura per Ayrton Senna, decidendo di non sostituire l'infortunato Cecotto. In questa gara la Tyrrell sostitu\u00ec Stefan Bellof, impegnato nella 1000km di Mosport, col neozelandese Mike Thackwell, neocampione della Formula 2. Thackwell aveva gi\u00e0 disputato, in stagione, il GP del Canada con la RAM. Bellof rientr\u00f2 dalla gara successiva, in Austria, ove fece il suo esordio in F1 il pilota locale Gerhard Berger allora impegnato nella F3 europea. Berger gareggi\u00f2 con l'ATS, ma non corse in Olanda.\nLa Toleman, per il Gp d'Italia, sospese il proprio pilota Ayrton Senna, in quanto aveva firmato un contratto con la Lotus per la stagione seguente, rendendo noto il tutto al termine del Gran Premio d'Olanda. Il team inglese infatti non aveva apprezzato il comportamento del proprio pilota, che voleva mantenere in squadra pure l'anno seguente al fine di garantirsi l'appoggio di nuovi sponsor. Il brasiliano ribatt\u00e9 di non aver commesso nessun atto illecito, in quanto nel contratto con il team britannico era presente una clausola che gli consentiva di liberarsi per passare a una scuderia diversa, con una penale di 100.000 sterline. Senna incaric\u00f2 anche alcuni avvocati per riuscire a convincere la Toleman a farlo correre a Monza. Per il 1985 Senna era stato avvicinato anche dalla Brabham (ove per\u00f2 Nelson Piquet pose un veto al suo arrivo) e dalla McLaren, nel caso Niki Lauda fosse passato alla Renault.\nIl posto di Senna venne preso dallo svedese Stefan Johansson (in arrivo proprio dalla Tyrrell), mentre, su una seconda vettura, riproposta in questa gara per la prima volta dopo l'incidente di Johnny Cecotto al GP di Gran Bretagna, fece il proprio esordio Pierluigi Martini. Martini aveva vinto il Campionato europeo di F3 nel 1983. All'ATS si rivide Gerhard Berger, al quale venne affidata la seconda vettura, dopo l'esordio in Austria. All'austriaco venne confermata la presenza fino a fine stagione.\nPrima del Gran Premio d'Europa la Toleman e Ayrton Senna trovarono un accordo per far terminare la stagione al brasiliano. Stefan Johansson venne confermato sulla seconda vettura della scuderia britannica, firmando anche un accordo per due anni. Alla Spirit Mauro Baldi riprese il suo volante, sostituendo Huub Rothengatter. La Spirit cerc\u00f2 di iscrivere anche una vettura per il pilota francese di Formula 2 Pascal Fabre, a cui la FISA per\u00f2 nego la Superlicenza.\nAll'ATS il \"patron\" Gunther Schmidt decise di affidare l'unica monoposto presente a Gerhard Berger, al posto di Manfred Winkelhock. Quest'ultimo si present\u00f2 al circuito minacciando di far sequestrare il materiale della scuderia, non essendo ancora stato pagato il suo stipendio. La scuderia vers\u00f2 l'importo presso un tribunale di Mannheim.\nPer il Gran Premio del Portogallo la Renault iscrisse una terza vettura (che non avrebbe potuto per\u00f2 iscrivere punti iridati), affidata al pilota collaudatore della scuderia francese, Philippe Streiff, al suo esordio nel mondiale di F1. Streiff aveva corso, nella stagione, in Formula 2. Era la prima volta che la casa francese faceva correre pi\u00f9 di due vetture in uno stesso gran premio. Anche la McLaren iscrisse una terza vettura, per Stefan Bellof, in uscita dalla Tyrrell. In questo caso per\u00f2 l'ingaggio fu abbandonato. La Spirit cerc\u00f2 di far correre di nuovo Huub Rothengatter, gi\u00e0 impegnato in diverse gare della stagione, ma l'iscrizione venne rifiutata, in quanto giunta troppo tardi. Al venerd\u00ec Teo Fabi dovette abbandonare il circuito per la perdita del padre. La Brabham, non potendo ricorre al fratello Corrado, impiegato in stagione al posto di Teo, scelse per la seconda vettura Manfred Winkelhock, appiedato dall'ATS.\nTabella riassuntiva.\nI seguenti piloti e costruttori presero parte al campionato del mondo di Formula 1 nella stagione 1984.\nCircuiti e gare.\nFu in pericolo la tenuta del Gran Premio del Sudafrica, che era stata spostata, in calendario, da ottobre ad aprile. Lo sponsor \"Sun Hotels\" decise di non sostenere pi\u00f9 il gran premio, che venne salvato dall'arrivo di un nuovo finanziatore, la \"National Panasonic\". Anche la situazione del circuito era critica, tanto che la gara pot\u00e9 tenersi solo grazie a una deroga concessa dalla FISA, che impose il rifacimento della zona dei \"box\", quale condizione del permanere della gara in calendario, per la stagione 1985. Anche il Gran Premio di Monaco fu in dubbio: il gran premio venne reinserito nel calendario, per il 1984, solo dopo che l\"ACM\" si era impegnato a rinunciare al contratto con l\"ABC\". Ci\u00f2 non avvenne, e il 7 marzo 1984 la FISA invi\u00f2 una protesta agli organizzatori, intimandoli di versare il 7,5% dei diritti televisivi raccolti nel 1983, prima della gara del 1984, e di rispettare il Patto della Concordia, al fine di essere ammessi al calendario, per il 1985. Poco prima della gara la questione venne portata dinanzi a un tribunale. L'avvocato dell\"ACM\" afferm\u00f2 che il contratto con l\"ABC\" era stato firmato grazie a una dispensa dal Patto della Concordia, e sarebbe durato, inizialmente fino al 31 dicembre 1984, data di scadenza del Patto della Concordia stesso. L\"ACM\" aveva poi prolungato, all'inizio del 1983, il contratto televisivo fino al 1986, prima che FISA e FOCA prolungassero, a loro volta, il Patto della Concordia. Il giudice si disse incompetente della questione.\nIl Gran Premio del Belgio, torn\u00f2, dopo una sola stagione, e dopo una lunga trattativa con gli organizzatori del Circuito di Spa-Francorchamps, a disputarsi sul Circuito di Zolder, che aveva ospitato la gara dal 1973 fino al 1982, quasi ininterrottamente. Fu l'ultima edizione che si disput\u00f2 su tale circuito.\nNella solita alternanza tra tracciato inglesi, il Gran Premio di Gran Bretagna si corse a Brands Hatch, che l'anno precedente aveva ospitato il Gran Premio d'Europa. In questa stagione la gara venne invece corsa al rinnovato N\u00fcrburgring. La Germania ospit\u00f2 cos\u00ec, per la prima volta, due gare iridate nello stesso anno. Vi fu alternanza anche fra i circuiti francesi: nel 1984 tocc\u00f2 al Circuito di Digione, alla sua ultima apparizione nel calendario iridato.\nLa F1 fece tappa, per la prima e unica volta nella sua storia, sul tracciato di Dallas, disegnato all'interno del \"Fair Park\". Lungo oltre tre chilometri e novecento metri, era composto da ben 23 curve, per lo pi\u00f9 a gomito. I piloti furono fortemente critici in merito al tracciato. Considerato stretto, tortuoso, con diverse curve cieche e scarse misure di sicurezza, tanto che Ren\u00e9 Arnoux, pilota della Scuderia Ferrari, lo giudic\u00f2 del tutto inadeguato a ospitare una gara di F1; Niki Lauda mise in evidenza come il tracciato fosse veloce come una pista permanente, ma che comportasse le problematiche classiche di un tracciato cittadino. Venne criticata anche la FISA per aver permesso la tenuta della gara in un tracciato che, di fatto, non era stato omologato, tramite la tenuta di una gara internazionale, prima dello svolgimento del gran premio. Tale mancanza, per altro, era gi\u00e0 accaduta per i tracciati cittadini di Las Vegas e Detroit.\nDopo 24 anni torn\u00f2 in calendario il Gran Premio del Portogallo, disputato sul Circuito di Estoril. Tracciato costruito nel 1972, aveva ospitato diverse gare valide per il Campionato europeo di F2.\nRiassunto della Stagione.\nGran Premio del Brasile.\nAl via Elio De Angelis fu subito passato da Michele Alboreto, e cedette poi sia a Derek Warwick che a Nigel Mansell. Alain Prost, a causa di un problema al cambio, si trov\u00f2 nel mezzo del plotone, mentre peggio and\u00f2 a Nelson Piquet che, fermo in griglia, pot\u00e9 ripartire solo grazie all'aiuto dei commissari. Anche Cecotto ebbe problemi al via, ma prese parte alla gara. Nel corso del primo giro De Angelis fu passato anche da Niki Lauda, che aveva gi\u00e0 preso una posizione a Patrick Tambay.\nL'austriaco entr\u00f2 sul podio virtuale gi\u00e0 al secondo giro, con un sorpasso su Mansell alla \"Sul\". I problemi all'iniezione di De Angelis proseguirono quando, al quarto passaggio, cedette anche a Tambay e, poco dopo, anche a Ren\u00e9 Arnoux. L'altro francese, Alain Prost, fu autore di una veloce rimonta: dopo aver, anche lui, passato De Angelis, al nono passaggio entr\u00f2 in zona punti, superando Arnoux.\nAl decimo giro, l'altro pilota della McLaren, Lauda, nell'attaccare Warwick alla \"Junc\u00e3o\", tocc\u00f2 la vettura del britannico, ma fu comunque capace di completare il sorpasso, ponendosi secondo, alla spalle di Alboreto. Dietro ai primi tre vi era Mansell, che precedeva tre francesi: Tambay, Prost e Arnoux.\nIl milanese rimase in vetta fino al giro 12 quando, per un problema ai freni, termin\u00f2 in testacoda, e dovette cedere due posizioni, facendosi sopravanzare da Lauda e Warwick. Un giro dopo Prost pass\u00f2 Tambay, per il quinto posto. In questo giro Alboreto fu autore di un secondo testacoda, che lo fece sprofondare in graduatoria. Il ferrarista si ritir\u00f2 al sedicesimo giro; nello stesso giro Alain Prost ebbe la meglio su Mansell.\nAl ventiquattresimo passaggio, dopo un primo attacco alla curva \"Molykote\", Prost pass\u00f2 anche Warwick, alla \"Junc\u00e3o\", ponendosi secondo, alle spalle del compagno di team Lauda. Al giro 27 Tambay si ferm\u00f2 per il cambio gomme: effettu\u00f2 per\u00f2 un errore di guida, che lo port\u00f2 in testacoda. Pot\u00e9 ripartire, ma rientr\u00f2 in gara solo nono.\nTre giri dopo si arrestarono ai box anche Derek Warwick e Nigel Mansell: il primo rientr\u00f2 in gara sempre terzo, mentre il britannico, a causa della lentezza del \"pit stop\", sprofond\u00f2 all'ottavo posto. Il pilota della Lotus, grazie alle gomme nuove, fu per\u00f2 in grado di passare Piquet e Rosberg gi\u00e0 al giro seguente. Il brasiliano attese il giro 32 per la sua sosta al cambio gomme.\nLa classifica vedeva al comando sempre il duo della McLaren, davanti a Derek Warwick, Elio De Angelis, Nigel Mansell e Patrick Tambay. Al trentaquattresimo passaggio Piquet abbandon\u00f2 la gara per la rottura del turbo, mentre De Angelis, dopo il cambio gomme, scese in ottava posizione. Due giri dopo anche Nigel Mansell termin\u00f2 la sua gara, per un'uscita di pista.\nLa vetta del gran premio cambi\u00f2 al giro 38; per un problema elettrico la vettura di Niki Lauda dovette rallentare, e farsi cos\u00ec passare da Prost. Un giro dopo il francese fece il cambio gomme, mentre Lauda fu costretto all'abbandono. Derek Warwick si trov\u00f2 a condurre una gara di F1, per la prima volta nella sua carriera. Dietro si trovava sempre Alain Prost, che precedeva Patrick Tambay, Keke Rosberg, Elio De Angelis ed Eddie Cheever.\nAl giro 51, la rottura della sospensione anteriore sinistra port\u00f2 al testacoda il \"leader\" della gara Warwick, che fu costretto al ritiro. Torn\u00f2 al comando Prost. Tambay, terzo, scontava un problema grave a una batteria, e cedette, al giro 57, la seconda piazza a Rosberg. Al giro 60 il francese si trov\u00f2 senza benzina, e venne passato da De Angelis, Cheever e Martin Brundle.\nAlain Prost ottenne la sua decima vittoria nel mondiale, mentre Keke Rosberg, secondo, dette alla Honda il primo podio per un suo motore turbo. Brundle chiuse a punti la sua gara d'esordio, anche se poi sar\u00e0 squalificato per la vicenda riguardante la Tyrrell.\nGran Premio del Sudafrica.\nAl via del giro di ricognizione Alain Prost fu costretto a lasciare la sua vettura, per problemi tecnici all'alimentazione, e fu costretto prendere il muletto, regolato per Niki Lauda. Il francese si schier\u00f2 al via dalla corsia dei box.\nIn griglia Riccardo Patrese e Philippe Alliot fecero segno di alcuni problemi sulle rispettive monoposto. La procedura di partenza venne interrotta, e la direzione di gara accorci\u00f2 la corsa di un giro, come era gi\u00e0 accaduto nel gran premio precedente.\nAl via Nelson Piquet manc\u00f2 una marcia, facendosi passare da Keke Rosberg; anche Nigel Mansell pass\u00f2 il brasiliano, ma subito, un problema al motore lo fece retrocedere a centro gruppo. Seguivano Niki Lauda, Teo Fabi, le due Renault di Derek Warwick e Patrick Tambay, poi Elio De Angelis, Jacques Laffite e Michele Alboreto. Al termine del primo giro, sul rettilineo dei box, Piquet pass\u00f2 Rosberg per il primo posto, Fabi Lauda, per il secondo, e Alboreto Laffite, per l'ottavo.\nFabi pass\u00f2 il giro seguente anche Rosberg: due Brabham si trovarono cos\u00ec nei primi due posti del gran premio; al quarto giro Rosberg cedette la terza posizione a Lauda. L'austriaco press\u00f2 per alcuni giri Fabi, facendogli consumare le gomme. Nel corso del decimo passaggio lo sorpass\u00f2, infine, alla \"Leeukop\". Il pilota italiano cambi\u00f2 gli pneumatici il giro seguente ma, al giro 20, fu poi costretto all'abbandono per un guasto del turbo.\nLauda inizi\u00f2 a pressare anche Piquet, mentre Rosberg, ora terzo, guidava il plotone di altri piloti, con Derek Warwick che non aveva lo spunto sufficiente per tentare un sorpasso. Nelson Piquet cambi\u00f2 gli pneumatici, al giro 21: Niki Lauda scalava cos\u00ec in testa. Piquet era sceso sesto, dietro a Rosberg, e le due Renault ed Elio De Angelis. Il brasiliano pass\u00f2 subito De Angelis, mentre, dietro al pilota della Lotus, c'era Alain Prost che, pur partito dalla corsia dei box, aveva rapidamente scalato la classifica. Il francese, al giro 25, pass\u00f2 anche De Angelis.\nGrazie alle gomme nuove, Nelson Piquet recuper\u00f2 su Tambay e Warwick, e poi su Rosberg: al giro 25 il pilota della Brabham era nuovamente secondo. Un giro dopo Prost pass\u00f2 anche Tambay, scalando quinto. Il pilota della Renault cedette ancora, a De Angelis, al ventottesimo giro. Nello stesso giro ci fu il ritiro di Johnny Cecotto, che era sedicesimo, a causa dello scoppio di una gomma anteriore. Il venezuelano riusc\u00ec a governare la sua Toleman, senza subire danni.\nAl giro 29 dovette abbandonare, ancora per un problema al turbo, l'unica Brabham rimasta in gara, quella di Piquet. Rosberg si trov\u00f2 di nuovo secondo, con alle spalle per\u00f2 Alain Prost, che aveva passato anche Warwick. Prost si ferm\u00f2 ai box, per la sostituzione degli pneumatici, al giro 31, cos\u00ec come Patrick Tambay. Rientrarono in pista, ruota a ruota, con Prost nono e Tambay decimo. Niki Lauda attese il trentaquattresimo passaggio per il suo cambio gomme: rientr\u00f2 in pista ancora primo, ma rischi\u00f2 subito un testacoda, a causa della temperatura, ancora basse, degli pneumatici.\nSi infiamm\u00f2 la lotta per la seconda posizione, tra Keke Rosberg, Derek Warwick e Elio De Angelis. Jacques Laffite strapp\u00f2 la quinta posizione ad Alboreto. Roberg si ferm\u00f2 al giro 39, rientrando alle spalle di Prost e Tambay. Un giro dopo anche Warwick effettu\u00f2 la sosta per il cambio gomme; rientr\u00f2 nono, dietro a Tambay. De Angelis si ritrovo cos\u00ec al secondo posto, alle spalle di Lauda. Dietro al pilota italiano c'erano Laffite, Alboreto, Prost, Arnoux e Mansell. De Angelis attese fino al giro 40 per la sua sosta. Torn\u00f2 in pista nono. Un giro dopo abbandon\u00f2 il gran premio Ren\u00e9 Arnoux.\nTra il giro 42 e 43 Alain Prost pass\u00f2 Michele Alboreto e Jacques Laffite, portandosi al secondo posto. Al giro 44 Warwick pass\u00f2 Tambay, suo compagno di squadra, per il sesto posto. Elio De Angelis rientr\u00f2 ai box, per un problema tecnico. Dietro al duo della McLaren, si trovarono cos\u00ec Jacques Laffite, Alboreto, Mansell, Warwick e Tambay.\nDerek Warwick pass\u00f2 Mansell, al giro 47, mentre Tambay, a causa del degrado degli pneumatici, fu costretto a una nuova sosta, che lo allontan\u00f2 dalla zona dei punti. Al giro 51 Warwick pass\u00f2 anche Alboreto: le due vetture si trovarono pari alla \"Kink\", il pilota milanese resistette ma, alla \"Crowthorne\", il britannico sfrutt\u00f2 la miglior traiettoria, e pass\u00f2 davanti. Nigel Mansell e Keke Rosberg si ritirarono al giro 52. Ayrton Senna entr\u00f2 in zona punti, sesto.\nIl brasiliano della Toleman venne per\u00f2 presto passato da Patrick Tambay. Al cinquantaseiesimo giro una foratura costrinse Warwick, quarto, a un nuovo stop ai box. Rientr\u00f2 in gara sesto. Senna, limitato, per buona parte di gara, da un gusto dello sterzo, cedette diverse posizioni, scalando decimo.\nAl giro 61 Laffite perse la ruota anteriore destra alla \"Barbeque\"; Alboreto si trov\u00f2 terzo, ma per poco, venendo passato da Patrick Tambay, dopo un solo giro. Al sessantaquattresimo giro Alboreto cedette anche la quarta piazza, a Warwick. La gara di Tambay, terzo, s'interruppe al giro 67, per mancanza di benzina. Warwick si trov\u00f2 terzo, davanti ad Alboreto, Patrese, De Cesaris e Senna.\nAnche la gara di Michele Alboreto fin\u00ec con un ritiro: la settantaduesimo passaggio il pilota della Scuderia Ferrari dovette abbandonare, per un problema all'iniezione.\nNiki Lauda vinse, per la ventesima volta nel mondiale (la prima dal Gran Premio di Gran Bretagna 1982), davanti ad Alain Prost, unici piloti a pieni giri. Fu la terza doppietta per la McLaren, nella storia del campionato. Derek Warwick, terzo, colse il primo podio, mentre Ayrton Senna, sesto, colse il primo punto iridato\nGran Premio del Belgio.\nAl via Michele Alboreto mantenne la testa della corsa, mentre Derek Warwick super\u00f2 Ren\u00e9 Arnoux, autore di una brutta partenza, e Keke Rosberg, rimasto praticamente fermo sulla griglia, portandosi cos\u00ec in seconda posizione. Manfred Winkelhock si pose quarto, mentre Nelson Piquet, per evitare il contatto con Rosberg, mise due ruote oltre la pista. Al quinto e sesto posto si posero Elio De Angelis e Riccardo Patrese. Il pilota padovano abbandon\u00f2 al terzo giro, per un problema all'accensione.\nAlboreto cominci\u00f2 ad imporre un elevato ritmo alla gara, al fine di distanziare gli avversari, con il solo Warwick in grado di seguirlo per alcuni passaggi. Winkelhock, quarto, fungeva un po' da tappo rispetto al resto del gruppo. Al sesto giro usc\u00ec di scena anche il leader del mondiale, Alain Prost, che era quinto, costretto al ritiro da un problema allo spinterogeno.\nAll'ottavo giro Piquet prese la quinta posizione a De Angelis. Nelle retrovie si fece largo Keke Rosberg, che, gi\u00e0 al giro 15 era ottavo, dopo aver passato sia Niki Lauda che Patrick Tambay. Il finlandese, al giro 22, pass\u00f2 anche Eddie Cheever. Ancora un giro, e Piquet strapp\u00f2 la quarta piazza a Winkelhock, avvicinandosi poi ad Arnoux. Al giro 24 De Angelis cedette prima a Rosberg, che entr\u00f2 cos\u00ec in zona punti, poi a Cheever.\nAl venticinquesimo passaggio Ren\u00e9 Arnoux, ormai con le gomme consumate, si fece passare da Piquet, prima di raggiungere i box, per il cambio degli pneumatici. I meccanici ebbero per\u00f2 delle lentezze nel completare l'operazione, che dur\u00f2 diciannove secondi, col francese che rientr\u00f2 in gara solo tredicesimo. Tra il ventiseiesimo e ventisettesimo giro Winkelhock venne passato sia da Rosberg che da Cheever. L'italoamericano dell'Alfa Romeo fu per\u00f2 subito costretto al ritiro.\nMichele Alboreto controllava la gara sempre al comando, davanti a Derek Warwick, Nelson Piquet, Keke Rosberg, Manfred Winkelhock, Elio De Angelis, Andrea De Cesaris e Stefan Bellof. Piquet, autore al giro 32 di un errore di guida alla \"Bolderbergbocht\", sub\u00ec il sorpasso da parte di Rosberg.\nWarwick effettu\u00f2 la sua sosta, per il cambio gomme, al trentaquattresimo giro; rientr\u00f2 in gara terzo, alle spalle di Rosberg. Nello stesso giro si ferm\u00f2 anche Winkelhock. La sosta del tedesco fu pi\u00f9 lunga, tanto che torn\u00f2 in gara solo al dodicesimo posto. Il leader della gara, Alboreto, si ferm\u00f2 al giro 39, ripartendo sempre in testa. Al giro 37, intanto, si era ritirato Lauda, a causa di un problema con la pompa dell'acqua; al giro 41, Manfred Winkelhock, autore fino a quel punto di un'ottima prova, abbandon\u00f2 il gran premio per un guasto elettrico.\nAl quarantaquattresimo giro Keke Rosberg and\u00f2 al \"pit stop\", rientrando in gara sesto, mentre si ritir\u00f2 De Cesaris, per un'uscita di pista, senza conseguenze per il pilota. Alboreto comandava davanti a Warwick, Piquet, De Angelis (in crisi con gli pneumatici), Bellof, Rosberg e Arnoux. Il francese della Ferrari, al giro 55, riusc\u00ec a passare prima Rosberg, poi Bellof e infine De Angelis, portandosi al quarto posto. Il giro dopo anche Rosberg fu capace di un doppio sorpasso, su Bellof e su De Angelis.\nArnoux entr\u00f2 sul podio virtuale, passando Piquet, al giro 60, alla \"Bolderberg\". Stefan Bellof si ferm\u00f2 ai box, per il cambio gomme, al giro 61, rientrando in gara settimo. Piquet cedette la sua quarta posizione a Rosberg, al giro 64. Un giro dopo Arnoux fu autore di un testacoda alla \"Kanaal Bocht\": fu capace di ripartire, ma dopo essere stato passato sia da Rosberg che da Piquet. Il francese recuper\u00f2 per\u00f2 la terza posizione: al giro 67 esplose il motore sulla Brabham di Nelson Piquet, mentre, nell'ultimo giro, Keke Rosberg si ferm\u00f2, per la mancanza di benzina.\nMichele Alboreto vinse la sua prima gara in Ferrari, davanti a Warwick e Arnoux. Completarono la zona dei punti Rosberg, comunque classificato, poi Elio De Angelis e Stefan Bellof. Il tedesco sar\u00e0 poi squalificato per i fatti che coinvolsero la Tyrrell.\nGran Premio di San Marino.\nAlain Prost e Nelson Piquet ebbero una buona partenza, col francese che gi\u00e0 al \"Tamburello\" si ritrov\u00f2 al comando della gara. Rosberg ebbe invece dei problemi e fin\u00ec per bloccare i piloti partiti dietro di lui. Niki Lauda manc\u00f2 una marcia al via e perse diverse posizioni. Jonathan Palmer, invece, rimase fermo sulla griglia e pot\u00e9 partire solo grazie all'intervento dei commissari. Sempre nel primo giro si ritirarono Fran\u00e7ois Hesnault, dopo un contatto con Laffite, e Patrick Tambay, che alla \"Tosa\" fu tamponato da Eddie Cheever.\nAl termine del giro, dietro a Prost e Piquet, si trovavano Derek Warwick, Ren\u00e9 Arnoux, Manfred Winkelhock, seguiti da tre piloti italiani: Alboreto, Patrese e De Angelis. Al terzo giro Alboreto pass\u00f2 anche Winkelhock. Il pilota tedesco funse un po' da tappo per i piloti alle sue spalle, mentre Patrese, afflitto da un guaio al motore, si ritir\u00f2 al giro 7.\nNiki Lauda pass\u00f2 Winkelhock al giro 8, e inizi\u00f2 ad avvicinarsi alle due Ferrari. Al dodicesimo giro l'austriaco della McLaren attacc\u00f2 Alboreto alla \"Villeneuve\", ma il pilota milanese fu capace di tenere la posizione, solo fino alla \"Piratella\", quando Lauda complet\u00f2 il sorpasso. Ancora un giro, e Lauda pass\u00f2 anche Arnoux.\nL'austriaco sembrava poter, velocemente, riportarsi nelle posizioni comando, quando, al giro 16 abbandon\u00f2 per una rottura del motore. Nello stesso giro Teo Fabi prese la sesta posizione a Winkelhock.\nProst comandava la gara in tranquillit\u00e0, quando, al giro 20, un problema ai freni lo mand\u00f2 in testacoda. Il francese riusc\u00ec a salvare la vettura e a proseguire il gran premio al comando. Un giro dopo Ren\u00e9 Arnoux effettu\u00f2 la sua sosta, rientrando in gara sesto. Al venticinquesimo giro ci fu il ritiro dell'altro ferrarista, Alboreto, per un problema al propulsore.\nNelson Piquet, al giro 27, pass\u00f2 Warwick, installandosi al secondo posto. Poco dopo, Elio De Angelis, sesto, effettu\u00f2 la sosta per il cambio gomme, rientrando solo decimo in gara. Per il leader della gara, Prost, la sosta giunse al trentesimo passaggio. Non perse il comando al rientro in gara. Dopo Nelson Piquet, secondo, si trovavano Derek Warwick e Ren\u00e9 Arnoux, che al giro 31 aveva passato Fabi. Seguivano Andrea De Cesaris, Martin Brundle ed Elio De Angelis.\nWarwick decise di abbassare la pressione del turbo, per limitare i consumi, ma questo penalizz\u00f2 il cambio, che perse la quarta marcia. Ci\u00f2 lo port\u00f2 a cedere, al giro 40, il terzo posto ad Arnoux, che lo pass\u00f2 al \"Tamburello\". Al quarantanovesimo giro si ritirarono le due Brabham di Piquet e Fabi, entrambe per problemi al turbo. Arnoux scal\u00f2 secondo, mentre De Cesaris si trov\u00f2 quarto, seguito da De Angelis, Cheever, Bellof e Brundle.\nI problemi di Warwick proseguirono, tanto che cedette la terza posizione a Andrea De Cesaris, al giro 51, e la quarta a Elio De Angelis, un giro dopo. Dopo il cambio gomme, al giro 56, Stefan Bellof cedette la settima posizione al compagno di team, Martin Brundle. La gara del britannico s'interruppe poco dopo, per la rottura di un tubo dell'alimentazione.\nA un giro dal termine Andrea De Cesaris si ritir\u00f2 per l'assenza di benzina, venendo passato da diversi piloti. Nell'ultimo giro si trovarono senza benzina anche Eddie Cheever ed Elio De Angelis, che mantenne per\u00f2 il terzo posto.\nAlain Prost vinse per l'undicesima volta nel mondiale, davanti a Ren\u00e9 Arnoux ed Elio De Angelis. Vennero poi classificati Derek Warwick, Stefan Bellof, Thierry Boutsen ed Eddie Cheever. Bellof sar\u00e0 poi squalificato per i fatti riguardanti la Tyrrell.\nGran Premio di Francia.\nAl via Patrick Tambay sembr\u00f2 anticipare la partenza, traendo in inganno Nelson Piquet, che partiva terzo. Ne approfitt\u00f2 Elio De Angelis, secondo, che prese il comando della gara. Tambay fu capace di resistere agli attacchi di Piquet e Keke Rosberg, e riprese la testa del gran premio. Dietro, Nigel Mansell sfrutt\u00f2 l'occasione, e si pose davanti a Piquet e Rosberg, seguendo cos\u00ec il suo compagno di scuderia De Angelis.\nDerek Warwick scal\u00f2 in pochi giri, al quarto posto, mentre, nelle retrovie, anche Niki Lauda si faceva largo, ponendosi all'ottavo posto. Al quarto giro si ferm\u00f2 ai box Manfred Winkelhock, mentre Rosberg cedette ancora posizioni, a Piquet, Prost e Lauda. Al quinto giro Alain Prost pass\u00f2 Piquet, per il quinto posto, ponendosi alle spalle di Warwick. Il francese pass\u00f2 il britannico al giro 6.\nAl dodicesimo giro Nelson Piquet rallent\u00f2 vistosamente, facendosi passare da Lauda e Ren\u00e9 Arnoux. Il motore della BMW era ancora in panne, e costrinse il campione del mondo all'ennesimo ritiro stagionale, il quinto in cinque gare. La rimonta della McLaren prosegu\u00ec nei giri successivi: Prost strapp\u00f2 il terzo posto a Mansell, mentre Lauda ebbe la meglio su Warwick. Al giro 17 l'austriaco pass\u00f2 anche Mansell.\nLa gara era sempre condotta da Patrick Tambay, davanti a Elio De Angelis, Alain Prost, Niki Lauda, Nigel Mansell, Derek Warwick e Ren\u00e9 Arnoux. De Angelis resistette al secondo posto fino al diciottesimo giro, quando dovette cedere a Prost. Tre giri dopo il pilota italiano venne passato anche dall'altro pilota McLaren, Lauda.\nAl giro 28 Prost, per un problema a una gomma mal fissata, usc\u00ec di pista alla curva \"Pouas\". Costretto ai box, il transalpino pot\u00e9 ripartire, ma solo in undicesima posizione. Nigel Mansell effettu\u00f2 il suo cambio gomme al trentesimo giro, scendendo al settimo posto. Cinque giri dopo fu il turno di Derek Warwick, che riprese la pista settimo, davanti ad Arnoux. De Angelis si arrest\u00f2 al giro 38, venendo passato da Rosberg, Mansell e Warwick. Un giro dopo, a \"Villeroy\", Tambay doppi\u00f2 Jacques Laffite, ma cos\u00ec permise a Lauda di avvicinarsi. L'austriaco mise due ruote fuori dall'asfalto, per passare il francese, senza successo. Sempre nello stesso giro Mansell colse il terzo posto, ai danni di Keke Rosberg.\nAl giro 41, sfruttando un piccolo errore di Tambay, penalizzato da un impianto frenante non perfetto, Niki Lauda si pose al comando del gran premio. Al quarantatreesimo passaggio Rosberg, con pneumatici ormai deteriorati, cedette un'altra posizione, a Warwick; il finlandese si ferm\u00f2 ai box solo al giro 47. Tambay cambi\u00f2 le gomme, due giri prima, ma rimase al secondo posto.\nEddie Cheever fu costretto, al cinquantatreesimo passaggio, ai box, per il cedimento dell'alettone anteriore, dopo un contatto con De Cesaris. Lauda si ferm\u00f2 al cambio gomme al giro 55, permettendo cos\u00ec a Patrick Tambay di tornare al primo posto; nello stesso giro Nigel Mansell e Derek Warwick si avvicinarono al doppiaggio di Marc Surer; Warwick venne tratto in inganno da una brusca frenata di Mansell, e tampon\u00f2 Surer. Sia il pilota della Renault che quello dell'Arrows furono costretti all'abbandono. Warwick rimase nella monoposto, con la gamba ferita. Il britannico fu portato al centro medico del circuito.\nAl cinquantanovesimo passaggio Alain Prost, a causa di forti vibrazioni della sua monoposto, effettu\u00f2 il cambiogomme, che per\u00f2 fu ancora problematico. Rientr\u00f2 all'undicesimo posto. La testa della gara cambi\u00f2 al sessantaduesimo giro: Niki Lauda pass\u00f2 ancora una volta Tambay. Arnoux prese la quarta posizione a De Angelis.\nNell'ultima parte di gara la classifica non mut\u00f2, almeno nelle posizioni che valevano i punti, anche se Tambay e i due della Lotus ebbero problemi coi consumi, e Arnoux si trov\u00f2 a gestire un motore non in piena efficienza.\nNiki Lauda riport\u00f2 la sua ventunesima vittoria, davanti a Patrick Tambay e Nigel Mansell. Prost, che negli ultimi giri si era avvicinato a Rosberg, chiuse settimo, fuori dalla zona dei punti.\nGran Premio di Monaco.\nSul circuito monegasco, fin dalla mattina, si abbatt\u00e9 un violento temporale. La partenza venne ritardata prima di 20 minuti, poi di 45 minuti, in attesa di un miglioramento del tempo; i piloti, per bocca di Niki Lauda, dopo il giro di ricognizione, chiesero che il tunnel fosse bagnato, per evitare troppa differenza con l'asfalto del resto del tracciato.\nAl via Alain Prost mantenne il comando, seguito da Nigel Mansell e Ren\u00e9 Arnoux; alla \"Sainte Devote\", Derek Warwick, per evitare Arnoux, fin\u00ec contro le barriere; pi\u00f9 dietro, proprio il compagno di scuderia di Warwick, Patrick Tambay, fin\u00ec contro la Renault del britannico; Riccardo Patrese ed Elio De Angelis rimasero bloccati dalle due Renault e furono costretti a fermarsi, per far manovra.\nEntrambi i piloti della Renault ne uscirono malconci. Warwick scese dalla sua vettura zoppicando mentre Tambay venne portato via in barella dai commissari, e, una volta in infermeria, gli venne riscontrata la frattura di un perone, causata da una sospensione che nell'impatto ha bucato la scocca. Prost guidava la corsa seguito da Mansell, Arnoux, Michele Alboreto, Niki Lauda e Keke Rosberg. Il pilota della Tyrrell, Stefan Bellof, si port\u00f2, gi\u00e0 al termine del primo giro, al decimo posto, dopo essere partito ventesimo.\nAl quarto giro Lauda infil\u00f2 Alboreto al tornante \"Loews\", portandosi in quarta posizione. Due giri dopo, sulla salita del \"Beaurivage\", Lauda riusc\u00ec a superare anche l'altra Ferrari, di Arnoux. Al nono giro Alboreto fu autore di un testacoda alla prima curva; rimasto fermo, pot\u00e9 ripartire, ma solo dopo un minuto, grazie all'aiuto dei commissari. Il pilota milanese si trov\u00f2 ultimo.\nAll'undicesimo giro Corrado Fabi rimase fermo in pista, all'altezza della curva del \"Portier\"; un commissario tent\u00f2 di spingerlo in pista, ma il sopraggiungente Prost non lo vide e lo colp\u00ec ad una gamba: fortunatamente il commissario non riport\u00f2 danni gravi; tutto questo and\u00f2 a vantaggio di Nigel Mansell che riusc\u00ec a passare il francese. Nello stesso giro Senna mont\u00f2 troppo bruscamente su un cordolo, presso la \"chicane\" del porto, danneggiando la sospensione anteriore destra. Il brasiliano riusc\u00ec comunque, in pochi giri, prima a passare Rosberg, poi Arnoux.\nAl giro 16 Nigel Mansell, al comando della corsa, a causa dell'aquaplaning, perse il controllo della sua Lotus a met\u00e0 della salita del \"Beaurivage\" e sbatt\u00e8 contro il \"guard-rail\". Con l'alettone posteriore piegato, Mansell cerc\u00f2 di continuare ma, al \"Mirabeau\", venne passato da Prost; il britannico si gir\u00f2 nuovamente, ripart\u00ec, ma si ferm\u00f2, pochi metri dopo, al tornantino. Nel giro Bellof pass\u00f2 Winkelhock, per il sesto posto.\nSenna, al giro 19, super\u00f2 anche Niki Lauda, portandosi in seconda posizione. Prosegu\u00ec la sua rimonta anche Bellof che, al ventunesimo giro, pass\u00f2 Rosberg, all'uscita del Tunnel. Al giro 23 Manfred Winkelhock fu costretto all'abbandono, dopo un contatto con Rosberg.\nIl giro seguente Niki Lauda comp\u00ec in testacoda, alla curva del Casino, tocc\u00f2 il marciapiede e ruppe una sospensione. Ci\u00f2 port\u00f2 Arnoux e Bellof a lottare per il terzo posto, col tedesco che prov\u00f2 a superare Arnoux, sulla salita del \"Beaurivage\". Bellof ritent\u00f2 al \"Mirabeau\", riuscendo a passarlo, montando su un cordolo.\nLa pioggia si faceva sempre pi\u00f9 intesa. Senna riusciva a recuperare terreno su Prost, con Bellof che era il pilota pi\u00f9 veloce in pista. Al trentunesimo giro, al passaggio sulla zona dell'arrivo, Prost chiese, a gesti, di interrompere la gara. Un giro dopo il direttore di gara, Jacky Ickx, interruppe la gara, con bandiera rossa, nel momento in cui Senna passava il battistrada Alain Prost. Ickx espose anche quella nera, che costringeva i piloti a fermarsi ai box. A fianco del belga era per\u00f2 presente un commissario di gara, con la bandiera a scacchi. La confusione fu grande, con molti team convinti che la gara sarebbe ripresa.\nLa gara, invece, non riprese, e la classifica venne stilata sulla base dei risultati del giro 31. Prost vinse per la dodicesima volta nel mondiale, mentre sia Senna che Bellof ottennero il primo podio nel mondiale di F1. A seguito dei fatti del Gran Premio di Detroit, il tedesco sar\u00e0 escluso dalla graduatoria, portando cos\u00ec Ren\u00e9 Arnoux al terzo posto. Solo la met\u00e0 dei punti venne assegnata, per la prima volta dal Gran Premio d'Italia 1978, non essendo stato coperto il 75% della distanza prevista.\nGran Premio del Canada.\nAlain Prost riusc\u00ec subito a passare Nelson Piquet, partito dalla \"pole position\". Il brasiliano fu per\u00f2 capace di rintuzzare gli attacchi di Elio De Angelis e delle due Ferrari. Piquet, gi\u00e0 alla curva 9, riprese il comando della gara, mentre Michele Alboreto, al tornante, prese il terzo posto a De Angelis. Il pilota della Lotus fu passato anche dalla altro ferrarista, Ren\u00e9 Arnoux.\nNei giri successivi Niki Lauda recuper\u00f2 molte posizioni, tanto che al quinto giro, dopo aver passato Warwick e De Angelis, si pose quinto. La classifica rimase invariata fino al giro 11, quando Alboreto fu costretto al ritiro per un guasto al motore.\nAl tredicesimo giro, dopo alcuni tentativi infruttuosi, Derek Warwick pass\u00f2 De Angelis, proprio sulla linea del traguardo. Un giro dopo Arnoux si ferm\u00f2 ai box per il cambio gomme, rientrando in pista settimo. Il francese si mise subito all'attacco di Ayrton Senna, che super\u00f2 al giro 18. Il brasiliano cedette poi ancora una posizione, a Keke Rosberg. La classifica vedeva al comando Piquet, seguito dalle due McLaren di Prost e Lauda, poi Warwick, De Angelis e Arnoux.\nAl ventitreesimo passaggio Arnoux sal\u00ec ancora di una posizione, passando De Angelis, al tornante. Davanti Nelson Piquet, sfruttando meglio dei doppiaggi, riusc\u00ec a distanziare Prost, che venne avvicinato dal compagno di team. Al ventisettesimo giro Ren\u00e9 Arnoux sorpass\u00f2 Derek Warwick.\nTra il giro 32 e il giro 33 si ritirarono le due Williams: prima Jacques Laffite, per un problema al motore, poi Rosberg per un problema alla pompa della benzina. Il leader della gara, Piquet, scontava dei problemi di surriscaldamento dovuti dal radiatore dell'olio, posto nel musetto della sua Brabham, che rendeva bollente la zona della pedaliera.\nAl trentanovesimo giro Riccardo Patrese usc\u00ec di pista, danneggiando la sua Alfa Romeo. Dopo un lungo duello tra le Lotus, Nigel Mansell pass\u00f2 De Angelis, entrando in zona punti. Al giro 44 anche la lotta tra le due McLaren sfoci\u00f2 nel sorpasso di Lauda su Prost (che aveva problemi al cambio e ai freni), per il secondo posto. Il giro dopo De Angelis usc\u00ec di pista al tornante; rientrato in pista, venne sfiorata la collisione con Lauda, in fase di doppiaggio.\nA causa della rottura di uno scarico, Ren\u00e9 Arnoux dovette ridurre il ritmo, cedendo cos\u00ec la quarta piazza a Warwick, al giro 50. Poco dopo il francese fu passato anche da Nigel Mansell. Al cinquantaseiesimo giro Derek Warwick effettu\u00f2 una sosta ai box per cambiare gli pneumatici, sospettando che vi fosse una foratura. Rientr\u00f2 in gara all'ottavo posto. Pochi giri dopo Warwick si ferm\u00f2 per la seconda volta ai box. Cedette altre posizioni, nel frattempo, Arnoux, con seri problemi di consumo (? riduceva il ritmo?).\nPiquet comandava con sette secondi e mezzo su Lauda, terzo era Prost, davanti alle due Lotus (staccate di un giro), poi Eddie Cheever, Ren\u00e9 Arnoux e Ayrton Senna. Nigel Mansell si trovava in grave situazione tecnica, non potendo pi\u00f9 utilizzare correttamente il cambio; dovette cedere perci\u00f2 due posizioni.\nAl sessantacinquesimo giro Cheever si ritir\u00f2 per la mancanza di carburante. Negli ultimi giri Lauda si avvicin\u00f2 a Piquet, sempre pi\u00f9 penalizzato dal calore sui piedi, mentre Mansell doveva resistere agli attacchi di Arnoux.\nNonostante le difficolt\u00e0 Nelson Piquet riusc\u00ec a vincere la sua prima gara in stagione, ottenendo anche i primi punti stagionali. Seguivano le due McLaren (la casa otteneva cos\u00ec il centesimo podio in F1), poi Elio De Angelis, mentre, nell'ultimo giro, Ren\u00e9 Arnoux ebbe la meglio su Mansell. La vettura del francese si ferm\u00f2, pochi metri dopo il traguardo, per la mancanza di carburante. Piquet scese dalla vettura in condizioni precarie, con il piede destro fortemente riscaldato dal radiatore. Ayrton Senna, settimo, in condizione di disidratazione, fu tenuto al centro medico del tracciato, in osservazione, per alcune ore.\nGran Premio degli Stati Uniti-Est.\nAl via, Nigel Mansell, dalla seconda fila, cerc\u00f2 di infilarsi tra Alain Prost e Nelson Piquet ma fin\u00ec schiacciato a tra le due vetture: il francese usc\u00ec indenne, mentre il brasiliano fin\u00ec in testacoda, andando a sbattere contro Michele Alboreto; una ruota si stacc\u00f2, andando a colpire la Toleman di Ayrton Senna, fortunatamente nella sospensione anteriore: Marc Surer si ritrov\u00f2, davanti, la Brabham di Piquet ferma, e non pot\u00e9 evitare l'urto. La gara venne sospesa: Piquet (che aveva preso un colpo al collo e aveva la nuca dolorante), Alboreto e Senna ripartirono con il muletto mentre all'Arrows l'assenza del muletto, costrinse al ritiro Surer. Alla Lotus Mansell prese la vettura di Elio De Angelis, che fu costretto a ripiegare sul muletto. Il gran premio riprese, con la griglia iniziale, e per la distanza prevista.\nAl secondo via Piquet prese il comando, seguito da Prost, Mansell e Alboreto. Nei primi giri si ritirarono Jonathan Palmer e Ren\u00e9 Arnoux, dopo degli errori di guida che li portarono a colpire i muretti attorno alla pista, mentre Andrea De Cesaris fu costretto a una sosta per sostituire un'asta danneggiata; Derek Warwick pass\u00f2 prima Eddie Cheever poi Michele Alboreto, installandosi in quarta posizione. Prost cerc\u00f2 di mantenere contatto da Piquet fino a quando le sue gomme non iniziano a degradarsi e al decimo giro venne superato da Mansell alla \"Congress\". Due giri dopo Cheever prese la quinta posizione ad Alboreto. Al quattordicesimo giro Warwick pass\u00f2 a gomme \"dure\", scendendo in sedicesima posizione.\nMansell si mise alla caccia di Piquet ma, al diciassettesimo giro, inizi\u00f2 a rallentare a causa di un problema al cambio. Poco dopo Prost si ferm\u00f2 per cambiare gli pneumatici, dopo essere stato passato da Cheever, Alboreto e De Angelis. La gara dello statunitense s'interruppe al giro 22, per un problema al motore. Nello stesso giro ci fu anche il ritiro per Ayrton Senna, dopo essere andato a sbattere contro le protezioni della prima curva. La gara era sempre comandata da Piquet, seguito da Mansell, Alboreto, De Angelis, Boutsen e Rosberg.\nAl ventisettesimo giro Mansell si ritir\u00f2 a causa del cambio, mentre Thierry Boutsen abbandon\u00f2 per un problema a uno scarico. Ora si trovavano le due Tyrrell di Brundle e Bellof in quinta e sesta posizione. Al giro 33 Martin Brundle si ferm\u00f2 ai box per il cambio gomme, scendendo ottavo, mentre, al trentaquattresimo giro il suo compagno di team Stefan Bellof, arriv\u00f2 largo all'uscita dell'ultima chicane, urt\u00f2 il muretto rompendo una sospensione ed fu costretto al ritiro. Nello stesso giro Warwick, in rimonta, prese la quarta posizione a Rosberg. Un giro dopo il britannico pass\u00f2 anche De Angelis, entrando sul podio virtuale della gara, dietro a Michele Alboreto. La sua gara venne per\u00f2 irrimediabilmente rovinata da un guasto al cambio che lo costrinse all'abbandono al giro 41.\nAl quarantacinquesimo giro Brundle sal\u00ec fino al quarto posto, dopo aver passato Keke Rosberg e inizi\u00f2 a rimontare su De Angelis, che soffriva anche lui di problemi al cambio. La gara di Rosberg termin\u00f2 al giro 48, col motore in fiamme, dovute a una perdita d'olio. Al giro 50 anche Alboreto, secondo, abbandon\u00f2 il gran premio, anche lui col motore fuori uso.\nAl cinquantaseiesimo giro Brundle super\u00f2 De Angelis, portandosi al secondo posto, con un distacco di 20 secondi da Piquet. Nell'ultimo giro Brundle inizi\u00f2 a vedere la Brabham di Piquet, ma il carioca controll\u00f2 senza problemi, andando a vincere davanti a Brundle (al primo podio), De Angelis, Teo Fabi (per la prima volta a punti), Prost e Jacques Laffite. La classifica sar\u00e0 poi stravolta dopo i controlli tecnici sulla Tyrrell.\nIl Caso Tyrrell.\nAl termine della gara di Detroit le vetture della Tyrrell vennero sottoposte a verifica. Gi\u00e0 al termine del Gran Premio del Brasile, prima gara stagionale, la Tyrrell aveva subito un reclamo, inviato da Jackie Oliver, manager dell'Arrows, per il sospetto che la scuderia britannica avesse compiuto un rifornimento in gara, vietato dal regolamento. Il reclamo era stato respinto.\nIl peso delle Tyrrell risult\u00f2 regolare, ma i tecnici della federazione vollero controllare anche il serbatoio d'acqua delle vetture, all'interno del quale venne scoperto un liquido sconosciuto, nel quale galleggiavano dei pallini di piombo.\nA seguito di ulteriori indagini, la Federazione scopr\u00ec che sulle vetture inglesi, durante la gara, veniva effettuato un rabbocco con questo liquido contenente pallini di piombo, che serviva per arricchire l'aria immessa sui tromboncini di aspirazione, al fine di ritardare la detonazione del motore, rendendo cos\u00ec possibile l'utilizzo di un maggior rapporto di compressione, ottenendo una maggiore potenza. In una riunione del 18 luglio 1984, la FISA decise di escludere la Tyrrell dalle rimanenti gare del campionato del mondo, e cancell\u00f2 tutti i punti ottenuti fino al momento della squalifica. Venne deciso che i punti attribuiti ai piloti della scuderia britannica non sarebbero stati assegnati. Le vetture proseguirono a partecipare al campionato, fino al Gran Premio d'Olanda, ma la loro partecipazione fu \"sub judice\". La squalifica della Tyrrell venne confermata dal Tribunale d'Appello della FISA, dopo una riunione del 29 agosto. La scuderia venne esclusa dai successivi gran premi.\nIl 9 ottobre la FISA decise di rideterminare le classifiche di tutte le gare, fino a quel momento disputate, facendo scalare in graduatoria tutti i piloti classificatisi alle spalle dei piloti della Tyrrell. Ci\u00f2 port\u00f2 a una redistribuzione dei punti, in quanto Martin Brundle era giunto secondo; la sua squalifica port\u00f2 sul secondo gradino del podio Elio De Angelis, mentre scal\u00f2 terzo Teo Fabi, quarto Alain Prost, quinto Jacques Laffite. Il punto per il sesto arrivato non fu attribuito in quanto solo 5 piloti erano stati classificati. L'altro pilota della scuderia, Stefan Bellof, si era ritirato durante la gara.\nGran Premio degli Stati Uniti.\nDurante il giro di ricognizione Ren\u00e9 Arnoux rimase fermo in griglia e fu costretto a partire dall'ultima fila, ove trov\u00f2 Manfred Winkelhock, anche lui frenato da un guaio tecnico.\nAl via Nigel Mansell mantenne il comando della gara, seguito da Elio De Angelis e Derek Warwick, mentre Ayrton Senna si port\u00f2 in quarta posizione davanti, a Lauda e Prost, e Rosberg, Alboreto e Tambay. Nel primo giro Rosberg pass\u00f2 Prost.\nAl secondo giro Senna urt\u00f2 un muretto, forando una gomma, e fu costretto ai box, dopo aver dovuto compiere un giro molto lento, che lo allontan\u00f2 dalle posizioni di testa. La direzione di gara invi\u00f2 la vettura di sicurezza in pista, per consentire il recupero della vettura di Fran\u00e7ois Hesnault, anche lui vittima di un incidente, ma la gara non venne neutralizzata o sospesa.\nAl giro 4 Warwick si liber\u00f2 di De Angelis e si port\u00f2 alla spalle di Mansell. Al settimo giro anche Lauda pass\u00f2 De Angelis, che scontava un problema tecnico all'iniezione. Warwick si avvicin\u00f2 a Mansell, mentre alla sue spalle Lauda precedeva De Angelis, Rosberg, Prost, Tambay e Piquet. All'undicesimo giro Warwick tent\u00f2 il sorpasso su Mansell, ma, a causa di freni ancora freddi, la sua Renault part\u00ec in testacoda, e urt\u00f2 le barriere. Il britannico fu costretto al ritiro.\nAl dodicesimo passaggio Elio De Angelis riprese la seconda posizione, e si mise lui all'attacco del compagno di team Mansell, che scontava dei problemi al cambio. Lauda, con problemi al propulsore cedette la terza piazza a Keke Rosberg. De Angelis si port\u00f2 all'attacco di Mansell, che resistette al comando; al giro 19 il pilota romano dovette, a sua volta, subire l'attacco di Rosberg, che conquist\u00f2 la seconda posizione. Nel frattempo Prost aveva passato Lauda.\nKeke Rosberg attacc\u00f2 Mansell al ventesimo e al ventunesimo giro, ma l'inglese si difese strenuamente, chiudendo ogni varco. Il finnico attese qualche giro, riprovando ad attaccare Mansell, che per\u00f2 fu ancora molto duro nella sua difesa, tanto che Rosberg si lament\u00f2 per la tattica ostruzionistica del pilota della Lotus. Al trentesimo giro Alain Prost pass\u00f2 De Angelis, per la terza posizione. Dopo tre giri il francese, sfruttando un altro tentativo infruttuoso di Rosberg, riusc\u00ec a passare il pilota della Williams. Prost, a causa di un errore di guida, cedette ancora la seconda posizione a Rosberg, dopo un paio di giri.\nAl giro 36 Nigel Mansell tocc\u00f2 con l'alettone posteriore un muretto, consentendo infine a Rosberg di prendere il comando. L'inglese tent\u00f2 ancora di ripassare il finnico, sfiorando la collisione, e provocando ancora le proteste del pilota Williams. Dopo un solo giro Mansell cedette la posizione anche a Prost, De Angelis e Lauda, a causa di pneumatici molto deteriorati. Al trentanovesimo giro fu costretto al \"pit stop\", rientrando in gara al settimo posto. Nello stesso giro Ren\u00e9 Arnoux strapp\u00f2 il quinto posto a Nelson Piquet.\nAl quarantaduesimo giro Niki Lauda pass\u00f2 Elio De Angelis che, dopo quattro giri, venne sorpassato da Arnoux. Nello stesso gir\u00f2 vi fu il ritiro per Piquet. Al giro 49 Prost infil\u00f2 Rosberg, dopo un errore di guida del finlandese, mentre, al giro 51, il francese della Ferrari guadagn\u00f2 la terza posizione del podio, passando Lauda.\nUn errore di guida cost\u00f2 il ritiro a Michele Alboreto, da poco entrato nella zona dei punti. Al giro 57 la curva 6 fu fatale anche per la gara di Prost, che termin\u00f2 contro le barriere, rompendo una sospensione, e parcheggiando la sua McLaren al fianco della monoposto di Alboreto. Keke Rosberg torn\u00f2 a condurre il gran premio.\nAlla curva 6 si fermarono anche le due Arrows, quella di Marc Surer per un errore del pilota, mentre su quella di Thierry Boutsen and\u00f2 in panne il motore. Al giro 61 anche Niki Lauda, terzo, centr\u00f2 il muretto della curva 6, ritirandosi. Allo scoccare delle due ore di gara, a un giro dal termine previsto, Keke Rosberg s'impose per la terza volta in carriera. Il finlandese port\u00f2 al successo il motore Honda, il cui ultimo successo risaliva al Gran Premio d'Italia 1967. Ren\u00e9 Arnoux, partito ultimo, e Elio De Angelis completarono il podio.\nNell'ultimo giro Mansell, quinto, urt\u00f2 un muretto, danneggiando il suo cambio. La sua Lotus si ferm\u00f2 a pochi metri dal traguardo; il britannico smont\u00f2 dalla monoposto, cercando di spingerla fino al traguardo, ma svenne per il caldo. Ci\u00f2 consent\u00ec a Piercarlo Ghinzani di chiudere quinto, e iscrivere i suoi primi punti iridati. Per l'Osella fu il primo arrivo nei punti dal Gran Premio di San Marino 1982.\nGran Premio di Gran Bretagna.\nAlla partenza Nelson Piquet mantenne il comando, seguito da Alain Prost, Elio De Angelis e Niki Lauda. L'austriaco pass\u00f2 De Angelis alla \"Druids\", mentre, alla curva \"Graham Hill\" Riccardo Patrese perse il controllo della sua Alfa Romeo, per evitare la vettura di Jacques Laffite, mettendola di traverso; il padovano recuper\u00f2 il controllo della vettura, ma il compagno di team Eddie Cheever fu costretto a rallentare di colpo, e venne a sua volta centrato da Philippe Alliot. La RAM del francese si alz\u00f2 da terra, dopo aver colpito la Tyrrell di Stefan Johansson. Jo Gartner, che non trov\u00f2 lo spazio, perse la sua Osella e and\u00f2 a sbattere contro un muro di gomme. Alliot, Johansson e Gartner furono costretti all'abbandono.\nLa corsa continu\u00f2 con Piquet al comando, capace di allungare sul dritto, mentre nel misto doveva difendersi da Prost, penalizzato da una scelta di gomme infelice, che portava al sovrasterzo. Al secondo giro Lauda super\u00f2 De Angelis, portandosi al terzo posto. Al decimo giro Piquet venne passato prima da Prost (alla \"Paddock Hill\") e poi da Lauda (alla \"Druids\"). Il brasiliano rientr\u00f2 subito ai box per cambiare le gomme. Poco dopo Jonathan Palmer usc\u00ec di pista, alla \"Clearways\", a causa di un guasto allo sterzo. Il pilota usc\u00ec indenne, ma la gara venne sospesa per permettere di sistemare la barriera danneggiata. La gara ripart\u00ec, ma la classifica sarebbe stata stilata per somma di tempi, con prima parte determinata sulla base dell'undicesimo giro, quando Piquet era ancora davanti alle due McLaren. Questa decisione fece infuriare Prost, che accus\u00f2 i commissari di favorire Piquet, su pressione di Bernie Ecclestone. Il gran premio veniva ridotto a 71 giri.\nIl gran premio ripart\u00ec con Piquet, davanti a Prost, Lauda, Warwick, De Angelis, Senna, Alboreto e Tambay. Malgrado qualche riparazione non poterono prendere parte alla seconda partenza n\u00e9 Keke Rosberg, n\u00e9 Teo Fabi, ritirati nella prima parte di gara, mentre a Manfred Winkelhock furono i commissari a non permettere di riprendere il gran premio.\nAlla ripartenza Alain Prost pass\u00f2 subito Piquet, che dovette anche difendersi da Lauda. Tambay prese subito una posizione ad Alboreto. Il pilota della Ferrari cedette poi a Ayrton Senna, Andrea De Cesaris e anche al compagno di team Ren\u00e9 Arnoux. Al giro ventisette Arnoux cerc\u00f2 di passare De Cesaris, che oppose una strenua resistenza.\nAl giro 29 Piquet dovette cedere la posizione a Lauda. Considerando che la classifica era per somma di tempi, Prost si trovava a condurre con 6 secondi di margine su Lauda, mentre Piquet conservava la terza posizione. Tambay si ferm\u00f2 per il cambio gomme, scalando settimo. Al trentottesimo giro Prost fu costretto al ritiro, con il cambio fuori uso. Niki Lauda si trov\u00f2 cos\u00ec a condurre. Seguiva Piquet, Warwick, De Angelis, Senna e Tambay.\nAl quarantaquattresimo giro Lauda si trov\u00f2 di fronte il gruppo da piloti da doppiare, De Cesaris, Alboreto e Arnoux. Alboreto sfrutt\u00f2 il momento per passare De Cesaris e, grazie al suo ritmo, rese difficile a Lauda il doppiaggio. Ci\u00f2 port\u00f2 Piquet ad avvicinarsi all'austriaco della McLaren. La lotta tra De Cesaris e Arnoux fece perdere del tempo anche a Derek Warwick, in fase di doppiaggio. Al giro 64 Arnoux tent\u00f2 di passare alla \"Druids\", le due vetture arrivarono a una collisione, ma entrambi i piloti poterono proseguire la gara.\nPiquet soffriva si un problema al turbo della sua Brabham, e decise cos\u00ec di concludere la gara a ritmo ridotto. Al giro 66 Ayrton Senna super\u00f2 Elio De Angelis, alla \"Paddock Bend\", favorito dalla difficile condizione degli pneumatici della Lotus del pilota romano. Nei giri successivi le difficolt\u00e0 tecniche della vettura di Piquet costrinsero il brasiliano a cedere diverse posizioni, prima a Warwick, poi a Senna e a De Angelis. Al giro 68 Piquet venne passato anche da Tambay e da Alboreto.\nDe Angelis si trov\u00f2, negli ultimi giri, a subire una perdita di potenza del turbo. Al giro 69 anche Arnoux pass\u00f2 Piquet, mentre nell'ultimo giro Tambay si ferm\u00f2 col propulsore in panne, per un surriscaldamento dovuto a un pezzo della vettura di Piquet che si era conficcata in un radiatore.\nNiki Lauda colse il suo ventiduesimo successo nel mondiale, davanti a Derek Warwick e Ayrton Senna. Elio De Angelis chiuse quarto, mentre giunsero a punti anche le due Ferrari. Lauda raggiunse i 367,5 punti iridati, battendo cos\u00ec il limite stabilito da Jackie Stewart (360).\nGran Premio di Germania.\nPrima della partenza, per un problema alla pompa dell'olio, Alain Prost dovette sostituire la sua monoposto, e affidarsi al muletto, che era stato preparato per Lauda.\nAl via il francese fu prudente e venne passato da Elio De Angelis, mentre il francese riusc\u00ec a difendersi dall'attacco di Derek Warwick. Nel corso del primo giro Prost cerc\u00f2 di passare De Angelis, mentre un errore di Warwick permise a Nelson Piquet di superare il britannico. Seguivano Tambay, Senna, Alboreto e Lauda. Nel secondo giro Senna sorpass\u00f2 Tambay, che soffriva di un problema al motore. Nel seguito Alboreto cedette due posizioni, a Lauda e Fabi.\nAl quarto giro Lauda prese un'altra posizione, passando Tambay. Al giro 5 termin\u00f2 la gara per Ayrton Senna, che vide volare via l'alettone anteriore della sua Toleman, uscendo di circuito alla \"Ostkurve\". Tre giri dopo arriv\u00f2 il momento del ritiro anche per Elio De Angelis, tradito dal cedimento di un pistone. Prost si trov\u00f2 a comandare per pochi metri, in quanto Piquet lo pass\u00f2 alla terza \"chicane\". Alboreto fu costretto, nel frattempo, a una lunga sosta ai box, per un problema al pescaggio della benzina.\nAl giro 9 Niki Lauda pass\u00f2 Warwick, ottenendo la terza piazza. Il pilota della Renault venne, nello stesso giro, superato anche da Keke Rosberg. Il finlandese fu costretto all'abbandono, poco dopo, per un problema all'impianto elettrico. La classifica vedeva sempre in testa Nelson Piquet, davanti al duo della McLaren Prost-Lauda, poi Warwick, Fabi, Tambay, Mansell e Arnoux.\nImprovvisamente, al ventiduesimo giro, un problema al cambio della sua Brabham, costrinse Piquet a rallentare, e a farsi passare dai due piloti della McLaren. Nel giro seguente il brasiliano fu costretto alla sosta ai box e al ritiro. Piquet, arrivato, ai box, chiese prima il cambio degli pneumatici, poi spense il motore.\nAl ventisettesimo passaggio Ren\u00e9 Arnoux, con l'unica Ferrari rimasta in gara, cambi\u00f2 gli pneumatici, restando settimo. Al giro 29 si ritir\u00f2 anche l'altro pilota della Brabham Teo Fabi. Nei giri successivi Prost port\u00f2 a 6 secondi il vantaggio su Lauda, ma temeva che, un pezzo di polietilene ficcatosi nel musetto della monoposto, potesse danneggiare la presa d'aria della sua vettura. Al giro 34 Nigel Mansell pass\u00f2 Tambay, mentre tre giri dopo un errore di guida di Fran\u00e7ois Hesnault permise al suo compagno di team Andrea De Cesaris di prendergli la settima piazza. Il francese, il giro dopo, riprese la posizione all'italiano, che prevalse definitivamente al giro 41.\nAlain Prost conquist\u00f2 la sua tredicesima vittoria, precedendo Niki Lauda e Derek Warwick.\nGran Premio d'Austria.\nPrima della partenza Elio De Angelis e Huub Rothengatter fecero segno al direttore di corsa che la loro monoposto si era spenta sulla griglia di partenza. Derek Ongaro, direttore di gara, premette allora il pulsante che azionava la luce arancione che indicava la necessit\u00e0 di ripetere la procedura di partenza. Per un problema tecnico per\u00f2 si azion\u00f2 la luce verde, che dette il via alla gara, anche se una parte dei piloti non si lanci\u00f2 subito in gara. Tutti i piloti della fila sinistra si trovarono poi a dover saltare la Lotus di De Angelis, sempre ferma in griglia.\nSi trov\u00f2 a condurre Prost davanti a Piquet, Lauda, Senna, Mansell e Rosberg. La direzione di gara decise per l'esposizione della bandiera rossa, che interrompeva la gara, che sarebbe ripresa, dopo un quarto d'ora, sempre sulla distanza originaria. Venne per\u00f2 concesso ai piloti di effettuare un rabbocco di carburante, che di cambiare gli pneumatici. Di questo approfitt\u00f2 Piquet che pass\u00f2 a mescola dura.\nAnche nella seconda partenza Alain Prost pass\u00f2 subito Nelson Piquet, che per\u00f2 gi\u00e0 alla \"chicane\" riprese il comando della gara. Dietro vi erano Patrick Tambay, Elio De Angelis, Derek Warwick e Niki Lauda. Gi\u00e0 nel corso del primo giro warwick ebbe la meglio su De Angelis. Teo Fabi si ferm\u00f2 al via, venendo passato da tutti gli altri concorrenti e si trov\u00f2 ultimo.\nNei giri seguenti De Angelis cedette la posizione anche a Lauda che, a sua volta, pass\u00f2 anche Warwick. Al quinto giro Ayrton Senna pass\u00f2 De Angelis, entrando in zona punti. Il brasiliano fu risuperato dopo tre giri. Il giro successivo l'italiano pass\u00f2 anche Warwick, mentre Lauda, alla \"Bosch\" attacc\u00f2 Tambay, per passarlo alla \"Texaco\". Il francese della Renault rientr\u00f2 poi ai box, per cambiare le gomme; rientr\u00f2 in pista decimo.\nAl giro diciassette anche l'altra vettura della casa transalpina, quella di Warwick, si dovette fermare ai box, per cambiare gli pneumatici. Appena ripartito il britannico perse uno scarico, abbandonando cos\u00ec la gara. La classifica vedeva sempre al comando Piquet, che precedeva di un secondo e un decimo Prost, poi Lauda, De Angelis, Senna, Mansell e Tambay. De Angelis, per problemi al motore, fu costretto a diminuire la pressione del turbo. La sua gara termin\u00f2 comunque al giro 28, con motore esploso. Il pilota per\u00f2 non si ferm\u00f2 subito ma riguadagn\u00f2 i box, inondando cos\u00ec la pista d'olio. Nello stesso giro Tambay pass\u00f2 Nigel Mansell.\nPiquet, passando sulla macchia d'olio lasciata da De Angelis, riusc\u00ec a mantenere la sua Brabham in pista, mentre Prost, che aveva difficolt\u00e0 a condurre la sua vettura avendo preso la quarta marcia, perse il controllo della monoposto, urtando contro il \"guard rail\", alla \"Rindt\".\nAl giro 32 Tambay sfrutt\u00f2 le difficolt\u00e0 del motore della Toleman di Senna, per passare il brasiliano, ed entrare sul podio virtuale della gara. Un giro dopo anche la Lotus rimanente, quella di Mansell, fu costretta al ritiro, per un problema al motore. Al trentacinquesimo giro si ferm\u00f2 anche Senna. Al giro 40 cambi\u00f2 la guida della gara, quando Niki Lauda pass\u00f2 Nelson Piquet. Il brasiliano, per riuscire a giungere al traguardo senza cambiare le gomme, decise di alzare il ritmo. Seguivano Tambay, Alboreto, Fabi e Patrese. A pieni giri erano solo i primi tre della gara.\nAl giro 42, all'uscita della curva \"Bosch\", Lauda perse la quarta marcia. L'austriaco lev\u00f2 il braccio in aria per indicare che stava per ritirarsi, quando riusc\u00ec a far entrare la terza poi la quinta marcia, decidendo cos\u00ec di proseguire. Un giro dopo abbandon\u00f2 Tambay, che era terzo, e che, viste le difficolt\u00e0 dei primi due, avrebbe avuto ottime possibilit\u00e0 di portarsi al comando.\nLauda dovette ridurre il suo ritmo, ma non venne attaccato da Piquet, che non si rese conto delle difficolt\u00e0 tecniche della McLaren. Al quarantanovesimo giro Riccardo Patrese, quinto, si trov\u00f2 senza benzina, per non aver abbassato la pressione del suo turbo. Ci\u00f2 port\u00f2 a una lotta in casa Arrows tra Thierry Boutsen e Marc Surer per il quinto posto.\nNiki Lauda vinse per la prima volta il gran premio di casa, davanti a Nelson Piquet e Michele Alboreto. Giunse quarto Teo Fabi, che ha inizio gara si era trovato addirittura ultimo. Il quinto e sesto posto consentirono all'Arrows di ottenere i primi punti con la motorizzazione BMW. Ben 4 vetture motorizzate dalla casa bavarese giunsero a punti.\nGran Premio d'Olanda.\nSulla griglia ci furono gravi problemi per far partire la McLaren di Niki Lauda. La vettura dovette essere avviata a spinta dai meccanici a un minuto dal segnale del via. La manovra non sarebbe stata legale, ma nessuno sporse poi reclamo.\nAl via Nelson Piquet fu pi\u00f9 rapido di Alain Prost, passandolo alla prima curva. Seguivano Patrick Tambay, Elio De Angelis e Keke Rosberg. Al quarto giro Rosberg pass\u00f2 De Angelis. Il giro seguente il finlandese pass\u00f2 anche Tambay, che venne minacciato anche da De Angelis. Lauda, partito male, recuper\u00f2 diverse posizioni, e gi\u00e0 al quinto giro era settimo.\nAll'ottavo giro Lauda pass\u00f2 anche De Angelis, nello stesso giro del ritiro di Michele Alboreto, per una rottura del motore. L'austriaco, nel giro successivo, prese la posizione anche a Patrick Tambay. Al giro 11 termin\u00f2 la gara del \"leader\" Piquet, che dovette ritirarsi per una perdita d'olio, avvenuta nei primi giri.\nSi trov\u00f2 al comando Alain Prost, che precedeva il suo compagno di team, Lauda, che aveva avuto la meglio anche su Keke Rosberg. Tambay era quarto, ancora minacciato da De Angelis. L'italiano cerc\u00f2 di sfruttare un doppiaggio per passare il pilota della Renault, al giro 19, ma Tambay si difese duramente. Al giro seguente il pilota della Lotus, nel tentativo di doppiare Manfred Winkelhock, arriv\u00f2 al contatto con la monoposto del pilota tedesco, ma riusc\u00ec a restare in pista e proseguire la gara.\nAl ventunesimo giro Jacques Laffite entr\u00f2 nella zona punti, passando Derek Warwick. Al giro 24 il pilota della Williams sub\u00ec la rottura del motore: la vettura sporc\u00f2 con l'olio la pista. Sia Warwick che Winkelhock, arrivati poco dopo, scivolarono sulla pista e furono costretti all'abbandono.\nAl giro 37 Tambay, quarto, si ferm\u00f2 per una sosta ai box, al fine di sostituire gli pneumatici. Ripart\u00ec nono. Entr\u00f2 in zona punti Ren\u00e9 Arnoux, che per\u00f2, nei giri seguenti, cedette la posizione a Teo Fabi e Patrick Tambay. Keke Rosberg, che aveva ridotto la pressione del suo turbo per risparmiare carburante, venne avvicinato da Elio De Angelis e Nigel Mansell, col britannico che attaccava continuamente il suo compagno di team. Al giro 52 Tambay pass\u00f2 Fabi.\nAl cinquantaquattresimo giro Mansell riusc\u00ec, infine, a sorpassare De Angelis, proprio mentre stava sopraggiungendo Prost, pronto a doppiare le due Lotus. Ancora un giro, e sempre alla prima curva, il britannico ebbe la meglio anche su Rosberg. Prost, nel tentativo di doppiare il finnico, rischi\u00f2 di andare in testacoda, ma salv\u00f2 la sua monoposto. Poco dopo Fabi riprese la sesta piazza a Tambay, che aveva problemi col cambio.\nAl giro 61 Arnoux, che era ottavo, decise di rientrare ai box, per cambiare gli pneumatici. La manovra sorprese Thierry Boutsen, che era alle spalle del ferrarista: l'Arrows del belga colp\u00ec la parte posteriore della vettura di Arnoux, decoll\u00f2 in aria, ricadendo sulle ruote, a bordo della pista. Arnoux, invece, pot\u00e9 proseguire la gara, fece segnare il giro veloce, dodicesimo e ultimo nella sua carriera nel mondiale di F1, prima di ritirarsi con un problema all'accensione. Al giro 70 si ferm\u00f2 anche Keke Rosberg, senza benzina.\nAlain Prost conquist\u00f2 la sua tredicesima vittoria, davanti a Niki Lauda, e Nigel Mansell, al primo podio stagionale. Grazie a questi risultati la McLaren si aggiudic\u00f2 il campionato mondiale costruttori di Formula 1. Fu la nona vittoria stagionale per la casa britannica, che cos\u00ec batt\u00e9 il record di vittorie in una stagione, che apparteneva alla Lotus, nel .\nGran Premio d'Italia.\nAlla partenza Nelson Piquet mantenne il comando mentre Alain Prost venne passato da Elio De Angelis, mentre Niki Lauda, scattato male, ne perse due, scivolando al sesto posto. Prost, al termine del primo giro, pass\u00f2 di nuovo De Angelis. Seguivano poi Patrick Tambay, Teo Fabi, Niki Lauda, Nigel Mansell e Riccardo Patrese. Nel corso del secondo giro Tambay prese la terza posizione a De Angelis.\nPiquet commise un piccolo errore di guida, che lo port\u00f2 a sfiorare l'uscita dal tracciato: ci\u00f2 consent\u00ec a Prost e Tambay di avvicinarsi al brasiliano. De Angelis perse altre posizioni, a favore di Fabi e Lauda. Anche Riccardo Patrese commise un errore, che port\u00f2 il pilota padovano a essere passato da Michele Alboreto, Eddie Cheever e Derek Warwick. La gara, al quarto giro, vive un momento decisivo per il titolo, col ritiro di Prost, per la rottura del motore. In questo giro Alboreto pass\u00f2 anche Mansell, che dopo due giri, venne passato anche da Cheever.\nAlboreto prosegu\u00ec la sua rimonta, passando, al giro 7, anche De Angelis, mentre Mansell perse altre posizioni. All'ottavo giro Teo Fabi fu autore di un testacoda alla \"Variante della Roggia\", che gli fece perdere diverse posizioni, ma gi\u00e0 al giro 9 Fabi pass\u00f2 Warwick, mentre si ritir\u00f2 Keke Rosberg. La graduatoria vedeva al comando Nelson Piquet, davanti a Patrick Tambay, Niki Lauda, Michele Alboreto ed Elio De Angelis.\nFabi prosegu\u00ec la sua rimonta passando Cheever poi De Angelis e, infine, anche Alboreto. Al quattordicesimo giro Mansell fin\u00ec nella sabbia di una via di fuga, dopo un testacoda, che lo costrinse al ritiro. Poco dopo, per un problema al cambio, anche l'altro pilota della Lotus, De Angelis, abbandon\u00f2 la gara. Al sedicesimo giro Tambay pass\u00f2 Piquet che, poco dopo, guadagn\u00f2 i box, ove si ritir\u00f2 per una perdita d'olio. Fabi, l'altro pilota della Brabham, pass\u00f2 Lauda, ponendosi secondo, alla spalle di Patrick Tambay.\nAl giro 19 Warwick prese la quinta piazza a Cheever, mentre un problema all'acceleratore sulla Renault di Tambay permise a Fabi e Lauda di avvicinarsi al leader di gara. Fabi tent\u00f2 di passare Tambay al ventottesimo giro, alla \"Roggia\", sfiorando la collisione con la Renault. Al trentaduesimo giro abbandon\u00f2 la gara anche Warwick, finito nella via di fuga alla \"Ascari\". L'uscita di pista fu causata per una perdita di pressione dell'olio sulla sua Renault.\nFabi rallent\u00f2 il suo ritmo, che consent\u00ec a Lauda di attaccare il pilota italiano. La lotta fra i due termin\u00f2 al giro 40, quando Lauda pass\u00f2 il pilota della Brabham prima della \"Parabolica\", mettendo anche due route sull'erba. Due giri dopo Stefan Johansson pass\u00f2 Cheever, e si trov\u00f2 quinto, ma venne ripassato dall'italoamericano poco dopo. Al giro 43 cambi\u00f2 il leader della corsa, con Niki Lauda che sorpass\u00f2 Patrick Tambay alla prima di \"Lesmo\". Il giro seguente si ritirarono sia Teo Fabi, per la rottura di una condotto dell'olio, che Tambay, per la rottura dell'acceleratore. Lauda si trov\u00f2 a condurre, con ampio margine, su Alboreto, Cheever, Johansson, Patrese, Ghinzani e Gartner.\nEddie Cheever abbandon\u00f2 per mancanza di carburante, mentre Johansson perse diverse posizioni per delle vibrazioni sulla sua Toleman. Lo svedese si ferm\u00f2 ai box per una riparazione al mozzo di una ruota. Riprese la gara comunque quinto, con un giro di margine su Gartner e Berger. Al giro 50 si ritir\u00f2 anche Piercarlo Ghinzani per mancanza di benzina. L'altro pilota dell'Osella, Gartner, cerc\u00f2 di arrivare al termine della gara con un impianto di alimentazione malfunzionante, in cui solo la pompa elettronica continuava a pescare benzina.\nNiki Lauda vinse per la ventiquattresima volta nel mondiale di F1, davanti a due piloti italiani, Michele Alboreto ed Riccardo Patrese. Con Patrese l'Alfa Romeo ottenne il suo ventiseiesimo, e ultimo, podio nel mondiale. Fu anche l'ultimo podio per la casa milanese quale fornitrice di motori. Stefan Johansson giunse quarto, per la prima volta a punti, mentre i due piloti austriaci giunti tra i primi sei, Jo Gartner e Gerhard Berger, non poterono iscrivere punti iridati, in quanto le loro scuderie, Osella e ATS, avevano iscritto, a inizio stagione, una sola vettura al campionato, vettura affidata ai rispettivi compagni di scuderia.\nGran Premio d'Europa.\nAl via Alain Prost prese subito la testa, passando Nelson Piquet, che dovette cedere la posizione anche a Patrick Tambay. Nelle retrovie Ayrton Senna, per evitare Eddie Cheever, fin\u00ec contro la Williams di Keke Rosberg; si cre\u00f2 una carambola che coinvolse Gerhard Berger, che colp\u00ec a sua volta Marc Surer, che coinvolse Piercarlo Ghinzani e Teo Fabi. Solo quest'ultimo rimase in gara, aiutato dai commissari di gara.\nDopo i primi tre si piazzarono Derek Warwick, Michele Alboreto, Ren\u00e9 Arnoux, Riccardo Patrese ed Eddie Cheever. Al quinto giro Lauda, dopo aver passato le due Alfa Romeo nei primissimi giri, pass\u00f2 anche Arnoux ed entr\u00f2 nella zona dei punti. L'austriaco si trov\u00f2 poi alle spalle dell'altro ferrarista Alboreto, senza riuscire a passarlo.\nAl diciannovesimo giro Alboreto tent\u00f2, a sua volta, di passare Warwick, favorendo cos\u00ec anche un tentativo di Lauda: le posizioni rimasero per\u00f2 congelate. Al ventiduesimo passaggio il trio Warwick-Alboreto-Lauda si trov\u00f2 a doppiare Mauro Baldi. Il pilota della Spirit lasci\u00f2 passare Warwick e Alboreto, ma non si avvide di Lauda, che per evitare il contatto fin\u00ec in testacoda. L'austriaco fu per\u00f2 capace di proseguire il gran premio.\nAl ventiseiesimo giro Elio De Angelis, che era settimo, abbandon\u00f2 col turbo fuori uso, mentre al trentottesimo giro fu il turno del ritiro per Cheever, con un guasto alla pompa della benzina. Il motore della Renault di Tambay cominci\u00f2 a essere meno performante, e ci\u00f2 consent\u00ec a Piquet di scalare secondo al giro 43. Il francese venne poi passato da Warwick, Alboreto e Lauda. Tambay si ferm\u00f2 poi ai box, per ripartire dodicesimo. Il ritiro definitivo giunse al giro 39. Sull'altra Renault, quella di Warwick, si ruppe uno scarico, che permise ad Alboreto di ridurre le distanze, fino a conquistare la terza posizione, al giro 49.\nTre giri dopo lo scoppio del turbo della Lotus costrinse al ritiro Nigel Mansell, che part\u00ec in testacoda alla curva verso i box. Al giro 55 Lauda attacc\u00f2 Warwick alla curva 7, senza successo, prima che un errore del britannico all'ultima curva consent\u00ec a Lauda di passare quarto. Teo Fabi, decimo, con un problema al cambio, fu costretto al ritiro anche se pendeva su di lui una possibile squalifica per essere stato spinto dai commissari.\nAl sessantaduesimo giro Nelson Piquet e Michele Alboreto, in lotta per il secondo posto, fecero segnare, nello stesso giro, il miglior giro della gara. Nello stesso giro si ritir\u00f2 anche Warwick, mentre era quinto.\nSolo all'ultimo giro termin\u00f2 la lotta tra Piquet e Alboreto (il primo con problemi al cambio e il secondo con gli pneumatici rovinati), con il brasiliano che fu costretto a rallentare, per mancanza di carburante. Lo stesso problema si verific\u00f2, pochi metri prima del traguardo, anche per Alboreto. Il pilota italiano e quello brasiliano giunsero secondo e terzo, portando le loro vetture a zigzagare per usare le ultime gocce di benzina nel serbatoio, fermandosi poco dopo l'arrivo. Alain Prost, intanto, si era aggiudicato la gara, la sua quindicesima nel campionato mondiale di F1.\nGran Premio del Portogallo.\nKeke Rosberg e Nigel Mansell furono autori di una bella partenza, che li port\u00f2 nei primi due posti, davanti a Alain Prost e Nelson Piquet. Il brasiliano, nel corso del primo giro, fin\u00ec in testacoda alla \"Esses\": Piquet fu capace di riprendere la gara, ma fu costretto a veder sfilare tutto il plotone di vetture. Al secondo giro Prost sfrutt\u00f2 un errore di Mansell, per passare secondo. Nei giri seguenti il francese si mise alla caccia di Rosberg, che resistette a un primo attacco, al sesto giro. Lauda, invece, aveva iniziato la sua rimonta, ma risultava ancora al di fuori della zona dei punti.\nAl nono giro, dopo un altro tentativo infruttuoso, Prost colse il comando passando Rosberg. Seguivano poi Mansell, Ayrton Senna, Michele Alboreto, Elio De Angelis, Derek Warwick, Stefan Johansson e Niki Lauda. Il giro dopo Warwick pass\u00f2 De Angelis, mentre Rosberg dovette resistere al tentativo di sorpasso di Mansell. Il britannico e il finlandese sfiorarono la collisione in un paio di occasioni, mentre al giro 13 Mansell effettu\u00f2 infine il sorpasso.\nAl tredicesimo giro Warwick fin\u00ec in testacoda, fallendo un tentativo per passare Alboreto: fu poi costretto subito ai box, per cambiare gli pneumatici. Lauda, ora ottavo, mise pressione su Johansson; l'austriaco contava gi\u00e0 venti secondi di distacco da Prost che, al momento, sarebbe stato campione del mondo. Al diciottesimo passaggio, sfruttando la perdita di potenza del motore della Lotus di De Angelis, sia Johansson che Lauda passarono il pilota italiano. Il giro seguente Senna pass\u00f2 Rosberg, per il terzo posto.\nLauda, al giro 27, cercando di sfruttare una piccola sbavatura di Johansson, tent\u00f2 un sorpasso: la vettura dell'austriaco danneggi\u00f2 per l'alettone anteriore della Toleman, ma finalmente Lauda pot\u00e9 sopravanzare lo svedese. Il giro dopo Lauda pass\u00f2 anche Alboreto, portandosi al quinto posto, non ancora sufficiente per\u00f2 per scalzare Prost dal titolo mondiale. Al giro 30 Johansson fu costretto a fermarsi ai box per sostituire l'alettone.\nLa rimonta di Niki Lauda prosegu\u00ec al trentunesimo passaggio, quando ebbe la meglio anche su Rosberg. Due giri dopo, e il pilota della McLaren super\u00f2 anche Senna, sul rettilineo dei box. Per vincere il titolo per\u00f2 Lauda, con Prost sempre primo, avrebbe dovuto scalare secondo, passando Mansell, che aveva un ampio margine. Al giro 39 fu costretto all'abbandono Keke Rosberg, per la rottura del motore.\nAl quarantaquattresimo giro Alboreto, in lotta con Senna per il quarto posto, termin\u00f2 in testacoda, ma fu capace di proseguire la gara, tra l'altro senza perdere posizioni. Lauda si trov\u00f2, nei giri successivi, ancora Johansson davanti, questa volta per\u00f2 da doppiato. Lo svedese chiuse la traiettoria all'austriaco, che fatic\u00f2 mezzo giro a passarlo. Poco dopo l'austriaco si trov\u00f2 a doppiare un piccolo plotone di piloti, cosa gli fece perdere altro tempo prezioso.\nAl cinquantaduesimo giro ci fu la svolta decisiva per il titolo: un problema ai freni sulla Lotus di Mansell, port\u00f2 fuori pista il britannico, costringendolo al ritiro. Lauda si ritrov\u00f2 secondo, posizione, che per solo mezzo punto, gli avrebbe consentito di cogliere il titolo piloti. Le due McLaren abbassarono il ritmo di gara, che consent\u00ec a qualche pilota di sdoppiarsi.\nAl sessantaquattresimo giro Nelson Piquet, dopo una lunga rimonta, entr\u00f2 in zona punti, passando Patrick Tambay. Poco prima era giunto sul duo proprio Lauda, che evit\u00f2 qualsiasi possibile contatto. Il giro dopo l'austriaco si trov\u00f2 un nuovo pericolo sulla sua strada, quando, poco davanti alla sua vettura, esplose il motore dell'Osella di Piercarlo Ghinzani.\nAlain Prost vinse la sua settima gara stagionale, eguagliando il record di vittorie in stagione che apparteneva a Jim Clark. Lauda, col secondo posto, si aggiudic\u00f2 il suo terzo titolo mondiale, a 7 anni di distanza dal secondo. Lauda prevalse col margine di solo mezzo punto sul francese, compagno di team. Senna giunse terzo, segnando l'ultimo podio per la Toleman.\nClassifiche.\nClassifica Piloti.\nI punti erano attribuiti con il seguente metodo: 9 al primo classificato, 6 al secondo, 4 al terzo, 3 al quarto, 2 al quinto e 1 al sesto. Per l'assegnazione del Campionato erano validi gli 11 migliori risultati.\nClassifica Costruttori.\nVengono sommati i punti delle prime due vetture al traguardo. I piazzamenti ottenuti dallo stesso costruttore con motori diversi sono conteggiati separatamente. Non vi sono scarti."}
{"id": "64256", "revid": "250563", "url": "https://it.wikipedia.org/wiki?curid=64256", "title": "Campionato mondiale di Formula 1 1985", "text": "La stagione 1985 del Campionato mondiale FIA di Formula 1 \u00e8 stata, nella storia della categoria, la 36\u00aa ad assegnare il Campionato Piloti e la 28\u00aa ad assegnare il Campionato Costruttori. \u00c8 iniziata il 7 aprile ed \u00e8 terminata il 3 novembre, dopo 16 gare. I titoli mondiali sono andati per la prima volta al francese Alain Prost e per la terza volta alla McLaren.\nLa pre-stagione.\nCalendario.\nNel luglio del 1984 FISA annunci\u00f2, quale novit\u00e0 per il calendario del 1985, l'inserimento di un gran premio da corrersi a Roma, solo per\u00f2 quale prova di riserva del Gran Premio d'Europa. Il calendario sarebbe stato confermato solo a ottobre, ma la prima bozza prevedeva l'esordio il 3 febbraio in Brasile, e proseguiva con la gara di Dallas, che veniva confermata; la stagione si sarebbe dovuta concludere il 5 ottobre in Sudafrica.\nIn seguito Federazione fece circolare anche una nuova bozza di calendario per il 1985. La stagione sarebbe iniziata il 23 marzo, con una gara a Dallas, e si sarebbe conclusa il 26 ottobre in Sudafrica. La novit\u00e0 era una gara a New York, il 22 settembre, e il ritorno del Gran Premio di Germania al N\u00fcrburgring.\nAll'indomani del Gran Premio d'Europa 1984, in una riunione a Parigi, la FISA pubblic\u00f2 una ennesima bozza del calendario per il 1985. Veniva confermata la partenza da Dallas, il 24 marzo, e la chiusura 26 ottobre in Sudafrica. La grossa novit\u00e0 era l'esclusione del Gran Premio di Monaco. Il problema riguardava il contratto televisivo concluso dagli organizzatori della gara monegasca con il network statunitense ABC, che escludeva dagli introiti la FISA e la FOCA. Veniva prevista anche una gara a Roma, solo per\u00f2 come riserva nel caso una delle gare ammesse al calendario non fosse stata confermata.\nIl 2 novembre venne cancellato il gran premio di Dallas, che avrebbe dovuto accogliere la prima gara della stagione, il 24 marzo. Ci\u00f2 aument\u00f2 le possibilit\u00e0 che il calendario potesse ospitare una terza gara in Italia, quella di Roma. La gara in Texas venne cancellata in quanto gli organizzatori ne chiedevano il riposizionamento a giugno, per evitare le piogge della primavera. Contemporaneamente venne siglato l'accordo tra la FISA e gli organizzatori del Gran Premio del Monaco, per la sua disputa il 19 maggio. La Federazione aveva recuperato la titolarit\u00e0 dei diritti televisivi della gara. La situazione rimase per\u00f2 in bilico. A fine novembre Michel Boeri, presidente dell'Automobile Club monegasco, decise di rivolgersi al tribunale civile di Parigi, al fine di far valere un accordo stipulato nel gennaio del 1984 con Bernie Ecclestone, che stabiliva la tenuta della gara, dietro il pagamento di 100.000 dollari. A questo ricorso reag\u00ec Jean-Marie Balestre, presidente della FISA ribandendo come le autorit\u00e0 sportive dovessero attenersi alle decisioni degli organismi sportivi, senza ricorre alla giustizia ordinaria. Il 19 febbraio 1985, proprio in seguito dell'azione legale intentata dall'Automobile Club di Monaco, la FISA lo espulse dalla sua organizzazione. In realt\u00e0 tale misura non metteva in dubbio il gran premio, visto che sembrava certa la decisione degli organizzatori di acconsentire alle richieste della Federazione. Il 1\u00b0 marzo, quando la FISA present\u00f2 il campionato mondiale alla stampa, venne confermata la tenuta della gara monegasca, per il 19 maggio.\nIl 2 giugno gli organizzatori del gran premio di New York tentarono di confermare la gara nel calendario iridato, per il 6 ottobre, annunciando un accordo con l'amministrazione comunale della citt\u00e0. Pochi giorni dopo la FOCA annunci\u00f2, invece, che il 22 settembre si sarebbe tenuto, al posto della gara a New York, il Gran Premio d'Europa, da tenersi presso il Circuito di Brands Hatch, eliminando cos\u00ec, definitivamente, la possibilit\u00e0 di correre a Roma. In una riunione della FISA tenuta a Montreal, nei giorni precedenti alla gara, venne deciso di riportare il Gran Premio del Belgio al 15 settembre. La gara, prevista per il 2 giugno, era stata annullata dopo le qualifiche, per il pessimo stato dell'asfalto.\n(*) - Il gran premio d'Australia \u00e8 stato trasmesso solo in differita.\nAccordi e fornitori.\nIl 24 settembre 1984 la Michelin, che riforniva le gomme a McLaren, Renault, Brabham, Toleman e Ligier, annunci\u00f2 la sua decisione di abbandonare il campionato di F1 al termine della stagione. La Brabham, gi\u00e0 in alcuni test preliminari al N\u00fcrburgring, aveva utilizzato delle gomme della Pirelli, con cui la scuderia britannica firm\u00f2 poi un accordo triennale.\nLa Minardi si affid\u00f2, quale fornitrice di propulsori, alla Ford Cosworth, che cos\u00ec trovava una seconda scuderia, dopo la Tyrrell. Dal Gran Premio di San Marino la Minardi abbandon\u00f2 la fornitura di motori della Ford Cosworth per montare i propulsori della Motori Moderni. Questa azienda era stata creata da Piero Mancini, socio di Giancarlo Minardi, oltre che titolare del team \"Arno\" di Formula 3. La Minardi non era riuscita a trovare un accordo con l'Alfa Romeo per la fornitura dei motori, e ci\u00f2 spinse Mancini a fondare la \"Motori Moderni\", proprio allo scopo di fabbricare i propulsori per la nuova scuderia. A questo scopo Mancini coinvolse il celebre ingegnere e progettista Carlo Chiti, che aveva da poco dato le dimissioni proprio dall'Alfa Romeo e dalla sua emanazione sportiva Autodelta. La presenza della Ford Cosworth si ridusse ancora col Gran Premio Premio di Francia quando anche la Tyrrell present\u00f2 un motore turbo, fornito dalla Renault, montato su una delle due monoposto iscritte. Di fatto l'unica vettura ancora senza motore turbo rimaneva l'altra Tyrrell.\nLa Brabham trov\u00f2 un nuovo sponsor principale, l'Olivetti, che rimpiazzava la Parmalat. Anche la Williams godeva di un nuovo \"title sponsor\", la giapponese Canon.\nScuderie e piloti.\nScuderie.\nNel Gran Premio del Brasile fece il suo esordio il costruttore italiano Minardi. La scuderia, con sede a Faenza, era stata fondata nel 1979 da Giancarlo Minardi, che aveva gi\u00e0 esperienza con la \"Scuderia del Passatore\". La scuderia, ridenominata \"Team Everest\", aveva partecipato anche a delle gare di Formula 1, non valide per il campionato mondiale, nel 1976, utilizzando una vettura Ferrari. Minardi port\u00f2, nel 1980, la sua nuova scuderia, nel Campionato europeo di Formula 2, per poi passare alla massima formula. Rientro in campionato, dopo la squalifica subita nel 1984, la Tyrrell. Inizialmente la scuderia britannica era stata esclusa dalla lista dei team ammessi al mondiale, per la volont\u00e0 della Tyrrell di adire alle vie legali contro la FISA, a seguito della squalifica della stagione precedente.\nChi non prese parte alla gara fu invece la Toleman. La scuderia britannica, che aveva ingaggiato l'esperto nordirlandese John Watson e lo svedese Stefan Johansson, annunci\u00f2 la sua volont\u00e0 di abbandonare il campionato, per l'assenza di una fornitura di pneumatici, anche se era stato ipotizzato che il team britannico potesse appoggiarsi alla casa giapponese Yokohama.\nUsc\u00ec dal campionato, invece definitivamente, la scuderia tedesca ATS, che aveva esordito nel 1977, utilizzando delle vetture Penske, per poi passare alla costruzione di vetture in proprio. A seguito dal mancato prolungamento della fornitura di motori, da parte della BMW, la scuderia prefer\u00ec abbandonare le competizioni.\nCol Gran Premio del Portogallo entr\u00f2 nel campionato la casa tedesca Zakspeed. La scuderia aveva una certa esperienza nei campionati turismo tedeschi, nonch\u00e9 nel campionato endurance. La scuderia, per\u00f2, era esclusa dalla possibilit\u00e0 di marcare punti iridati, e salt\u00f2 i gran premi del Canada e di Detroit.\nA Montecarlo rientr\u00f2 in campionato la Toleman, che fino a quel momento non aveva potuto gareggiare, per l'assenza di un accordo con i fornitori degli pneumatici. La casa inglese rilev\u00f2 il contratto che legava la Spirit, in grosse difficolt\u00e0 economiche, e la Pirelli. La Spirit, in compenso, abbandon\u00f2, definitivamente, la Formula 1.\nPiloti.\nAlla Brabham, a far coppia con Nelson Piquet, fu il francese Fran\u00e7ois Hesnault, che aveva esordito la stagione precedente con la Ligier, senza marcare punti. Alla scuderia francese, il suo volante, venne affidato di nuovo a Jacques Laffite, che aveva gi\u00e0 corso per la Ligier tra il 1976 e il 1982.\nLa Williams scelse, in sua vece, Nigel Mansell, in arrivo dalla Lotus. Qui venne ingaggiato, in sua sostituzione, il giovane brasiliano Ayrton Senna. All'Arrows Marc Surer, che aveva abbandonato le gare in circuito per i rally, venne sostituito dall'austriaco Gerhard Berger, che aveva corso 4 gare nel 1984 con l'ATS.\nLa RAM associ\u00f2 a Philippe Alliot il tedesco Manfred Winkelhock, che nel 1984 era stato impiegato dall'ATS e, per una gara, dalla Brabham. Per l'esordiente Minardi la scelta cadde su Pierluigi Martini, nipote di Giancarlo Martini, impiegato quale pilota dal \"Team Everest\" gestito da Minardi negli anni settanta. Pierluigi aveva tentato, senza successo, di qualificarsi al Gran Premio d'Italia 1984, con la Toleman.\nLa Tyrrell, al venerd\u00ec precedente il Gran Premio del Brasile, poco prima delle qualifiche, appied\u00f2 Stefan Bellof, per il mancato accordo sul contratto. Il tedesco venne rimpiazzato da Stefan Johansson.\nIl 16 aprile la Scuderia Ferrari decise di licenziare Ren\u00e9 Arnoux. Il francese, che correva per la scuderia italiana dal 1983, soffriva di problemi fisici. Nell'inverno 1984-1985 era stato operato alla gamba destra, per un'ipertrofia muscolare. Al suo posto venne ingaggiato lo svedese Stefan Johansson, liberato dalla Toleman. Lo svedese aveva corso la prima gara, in Brasile, con la Tyrrell che, nel frattempo, aveva risolto i problemi di contratto con Stefan Bellof, reimpiegandolo cos\u00ec come pilota titolare.\nLa scuderia tedesca Zakspeed ingaggi\u00f2 il pilota britannico Jonathan Palmer, che aveva disputato la stagione precedente con la RAM. La Toleman, una volta rientrata in campionato, ingaggi\u00f2 Teo Fabi. Alla Brabham, a partire dal Gran Premio del Canada Marc Surer prese il posto di Fran\u00e7ois Hesnault. Il cambio era avvenuto gi\u00e0 per il Gran Premio del Belgio, gara poi annullata. Surer venne scelto dalla scuderia britannica per la sua esperienza col motore turbo BMW.\nDal Gran Premio di Germania all'Osella l'olandese Huub Rothengatter sostitu\u00ec Ghinzani, che era in procinto di salire sulla Toleman. Solo per la gara tedesca, la Renault schier\u00f2 una terza vettura, una vecchia RE60, guidata da Fran\u00e7ois Hesnault, che in stagione aveva gi\u00e0 partecipato alle prime gare, con la Brabham. Sulla monoposto del pilota francese era stata installata una telecamera, per riprendere le fasi di prova e di gara, direttamente dalla pista. Hesnault, preferito a Philippe Streiff e Alain Fert\u00e9, aveva versato 800.000 franchi francesi alla casa transalpina. Fu l'ultima volta in cui una stessa scuderia presentava pi\u00f9 di due vetture al via di un gran premio. In tale occasione si derog\u00f2 al numero massimo di vetture ammesse alla fase di gara, consentendo a tutti i 27 partecipanti di gareggiare la domenica, visto che il limite era di 26 monoposto.\nIl 14 agosto, nel corso di una gara per vetture sport, la 1000km di Toronto, Manfred Winkelhock, pilota impiegato nel campionato dalla RAM, per\u00ec in un incidente. Perse il controllo della sua Porsche 962C, alla seconda curva del circuito di Mosport Park, finendo contro un muretto di protezione. Il pilota venne estratto ancora vivo dalla vettura, ma non riusc\u00ec a superare il trauma, decedendo per emorragia celebrale, il giorno seguente. La scuderia lo sostitu\u00ec, nel Gran Premio d'Austria, col pilota inglese Kenny Acheson, gi\u00e0 impiegato nella parte finale della stagione 1983.\nDalla stessa gara la Toleman, come gi\u00e0 annunciato nelle settimane precedenti, portava in pista una seconda vettura, affidata a Piercarlo Ghinzani, che fino al Gran Premio di Gran Bretagna era stato impiegato dall'Osella.\nI seguenti piloti e costruttori presero parte al campionato del mondo di Formula 1 nella stagione 1985.\nCircuiti e gare.\nIl N\u00fcrburgring torn\u00f2 a ospitare il Gran Premio di Germania, dopo che, a seguito del grave incidente di Niki Lauda, dell'edizione del 1976, il mondiale si era spostato sull'Hockenheimring. Abbandonata la Nordschleife la Formula 1 si era gi\u00e0 ripresentata sul tracciato renano nel 1985, con un'edizione del Gran Premio d'Europa.\nModifiche al regolamento.\nRegolamento tecnico.\nIl presidente della FISA, Jean-Marie Balestre, annunci\u00f2, in una conferenza stampa, al sabato prima del Gran Premio del Belgio 1984, la volont\u00e0 di limitare ancora, per la stagione 1985, la capacit\u00e0 dei serbatoi, portandola a 195 litri, contro i 220 ammessi nel 1984. Le case costruttrici si dissero subito contrarie; la controproposta della FISA fu di limitare a soli 1.300 cm\u00b3 la dimensione ammessa per i propulsori turbo. A margine del Gran Premio di Francia 1984 vi fu una riunione tra i costruttori in merito alle proposte sul regolamento tecnico del 1985. La proposta della federazione che veniva rigettata da quasi tutti i costruttori, che si trovavano in grossa difficolt\u00e0 coi consumi. La Renault, in crisi, per bocca del direttore tecnico G\u00e9rard Larrousse, minacci\u00f2 l'uscita dal campionato, mentre la Tyrrell, che disponeva di un vecchio motore a pressione atmosferica, non era disposta ad accettare la richiesta dei costruttori dei motori turbo, di ampliare a 230 litri la capacit\u00e0 dei serbatoi. \nLa Federazione torn\u00f2 sui suoi passi, confermando il limite a 220 litri.\nIl 3 ottobre 1984 la Commissione F1 della FISA rese note le modifiche regolamentari per la stagione 1985. Venivano vietati il raffreddamento del carburante, le pinne al termine degli alettoni e veniva imposto l'obbligo del \"crash test\" per la parte anteriore della monoposto, anche a seguito ai gravi incidenti in cui erano rimasti vittime, nel 1984, Martin Brundle e Johnny Cecotto.\nRiassunto della stagione.\nGran Premio del Brasile.\nKeke Rosberg fu autore di un eccellente avvito, che lo port\u00f2 al comando, davanti a Michele Alboreto. Anche l'altro pilota della Williams, Nigel Mansell trov\u00f2 un ottimo spunto al via, che gli permise di passare Prost e le due Lotus. Il britannico attacc\u00f2 subito anche Alboreto: le due vetture vennero a contatto con le gomme, la vettura del britannico usc\u00ec di pista, finendo nella via di fuga. Mansell fu aiutato dai commissari a riprendere la pista, anche con una vettura danneggiata. Non ci furono, invece, problemi per il ferrarista, che rimase secondo. Thierry Boutsen rimase fermo in griglia, tanto di necessitare di una spinta per poter avviarsi.\nTermin\u00f2 presto la gara per Nelson Piquet, costretto al ritiro, gi\u00e0 nel corso del settimo giro, per un problema a una sospensione, danneggiata dal passaggio su un cordolo. Nei primi giri Rosberg amministr\u00f2 il vantaggio su Alboreto, per cercare di risparmiare le gomme; dal suo canto Alboreto, dopo l'incidente con Mansell, si trov\u00f2 una vettura sottosterzante. Questo favoriva il ravvicinarsi di Alain Prost, terzo.\nAlboreto trov\u00f2 il comando della gara al decimo giro, quando Rosberg fu costretto ad abbandonare la gara, per la rottura del turbo. Al quattordicesimo giro Niki Lauda prese la terza posizione ad Ayrton Senna. Al diciottesimo giro Prost si port\u00f2 in vetta, sfruttando un errore di cambiata di Alboreto, alla curva \"Vitoria\".\nLauda si avvicin\u00f2 ad Alboreto, ma al ventiquattresimo giro l'austriaco fu costretto a un passaggio ai box per un guasto al cambio elettronico. Al ventiseiesimo giro De Angelis, quarto, and\u00f2 al cambio gomme. Rientr\u00f2 in gara sesto, alle spalle di Andrea De Cesaris. Il giro successivo il pilota della Ligier tampon\u00f2, nella corsia dei box, la vettura di Ren\u00e9 Arnoux, cosa che lo costrinse all'abbandono. Arnoux fu costretto a un intero giro con una gomma forata, per rientrare nella corsia dei box.\nAl trentesimo giro sia Prost che Alboreto si fermarono per cambiare gli pneumatici. Il francese mantenne il comando della gara, mentre il ferrarista usc\u00ec alle spalle di Senna. Il brasiliano si ferm\u00f2, comunque, nel giro successivo, cedendo di nuovo la seconda piazza ad Alboreto. Dietro ai primi tre c'erano De Angelis, Patrick Tambay, Philippe Alliot e Jacques Laffite.\nProst ampli\u00f2, agevolmente, il suo margine su Alboreto. Nelle retrovie Alliot, rimasto con sole cinque marce, dovette cedere la posizione prima a Laffite, poi al rimontante Arnoux. Il ferrarista pass\u00f2 anche Laffite, al quarantaseiesimo giro. Tre giri dopo fu costretto al ritiro anche Senna, con il motore fuori uso. La rimonta di Arnoux prosegu\u00ec quando, al cinquantaduesimo passaggio, ebbe la meglio anche su Tambay.\nAlain Prost si aggiudic\u00f2 il diciassettesimo gran premio iridato della carriera. Precedette due italiani, Alboreto (unico a pieni giri come Prost) e De Angelis, mentre il resto della zona punti venne monopolizzata da piloti francesi: Arnoux, Tambay e Laffite.\nGran Premio del Portogallo.\nUna forte pioggia colp\u00ec il tracciato, gi\u00e0 ben prima della partenza. Nigel Mansell e Pierluigi Martini danneggiarono le loro vetture nel giro d'installazione (il primo effettu\u00f2 un testacoda mentre il secondo and\u00f2 a sbattere), e furono costretti a partire dalla corsia dei box. Stessa sorte tocc\u00f2 a Eddie Cheever: col turbo in panne sulla vettura titolare, fu costretto a utilizzare il muletto, e a non poter partire dalla griglia. La griglia non venne per\u00f2 modificata dalle assenze, se non per le piazzole rimaste vuote.\nAyrton Senna, che partiva dalla \"pole position\", mantenne agevolmente il comando della gara, anche perch\u00e9 Alain Prost, l'altro pilota in prima fila, ebbe dei problemi al via, superato anche da Elio De Angelis. Seguivano, poi, Michele Alboreto, Derek Warwick e Niki Lauda. Rosberg rimase fermo con la vettura in mezzo alla griglia, tanto da venir colpito da Jonathan Palmer. Il finlandese, con l'aiuto dei commissari, pot\u00e9 comunque avviarsi, e lo stesso Palmer riusc\u00ec comunque a proseguire, anche se si ritir\u00f2 dopo poco.\nAl terzo giro Lauda pass\u00f2 Warwick. Le condizioni della pista, molto difficili, portarono a diversi incidenti. Al quarto giro fin\u00ec in testacoda Fran\u00e7ois Hesnault, per un malfunzionamento del motore, mentre Philippe Alliot fin\u00ec fuori pista a causa dell'\"acquaplanining\". Il giro dopo Riccardo Patrese tampon\u00f2 Stefan Johansson, ed entrambi finirono in testacoda. Il padovano non pot\u00e9 proseguire il gran premio. Sorpresi dall'incidente vennero a contatto gli accorrenti Stefan Bellof e Manfred Winkelhock, che poterono per\u00f2 continuare la gara.\nChi si trovava in maggiore difficolt\u00e0 erano i piloti con le gomme Pirelli. Jacques Laffite fu costretto presto ai box, mentre Andrea De Cesaris fu anche autore di un'uscita di pista. Anche Martini fu autore di un'escursione fuori pista.\nAl quattordicesimo giro Warwick cedette la posizione a Tambay; nello stesso giro Gerhard Berger, dopo un testacoda, abbandon\u00f2 la gara. Prost e Alboreto si avvicinarono a De Angelis, senza per\u00f2 riuscire a passarlo.\nProseguirono gli incidenti: al diciassettesimo giro Winkelhock tampon\u00f2 Johansson, nel corso di un doppiaggio. Entrambi ripartirono lo svedese fu costretto ai box, per montare un nuovo musetto. Keke Rosberg termin\u00f2 in testacoda, alla \"Parabolica\", colp\u00ec un \"guard-rail\", fratturandosi anche un pollice. I commissari dovettero spostare la vettura che era rimasta in traiettoria.\nAl ventunesimo giro Warwick usc\u00ec dal tracciato, rientrando ai box per cambiare gli pneumatici e riparare la sua Renault. Tre giri dopo si ferm\u00f2 anche Nelson Piquet, a causa della scarsa aderenza che le Pirelli dimostravano in condizioni di bagnato estremo. Il brasiliano fu poi costretto a box, quattro giri dopo, sempre per provare nuove gomme. Baldi, nello stesso giro, abbandon\u00f2, dopo un testacoda.\nA met\u00e0 gara Senna comandava con oltre 37 secondi di margine su De Angelis che, a sua volta, precedeva di pochi decimi Prost. Alboreto era a 5 secondi dal suo connazionale, godendo di un margine di oltre 41 secondi su Tambay. Al trentunesimo giro Prost attacc\u00f2 ancora De Angelis ma, finito su un rivolo d'acqua, perse il controllo della sua vettura, che termin\u00f2 contro un muretto. Il francese dovette ritirarsi. Un giro dopo decise di ritirarsi anche Piquet, seguito da De Cesaris, impossibilitato a tenere in pista la sua vettura.\nAl trentasettesimo giro Senna mise quattro ruote sull'erba, ma mantenne il controllo della vettura, e pot\u00e9 proseguire la gara al comando. Al quarantatreesimo giro Alboreto si avvicin\u00f2 a De Angelis, passandolo alla prima curva. Il pilota della Lotus cerc\u00f2 di resistere, uscendo anche di pista alla terza curva, ma senza successo.\nLa pioggia aument\u00f2 ancora d'intensit\u00e0, tanto che i direttori sportivi delle squadre proposero di interrompere la gara, senza per\u00f2 che la direzione di corsa accogliesse la proposta. Lauda, con problemi al motore, abbandon\u00f2 al quarantanovesimo giro. Anche Senna, al comando, e lo stesso Lauda, ritirato, cercarono di convincere, inutilmente, la direzione di gara a interrompere il gran premio. Nel frattempo Nelson Piquet aveva cercato di riprendere la pista, ma dopo due giri molto lenti, decise per l'abbandono definitivo.\nAl sessantunesimo giro Patrick Tambay prese la terza posizione a De Angelis, vittima di una foratura lenta, che lo tormentava dal decimo giro. Quattro giri dopo la direzione di corsa, essendo state raggiunte le due ore di gara, avvis\u00f2 i concorrenti che il gran premio si sarebbe interrotto al sessantasettesimo giro, due giri prima della durata prevista inizialmente.\nAyrton Senna colse la sua prima vittoria nel mondiale, il settantaquattresimo pilota a riuscirci, precedendo Alboreto di un minuto e tre secondi, unico a pieni giri come il brasiliano, e Tambay. De Angelis riusc\u00ec a chiudere comunque quarto. Senna ottenne la prima vittoria per la Lotus dopo il decesso di Colin Chapman. La sua vittoria interruppe una striscia di 8 successi consecutivi della McLaren. Fu anche il primo successo per una vettura motorizzata Renault, dal Gran Premio d'Austria 1983. Senna ottenne anche il \"Grand Chelem\" (\"pole position\", giro veloce, vittoria e gara condotta per tutta la sua interezza). Michele Alboreto si trov\u00f2 in testa al campionato mondiale, cosa che non succedeva a un pilota italiano dal Gran Premio di Monaco 1958, con Luigi Musso.\nGran Premio di San Marino.\nLe due Lotus furono autrici di una buona partenza, con Ayrton Senna che mantenne il comando, seguito da Elio De Angelis. Fu invece autore di una partenza modesta Keke Rosberg, che si fece passare sia da Michele Alboreto che da Alain Prost.\nAl quinto giro Nigel Mansell cedette la posizione, mentre era sesto, prima a Niki Lauda poi a Nelson Piquet, favorito dalla scelta di gomme morbide fatta dalla Pirelli. Il giro successivo Lauda ebbe la meglio anche su Rosberg, che venne presto passato anche da Piquet. All'ottavo passaggio Prost attacc\u00f2 Alboreto, prima alla \"Villeneuve\", poi all'interno della \"Tosa\", ma senza successo.\nAll'undicesimo giro Alboreto, sempre pressato da Prost, attacc\u00f2, con successo De Angelis, portandosi al secondo posto. Piquet, ormai con degli pneumatici in crisi, fu costretto ai box, per il cambio gomme. Il pilota della Brabham torn\u00f2 in gara tredicesimo. Il giro successivo anche Prost pass\u00f2 De Angelis, mentre Andrea De Cesaris termin\u00f2 la gara, uscendo alla curva della \"Tosa\", per un problema ai freni, che aveva dimenticato di ricaricare, dopo essere uscito dai box.\nAl quattordicesimo giro Stefan Johansson pass\u00f2 Mansell, poi anche Rosberg, pochi giri dopo, risalendo nella zona dei punti. Nel frattempo Prost tentava, ancora infruttuosamente, di superare Alboreto. Lauda pass\u00f2 De Angelis che soffriva per un calo di sovralimentazione del turbo. Dopo venti giri Senna comandava la gara, con meno di un secondo di vantaggio, su Alboreto che precedeva, a sua volta, di un secondo, Prost, poi Lauda (staccato di oltre 6 secondi dal leader della gara), De Angelis, Johansson, Rosberg e Mansell.\nAlboreto attacc\u00f2 Senna, senza prendergli la posizione, e poi, poco dopo, fu a sua volta oggetto di un attacco di Prost, che riusc\u00ec a scalare secondo. Al ventiquattresimo giro termin\u00f2 il gran premio per Rosberg, per un guasto all'acceleratore. Alboreto, per un problema all'impianto elettrico fu costretto a una sosta ai box. Il pilota della Ferrari rientr\u00f2 in gara lontano dalla zona dei punti.\nNei giri seguenti Prost attacc\u00f2 anche Senna, fino a quando non perse qualche secondo prezioso nel doppiaggio di Patrick Tambay. Il pilota della McLaren decise, su segnalazione del computer della sua monoposto, di rallentare, al fine di risparmiare carburante. Nello stesso tempo Alboreto fu costretto al definitivo abbandono, per un guasto all'alternatore. Lauda perse la posizione, a vantaggio di De Angelis, per un testacoda. La sua gara venne da quel momento penalizzata per un malfunzionamento della centralina di controllo della sua vettura, tanto da venir passato da Johansson. Al trentanovesimo giro Nigel Mansell manc\u00f2 una cambiata alle \"Acque Minerali\", perdendo due posizioni.\nSenna guidava, pur avendo anche lui rallentato il ritmo, con 3,1 secondi di mergine su Prost, 15 sul compagno di team De Angelis, 17 su Johansson, quasi 29 su Lauda e oltre un minuto su Piquet. Senna ampli\u00f2 il vantaggio su Prost, mentre Piquet venne sorpassato da Thierry Boutsen. De Angelis e Johansson, in lotta per il terzo posto, arrivarono alle spalle di Boutsen e Piquet, doppiati, che lottavano per la sesta posizione. Al cinquantesimo giro, Piquet and\u00f2 all'attacco, vicente, su Boutsen, alla \"Villeneuve\". Rallentato da questa lotta, De Angelis fu attaccato dallo svedese della Ferrari alla \"Tosa\". Pur se penalizzato dalla traiettoria di Botsen, Johansson scavalc\u00f2 De Angelis.\nLa rimonta di Johansson prosegu\u00ec pochi giri dopo, quando pass\u00f2 anche Prost, molto attento ai consumi, per apporre vera resistenza. Il consumo di carburante decise la gara negli ultimi giri. Il primo a dover abbandonare fu Senna, al cinquantasettesimo giro. Pass\u00f2 in testa Johansson, che per\u00f2 fu anch'egli costretto a fermare la monoposto per l'assenza di benzina, un solo giro dopo. Questo permise ad Alain Prost di posizionarsi in prima posizione.\nAlle spalle del francese c'erano De Angelis e Piquet: anche quest'ultimo fu colpito dalla mancanza di carburante, e dovette abbandonare. Boutsen si ritrov\u00f2 terzo, davanti a Tambay, che da poco aveva passato Lauda.\nProst giunse primo al traguardo, sempre a velocit\u00e0 limitata, potendo godere di un ampio margine su De Angelis. Il francese si trov\u00f2 senza benzina durante il giro d'onore. Boutsen, che aveva chiuso terzo, si trov\u00f2 senza benzina addirittura sulla linea d'arrivo. Il belga scese dalla sua Arrows, per spingerla oltre il traguardo. A gara terminata la McLaren di Alain Prost, giunto primo sul traguardo, venne pesata a 536 kg, 4 in meno del limite previsto dal regolamento (che prevedeva che la vettura pesasse 540 kg al via, o avesse 200 kg di carburante). Ci\u00f2 port\u00f2 alla squalifica del pilota francese. Tutti i piloti classificatisi alla sue spalle scalarono di una posizione. Elio De Angelis si trov\u00f2 cos\u00ec a vincere la gara senza avere, di fatto, condotto nemmeno per un giro. Ci\u00f2 era accaduto, per l'ultima volta, proprio ad Alain Prost, al Gran Premio del Brasile 1982.\nDe Angelis colse la sua seconda, e ultima, vittoria nel mondiale di Formula 1. Fu il primo pilota italiano a vincere una gara di Formula 1 in Italia, dalla vittoria di Ludovico Scarfiotti nel Gran Premio d'Italia 1966. Il pilota romano si trov\u00f2 anche in testa alla classifica iridata, scalzandovi Alboreto. Boutsen colse il suo primo podio (l'Arrows mancava dal podio dal secondo posto di Riccardo Patrese nel Gran Premio di San Marino 1981), mentre Patrick Tambay, scalato terzo, festeggi\u00f2 il suo undicesimo, e ultimo, podio iridato.\nGran Premio di Monaco.\nIl \"poleman\" Ayrton Senna riusc\u00ec a resistere all'attacco di Nigel Mansell; seguivano Michele Alboreto, Alain Prost ed Eddie Cheever. A met\u00e0 plotone Gerhard Berger manc\u00f2 la partenza: Stefan Johansson tampon\u00f2 Tambay che, a sua volta, colp\u00ec la vettura di Berger. Per gli ultimi due la gara fin\u00ec subito. Johansson, con le sospensioni danneggiate, abbandon\u00f2 poco dopo.\nAl termine del secondo giro Alboreto riusc\u00ec a strappare la seconda posizione a Mansell, attaccandolo alla \"Santa Devota\". Il britannico, al termine dello stesso giro, cedette la terza piazza a Prost, sul rettilineo d'arrivo. Il giro successivo anche Cheever riusc\u00ec a passare Mansell, che scontava dei problemi ai freni, tanto da essere sorpassato anche da De Angelis e Rosberg. La gara del pilota della Alfa Romeo termin\u00f2, di fatto, all'ottavo giro, quando fu costretto ai box per un guasto all'alternatore. Giunto ai box, spinto dai commissari per raggiungere la piazzola della sua scuderia, riusc\u00ec anche a ripartire, prima di abbandonare, dopo qualche giro.\nAl decimo giro Senna comandava, con meno di due secondi di vantaggio su Alboreto. Prost era staccato di 8 secondi, Elio De Angelis era quarto, staccato di oltre sedici, e precedeva Keke Rosberg e Nigel Mansell. Il brasiliano della Lotus fu costretto all'abbandono, per un guasto al motore, al quattordicesimo giro. Probabilmente il motore era stato rovinato da un fuori giri, accaduto nel corso del \"warm up\".\nAl diciassettesimo giro Nelson Piquet attacc\u00f2 Riccardo Patrese sul rettilineo dei box: giunti alla prima staccata le due vetture vennero a contatto. Piquet colp\u00ec le barriere con le sospensioni anteriori, mentre Patrese fin\u00ec contro le stesse, col musetto. L'Alfa Romeo del pilota padovano rimbalz\u00f2, colpendo quella del brasiliano. Sulla Brabham vi furono delle fiamme, ma senza conseguenze per i piloti. Fabi, che seguiva i due, riusc\u00ec a passare indenne, mentre Jacques Laffite fu autore di un testacoda, senza conseguenze. \nAlboreto, che era vicino al doppiaggio, si trov\u00f2 in una situazione di incertezza, scivol\u00f2 sull'olio perduto da Patrese, e ci\u00f2 permise a Prost di passare al comando. Giunto sul posto, poco dopo, ove non era segnalata la presenza d'olio, Niki Lauda perse il controllo della sua vettura, terminando contro le barriere, e dovendosi ritirare.\nIl ferrarista si pose subito all'inseguimento di Prost, riuscendo a porsi a meno di un secondo dal francese, che comunque aveva dei problemi col turbo. Quando Prost, al ventiquattresimo giro, manc\u00f2 una marcia, Alboreto si riprese la testa della gara. Alle spalle dei primi due c'era De Angelis, seguito da Rosberg, De Cesaris, Warwick e Mansell. Anche Rosberg, come il suo compagno di scuderia Mansell, scont\u00f2 dei guai ai freni, e dovette cedere la posizione a De Cesaris e a Warwick.\nUn nuovo colpo di scena avvenne al trentaduesimo giro. Alboreto colp\u00ec il marciapiede al \"Loews\", subendo una foratura lenta, che lo costrinse al cambio gomme. Il pilota milanese scese in quarta posizione. Al trentanovesimo giro Alboreto fu capace di passare De Cesaris al \"Mirabeau\". Nel frattempo Prost risolse i problemi al turbo, e pot\u00e9 controllare il comportamento della sua vettura pi\u00f9 facilmente.\nAl quarantasettesimo passaggio Rosberg cedette la posizione a Mansell. Pochi giri dopo il finlandese entr\u00f2 ai box, per il cambio degli pneumatici, uscendo dalla zona dei punti. Alboreto prosegu\u00ec a grande ritmo, recuperando diversi secondi su De Angelis. Ormai giunto alle spalle del connazionale, i due evitarono il contatto con Jonathan Palmer, partito in testacoda. Il giro successivo Alboreto pass\u00f2 De Angelis alla \"Santa Devota\".\nNegli ultimi giri della gara la pioggia fece la sua apparizione sul tracciato. Questo costrinse i piloti a rallentare il ritmo. De Angelis lo rallent\u00f2 pi\u00f9 deli altri, a causa di un problema ai freni. Al settantacinquesimo giro Mansell and\u00f2 in testacoda all'uscita del tunnel. Fortunosamente la sua vettura non tocc\u00f2 le barriere, permettendo al pilota di proseguire il gran premio. Due giri dopo il britannico perse la posizione, a favore di Jacques Laffite.\nAlain Prost fece sua la vittoria per la diciottesima volta nel mondiale. Completarono il podio Alboreto e De Angelis, quest'ultimo per l'ultima volta tra i primi tre.\nGran Premio del Canada.\nDe Angelis mantenne il primo posto, alla partenza, seguito da Senna, poi Michele Alboreto, Derek Warwick, Stefan Johansson e Alain Prost. Fin\u00ec presto il gran premio per Nelson Piquet, col cambio non funzionante. Al secondo giro Patrick Tambay prese la posizione a Prost.\nAl terzo giro, la perdita di una barra antirollio, comport\u00f2 un testacoda per Warwick, che, fortunatamente, venne evitato da tutti gli altri concorrenti, e pot\u00e9 proseguire il suo impegno. Tre giri dopo Senna fu costretto ai box, per un problema di sovralimentazione. I meccanici trovarono staccato il raccordo tra il turbo sinistro e lo scarico. Il brasiliano rientr\u00f2 in gara, ma solo dopo 5 giri. Nello stesso giro anche Andrea De Cesaris fu autore di un testacoda, che lo port\u00f2 a colpire Manfred Winkelhock. Il tedesco si ritir\u00f2, mentre il pilota della Ligier riguadagn\u00f2 i box. Al rientro in pista si trov\u00f2 a rallentare de Angelis, per qualche curva.\nDe Angelis comandava, al decimo giro, con meno di 4 secondi di margine su Alboreto; seguivano Johansson, Tambay, Prost ed Eddie Cheever. Al sedicesimo giro Alboreto riusc\u00ec a passare al comando, dopo che, nel giro precedente, De Angelis era riuscito a rispondere agli attacchi del pilota della Ferrari. \nKeke Rosberg, in un tentativo di sorpasso su Warwick, mise due gomme sull'erba, e part\u00ec in testacoda. Il finlandese riprese la gara, pur dovendo passare ai box per cambiare gli pneumatici. Un altro pilota che and\u00f2 in testacoda fu Pierluigi Martini, dopo aver tamponato Tambay, nel corso di un doppiaggio del francese. Nello stesso giro Nigel Mansell prese la sesta piazza a Cheever.\nAl trentunesimo passaggio Philippe Alliot termin\u00f2 contro il muretto, distruggendo la sua vettura. Nella lotta per il comando De Angelis riusc\u00ec ad avvicinarsi ad Alboreto, ma una vettura sempre pi\u00f9 sottosterzante non permise al pilota romando di attaccare quello della Ferrari. Al quarantesimo giro il margine fra i due era di 4 secondi e 4 decimi. Johansson era staccato di 10 secondi e 8 decimi dal compagno di scuderia, mentre Tambay era a quasi 21 secondi. Al quarantatreesimo giro Rosberg pass\u00f2 Cheever, per il settimo posto.\nNei giri seguenti altri problemi tecnici afflissero De Angelis. La risposta del turbo non era pi\u00f9 lineare, e anche gli pneumatici sembravano aver perduto la loro performance. Questo permise a Johansson di avvicinarsi. La rottura di un pignone sulla Renault di Tambay consent\u00ec a Prost di passare il suo connazionale, al cinquantesimo giro. Il giro successivo vide anche il sorpasso, sulla linea dei box, di Johansson su De Angelis. Lo svedese riusc\u00ec a ridurre il margine che lo separava da Alboreto. Un malfunzionamento del propulsore sulla sua vettura spinse la scuderia italiana a indicare allo svedese di non attaccare il compagno di scuderia.\nAl cinquantacinquesimo passaggio Tambay cedette la sua posizione anche a Rosberg che, due giri prima, aveva passato il suo compagno di team Mansell. Il britannico impieg\u00f2 pochi giri per passare, anche lui, Tambay. Al sessantaduesimo giro Alain Prost pass\u00f2 De Angelis che, sei giri dopo, venne sorpassato anche da Rosberg.\nNegli ultimi giri Prost, che aveva meglio conservato gomme e benzina, divent\u00f2 una minaccia per Johansson. Un problema alla pompa della benzina consigli\u00f2 il francese a evitare attacchi. Nell'ultimo giro i tre piloti in testa vennero rallentati da De Cesaris, limitato da un guasto ai freni.\nMichele Alboreto conquist\u00f2 la sua quarta vittoria iridata, davanti al compagno di scuderia Stefan Johansson, al suo primo podio. Per la Scuderia Ferrari, alla novantesima vittoria nel mondiale, fu la prima doppietta dal Gran Premio d'Olanda 1983. Johansson fu il primo pilota svedese a podio, dai tempi di Ronnie Peterson nel Gran Premio d'Olanda 1978. Prost complet\u00f2 il podio. Il francese, cos\u00ec come Rosberg, si fermarono, senza benzina, poco dopo il traguardo.\nGran Premio degli Stati Uniti d'America.\nNigel Mansell scatt\u00f2, al via, meglio di Ayrton Senna, e si pose al comando. Seguivano, poi, Alain Prost, Keke Rosberg, Michele Alboreto, Elio De Angelis ed Eddie Cheever. Senna riprese la vetta della gara gi\u00e0 alla terza curva; Rosberg, sempre nel corso del primo giro, dopo aver passato Prost, pass\u00f2 anche Mansell, sotto il tunnel. Cheever fu subito costretto ai box, a causa di uno pneumatico spiattellato.\nProst, con dei problemi all'impianto frenante, lasci\u00f2 strada ad Alboreto e De Angelis. Senna non riusciva, a causa della scelta di gomme troppo dure, a distanziare Rosberg: all'ottavo giro il brasiliano rientr\u00f2 ai box ma, per un difetto di comunicazione, la Lotus gli rimont\u00f2 ancora pneumatici della mescola troppo dura. Rientr\u00f2 in gara quattordicesimo. Le due Williams di Rosberg e Mansell si trovarono nelle prime due posizioni, anche se il britannico si lamentava per una scelta di gomme errata, come quella effettuata da Senna al via. I due precedevano Alboreto, De Angelis, Prost, Johansson, Warwick, Piquet, Lauda e le due Tyrrell. Niki Lauda si ritir\u00f2 per un problema ai freni, Nelson Piquet fu costretto ai box per un detrito che bloccava una presa d'aria, mentre Derek Warwick, anche lui penalizzato dall'impianto frenante, inizi\u00f2 a cedere posizioni.\nAll'undicesimo giro De Angelis prese la posizione ad Alboreto. Due giri dopo Stefan Johansson, che stava rimontando, pass\u00f2 Prost, portandosi alle spalle di Alboreto. Al quattordicesimo giro Stefan Bellof urt\u00f2 il retro della vettura del suo compagno di team, Martin Brundle, perdendo anche parte della carrozzeria, ma senza abbandonare la gara. Un giro dopo Johansson pass\u00f2 Alboreto, mentre Senna colp\u00ec le protezioni alla curva 3. Una fila di pneumatici fin\u00ec cos\u00ec sul tracciato, coi commissari che impiegarono un minuto per riportare in ordine la pista. Un altro incidente coinvolse, poco dopo ,Patrick Tambay, che fin\u00ec in testacoda, e fu costretto all'abbandono.\nAl diciassettesimo passaggio Brundle super\u00f2 Prost, mentre tre giri dopo Mansell, in crisi coi freni, dovette lasciare la seconda posizione a De Angelis. Nello stesso giro, per lo stesso problema, Prost decise il ritiro, mentre Brundle pass\u00f2 anche Alboreto. Rosberg conduceva con 25 secondi di vantaggio su De Angelis, 36 su Mansell, quasi 37 su Johansson, oltre 43 su Brundle. Seguivano, nell'ordine, Alboreto, Bellof, Senna e Laffite. Johansson super\u00f2 Mansell al ventiduesimo giro. Il britannico si ferm\u00f2, due giri dopo, per cambiare gli pneumatici. Due giri dopo anche Senna effettu\u00f2 una nuova sosta, la seconda. Questo volta sulla sua vettura vennero montate gomme morbide. Il brasiliano rientr\u00f2 in gara senza aver perduto nessuna posizione.\nLa gara di Mansell termin\u00f2 il giro seguente, quando perse il controllo della sua monoposto, alla terza curva, proprio nel punto in cui la fila di pneumatici a protezione era stata danneggiata da Senna. Mansell colp\u00ec il muretto, e usc\u00ec dalla vettura con una contusione a un pollice. Al ventottesimo giro De Angelis si trov\u00f2 il musetto della vettura danneggiato, dopo aver colpito Gerhard Berger, nel corso di un doppiaggio. Il pilota romano rientr\u00f2 ai box, per cambiare anche gli pneumatici. Nello stesso giro Alboreto ripass\u00f2 Brundle.\nRosberg, dopo 30 giri, aveva un vantaggio di 38\"6 su Johansson e 46\"8 sull'altro ferrarista Alboreto. Brundle era ancora vicino al pilota milanese, e precedeva di 5\"3 Bellof, il suo compagno alla Tyrrell. La gara per Brundle fin\u00ec quando, nel corso del trentunesimo giro, si trov\u00f2, assieme ad Alboreto, a doppiare Philippe Alliot. Quest'ultimo, all'uscita del tunnel, si spost\u00f2 all'interno per lasciare la traiettoria ad Alboreto, per la successiva curva a destra. Il francese, per\u00f2, riprese la traiettoria ideale troppo presto, senza lasciare spazio a Brundle, che cos\u00ec fu costretto a tamponarlo. I danni sulla sua Tyrrell lo portarono al ritiro.\nKeke Rosberg riusciva a mantenere un grosso margine su tutti gli altri piloti, ma la sua gara venne resa pi\u00f9 difficile da un surriscaldamento dell'acqua: questo era dovuto a un foglio di carta che stava ostruendo uno dei radiatori. Senna, che con le gomme nuove era il pi\u00f9 veloce in pista, strapp\u00f2, nel frattempo, la quarta piazza a Bellof.\nAl cinquantesimo giro Rosberg pass\u00f2 ai box, per consentire ai meccanici di pulire il detrito che lo stava mettendo in crisi. Contro le sue indicazioni la scuderia decise anche per il cambio gomme. Il finlandese riusc\u00ec, comunque, a rientrare in gara al primo posto. Due giri dopo Senna, che aveva fatto segnare da poco il giro veloce, e che si stava avvicinando pericolosamente ad Alboreto, and\u00f2 lungo alla curva 3, terminando contro il muretto la sua gara.\nRosberg si trov\u00f2, di nuovo, con problemi di raffreddamento dell'acqua, a causa di un altro detrito che stava ostruendo le prese d'aria. Ci\u00f2 permise a Johansson di ridurre a meno di tre secondi il distacco dal primo posto. La rimonta dello svedese non pot\u00e9 essere completata, per la rottura dei freni anteriori destri: Johansson, per allontanare un possibile ritiro, dovette rallentare.\nKeke Rosberg vinse la sua quarta gara valida, quale prova del campionato mondiale, in carriera. Fu la prima vittoria per una vettura motorizzata Honda dal Gran Premio d'Italia 1967 (con John Surtees su vettura costruita dalla stessa casa nipponica).\nGran Premio di Francia.\nAyrton Senna fu autore di una buona partenza, che per\u00f2 non gli permise di superare il \"poleman\" Keke Rosberg. Alain Prost part\u00ec, invece, male e si ritrov\u00f2 solo settimo. Dietro a Senna si erano posti Nelson Piquet, Michele Alboreto, Elio De Angelis e Niki Lauda.\nAl quinto giro si ritirarono sia Andrea De Cesaris, con un semiasse rotto, che Alboreto, che vide esplodere il motore della sua vettura alla \"Signes\". Due giri dopo, sfruttando la competitivit\u00e0 delle gomme Pirelli Piquet prese la posizione a Senna. Poco dopo anche Lauda scal\u00f2 di una piazza, passando De Angelis.\nAl decimo giro Senna fu costretto ai box col cambio bloccato in terza marcia. Il brasiliano sper\u00f2 che la riparazione dei meccanici potesse consentirgli di rientrare in gara. Il giro successivo Piquet attacc\u00f2 Rosberg alla \"Beausset\" con successo, portandosi al comando. Il pilota della Williams cerc\u00f2 il contrattacco alla curva \"Bendor\", non fu capace di recuperare il primato. Nello stesso giro Prost pass\u00f2 De Angelis.\nPiquet fu capace di mettere subito un certo margine tra lui e Rosberg che, dal suo canto, aveva una vettura che soffriva di mancanza di aderenza. Ci\u00f2 permise alle due McLaren di avvicinarsi. Qualche giro dopo Rosberg, e il sopraggiungente Lauda, si trovarono a dovere doppiare Pierluigi Martini; il pilota della Minardi lasci\u00f2 passare il primo, ma chiuse la traiettoria all'austriaco, che fu costretto a frenare bruscamente e passare sui cordoli per evitare il tamponamento. Questo permise a Prost di chiudere il margine su Lauda. Quando Martini fece passare Lauda non si avvide di Prost, che dovette fare uno scarto, anche lui, per evitare un incidente.\nDopo venti giri Piquet aveva un vantaggio di 9\"5 su Rosberg che, a sua volta, aveva mezzo secondo di margine su Lauda, e un secondo pieno su Prost. De Angelis, quinto, era staccato di oltre diciassette secondi da Piquet, mentre Marc Surer, che chiudeva la zona dei punti, era a oltre 33 secondi dal suo compagno di scuderia. Un giro dopo Gerhard Berger, anche lui alle prese con il doppiaggio di Martini, fin\u00ec per avere un contatto con il pilota italiano. I due piloti terminano nella via di fuga, costretti al ritiro.\nAl ventinovesimo giro Senna, che era rientrato in pista, ma era lontano dalla zona dei punti, vide esplodere il suo motore alla \"Signes\". Questo fece cadere dell'olio sulle gomme posteriori della monoposto: la vettura and\u00f2 in testacoda e termin\u00f2 la sua corsa contro le barriere. Il brasiliano usc\u00ec dalla sua Lotus incolume.\nDue giri dopo anche Lauda dovette abbandonare la gara, per un problema al cambio, sul rettilineo della \"Bretelle\". Nei giri successivi Prost si avvicin\u00f2 ancora a Rosberg, non riuscendo a passarlo. Al trentasettesimo giro Stefan Johansson entr\u00f2 in zona punti, passando Tambay. Due giri dopo Prost riusc\u00ec, infine, a passare il finlandese, alla \"S de la Verriere\".\nProst, ora secondo, e che aveva un ritardo di 17 secondi da Piquet, era in grado di guadagnare un secondo a giro sul brasiliano. Rosberg pass\u00f2 ai box per un cambio degli pneumatici, scalando cos\u00ec quarto, alle spalle di De Angelis. Anche Surer decise per un cambio gomme: lo svizzero scese in ottava posizione. Questa scelta del compagno di team spinse Piquet a ridurre il ritmo, per conservare le sue gomme. Il margine su Prost si ridusse a 11 secondi.\nRosberg recuper\u00f2, al quarantaquattresimo giro, la posizione su De Angelis. Prost, che al cinquantesimo giro aveva ridotto a meno di 10 secondi lo svantaggio sul primo, si vide limitato da un malfunzionamento del motore. A ogni rallentamento il motore perdeva potenza; questo costringeva il francese a tenere l'acceleratore aperto, anche in frenata e al momento del cambio delle marce. Questo problema, oltre a togliere al transalpino qualsiasi possibilit\u00e0 di vittoria, permise a Rosberg di ritornare vicino, tanto da strappargli la seconda posizione, all'ultimo giro, sul rettilineo del \"Mistral\". Pochi secondi dopo anche De Angelis si vide passare, da Johansson, alla \"Signes\", per il quarto posto. Sulla Lotus del pilota romano si era verificata una perdita di sovralimentazione del turbo.\nNelson Piquet si aggiudic\u00f2 la gara; fu la prima vittoria della stagione per lui e per la Brabham. Per la scuderia britannica fu il trentacinquesimo, e ultimo successo, in una gara valida quale prova del mondiale (oltre che il centoventesimo podio). Fu anche la prima vittoria per una vettura gommata dalla Pirelli dal Gran Premio d'Italia 1957 (Stirling Moss su Vanwall). Rosberg conquist\u00f2, per la prima volta in carriera, un giro veloce in gara.\nGran Premio di Gran Bretagna.\nAllo spegnimento dei semafori Ayrton Senna infil\u00f2 subito Nelson Piquet e, alla \"Copse\", pass\u00f2 anche Keke Rosberg, ponendosi al comando della gara. Anche Prost e Mansell riuscirono a prendere la posizione a Piquet, portandosi alla spalle di Rosberg. Sempre alla \"Copse\", Patrick Tambay, in uscita di pista, tampon\u00f2 Stefan Johansson, col francese che perse la gomma anteriore destra. Questa, rientrata in pista, port\u00f2 grande scompiglio: Philippe Alliot, per evitarla, colp\u00ec la vettura di Piercarlo Ghinzani. Di questi piloti, coinvolti nell'incidente, l'unico capace di proseguire fu Johansson. La vettura dello svedese, per\u00f2, col radiatore dell'olio danneggiato, spandeva olio sulla pista.\nAlla \"Stowe\" Rosberg tent\u00f2, senza riuscirvi, di ripassare Senna; nello stesso punto ebbe miglior sorte Mansell, che prese la posizione a Prost. Il giro successivo il transalpino tent\u00f2 di recuperare la posizione, attaccando alla \"Woodcote\", finendo per\u00f2 su una chiazza d'olio lasciata da Johansson: Prost fu capace di controllare la sua vettura, e di proseguire il gran premio, pur cedendo la quarta posizione a De Cesaris. Nello stesso giro De Angelis pass\u00f2 Michele Alboreto, salendo settimo.\nDe Cesaris, con un ottimo ritmo, prese la terza posizione a Mansell, gi\u00e0 al quinto giro, anche se il duo di testa Senna-Rosberg riusciva a scavare, in pochi giri, un margine di dieci secondi dal pilota della Ligier. Il britannico venne passato, poco dopo, anche da Alain Prost. All'ottavo giro Piquet venne sorpassato da De Angelis e, un giro dopo, De Cesaris dovette soccombere al sorpasso del rimontante Prost.\nLa gara di De Angelis, almeno per le prime posizioni, s'interruppe, al tredicesimo giro, per un problema al motore. Il pilota della Lotus rientr\u00f2 ai box, con la speranza che i tecnici della Lotus potessero risolvere il guasto. Al sedicesimo giro Prost super\u00f2 Rosberg: il finlandese aveva, da qualche tornata, rallentato, nella speranza di gestire al meglio gli pneumatici.\nDopo 17 giri Senna precedeva Prost di 9 secondi e mezzo, e di 10 e mezzo Rosberg. Pi\u00f9 staccato, a oltre venti secondi, c'era De Cesaris. Mansell, quarto, nello stesso giro si ritir\u00f2, con la frizione fuori uso. Alle spalle del pilota romano si trov\u00f2 cos\u00ec Niki Lauda che, al ventunesimo giro, gli prese la posizione. Nel giro successivo si ritir\u00f2 anche la Williams superstite, quella di Rosberg. Il motore esplose al passaggio alla \"Copse\", a causa dell'aria entrata in un collettore che portava i gas di scarico al turbo.\nDopo questi ritiri la classifica vedeva, alle spalle di Senna e Prost, Lauda, poi De Cesaris, Piquet, Alboreto, Derek Warwick e Jacques Laffite. Piquet, che aveva problemi con il computer che doveva indicargli il consumo di carburante, ridusse il ritmo, e si fece passare da Alboreto. Prost si avvicin\u00f2 a Senna, penalizzato al momento del doppiaggio di Warwick e Laffite, dalla lotta fra i due, in cui prevalse il francese.\nNei giri seguenti Senna riusc\u00ec a stabilizzare il vantaggio su Prost a circa un secondo. La gara vedeva molti piloti si trovavano nella difficolt\u00e0 di gestire il consumo del carburante, per poter arrivare fino a fine gran premio. Al quarantunesimo giro Senna doppi\u00f2 Alboreto e, viste le difficolt\u00e0 di Prost a compiere la stessa manovra su Piquet, ampli\u00f2 un poco il suo vantaggio. Nel frattempo, dopo mezz'ora di lavoro, i meccanici della Lotus rimandarono in gara De Angelis. Al quarantaduesimo giro la frizione trad\u00ec De Cesaris, costringendolo all'abbandono.\nLa lotta fra i primi due prosegu\u00ec a colpi di giri veloci, con entrambi i piloti che giocavano con la sovralimentazione del turbo per acquisire maggiore potenza. Senna era comunque riuscito ad ampliare a 3 secondi il margine sul francese. La gara del brasiliano, negli ultimi giri, venne penalizzata per\u00f2 da problemi di consumi, che lo costrinsero ad abbassare il ritmo. Al cinquantottesimo passaggio Prost si assicur\u00f2 la prima posizione, passando il brasiliano alla \"Becketts\". Nello stesso giro Laffite superava Piquet.\nAl cinquantanovesimo giro i duellanti per il primo posto arrivarono alla \"Chapel\", dove trovarono Niki Lauda. L'austriaco, all'arrivo dei due, fu costretto al ritiro per un problema elettrico. La manovra penalizz\u00f2, involontariamente, proprio il compagno di team. Senna prese l'aspirazione della monoposto di Prost, per poi passarlo alla \"Stowe\". Un primo tentativo di controsorpasso, alla \"Woodcote\", venne meno, per la presenza della vettura di Marc Surer.\nLa gara si decise al sessantesimo giro. La panne del motore di Senna (dovuto a un problema elettrico che faceva funzionare una sola bancata) permise a Prost di riprendere il primo posto e costrinse il paulista ad abbandonare. Nel suo propulsore la rottura di un sensore provoc\u00f2 il malfunzionamento dell'iniezione, portando alla mancanza di carburante.\nL'ultimo colpo di scena avvenne quando la direzione di gara mostr\u00f2 ai piloti la bandiera a scacchi, un giro prima del limite. La gara perci\u00f2 si concluse al sessantacinquesimo giro, con Alain Prost vincitore, con un giro di vantaggio su Alboreto e Laffite, che completarono il podio. Prost vinse alla media di 235,425 km/h, la pi\u00f9 alta dal Gran Premio d'Italia 1971.\nGran Premio di Germania.\nAl via, Fabi scatt\u00f2 lentamente dalla \"pole position\", venendo sfilato da varie vetture. Gi\u00e0 durante il giro di ricognizione l'italiano aveva lamentato alcuni problemi al motore, che ne avrebbero poi influenzato l'intera prestazione. Stefan Johansson si trov\u00f2, brevemente al comando, prima che Ayrton Senna e Keke Rosberg si trovassero davanti, gi\u00e0 alla prima curva. Alla prima frenata Michele Alboreto ebbe un contatto, proprio con il compagno di squadra Stefan Johansson, che danneggi\u00f2 lo pneumatico posteriore destro dello svedese; Johansson dovette rientrare ai box, vedendo la sua corsa gi\u00e0 compromessa.\nDopo poche curve, poco prima della \"chicane\", Rosberg prese la testa della gara, seguito da Senna, Alboreto, Elio De Angelis, Alain Prost e Nelson Piquet. Nelle retrovie, invece, Andrea De Cesaris veniva costretto al ritiro dopo essere stato toccato dal compagno Jacques Laffite. Al terzo giro Nigel Mansell entr\u00f2 nella zona dei punti, passando Piquet.\nNei primi giri Rosberg e Senna staccarono leggermente il resto del gruppo. Al decimo giro il duo di testa era riuscito a portare a oltre sette secondi il vantaggio nei confronti un terzetto di piloti, formato da Alboreto, De Angelis e Prost, che erano in lotta, e molto vicini tra loro. Al nono giro, nel frattempo, era terminata la gara di Fran\u00e7ois Hesnault, sulla cui vettura era stata montata una telecamera.\nRosberg, a causa di un'errata scelta di gomme, cominci\u00f2 a soffrire di un'usura maggiore, rispetto agli avversari, sugli pneumatici posteriori e, al sedicesimo giro, venne sopravanzato, da Senna, alla \"Dunlop\". Un altro pilota che scontava dei problemi era Prost che, a causa di un motore non performante (dovuto alla rottura di una tubazione tra il turbo e uno scambiatore), era costretto a moderare il suo ritmo.\nAl ventiquattresimo giro Piquet ferm\u00f2 la sua Brabham davanti ai box, col motore fumante. Sulla vettura si verific\u00f2 anche un principio d'incendio, che lo stesso pilota brasiliano contribu\u00ec a spegnere.\nLe posizioni di testa rimasero inalterate fino al ventisettesimo giro, quando Senna venne costretto al ritiro, per un problema a un giunto della trasmissione. Ci\u00f2 permise a Rosberg di riprendere la vetta della gara, con un margine di 4 secondi sugli inseguitori. Due giri dopo si ritir\u00f2 anche Fabi. Niki Lauda entr\u00f2 nella zona dei punti ma, pochi giri dopo, fu costretto a una sosta ai box per sistemare uno pneumatico che sembrava non bene fissato.\nAl trentanovesimo passaggio fu il turno di Laffite di entrare nei punti, avendo passato, dopo lungo duello, Thierry Boutsen. Due giri dopo termin\u00f2 la gara per De Angelis, anche lui col motore fuori uso. \nIl vantaggio di Rosberg, in difficolt\u00e0 nella gestione degli pneumatici, nei confronti di Alboreto e Prost si riduceva di giro in giro. Al quarantacinquesimo giro Alboreto, pressato da Prost, attacc\u00f2, senza successo, Rosberg. Anche Prost tent\u00f2, senza riuscire, di sfruttare la situazione, per prendere la posizione al pilota milanese. Un errore di Rosberg permise ad Alboreto di avvicinarsi tanto che, all'ultima curva della pista, il ferrarista prese il comando della gara. La manovra di Alboreto costrinse Rosberg a girare largo, e ci\u00f2 dette via libera anche a Prost. Il finlandese, gi\u00e0 in pochi giri, si trov\u00f2 a oltre 9 secondi da Alboreto.\nBoutsen, sesto, si ferm\u00f2, al cinquantaquattresimo giro, per il cambio delle gomme, rientrando in gara nono. Tre giri dopo dovette passare ai box, per un cambio degli pneumatici anche Rosberg, che aveva anche problemi all'impianto frenante. Il pilota della Williams ripart\u00ec quinto. Laffite si ritrov\u00f2, cos\u00ec, in terza posizione, dopo aver effettuato un sorpasso su Mansell.\nLa lotta tra i due alfieri di Ferrari e McLaren si risolse al cinquantottesimo giro, quando Prost and\u00f2 in testacoda, probabilmente a causa di una resa dei freni ormai non pi\u00f9 ottimale, dopo aver tentato un sorpasso su Alboreto. Nello stesso giro prosegu\u00ec la lotta per il podio tra Mansell e Laffite, col britannico ancora capace di riprendere la posizione. I due si scambiarono la posizione nei due giri seguenti: prima il pilota della Ligier torn\u00f2 terzo, passando Mansell sulla linea dei box, poi fu Mansell che si riprese la posizione.\nAlboreto ampli\u00f2 rapidamente il vantaggio su Prost che, gi\u00e0 al sessantunesimo giro, era oltre i 20 secondi. Lauda, doppiato da Alboreto, sfrutt\u00f2 il doppiaggio di quest'ultimo sul compagno di scuderia Johansson, per superare lo svedese, e prendere la sesta posizione. Lo svedese era penalizzato da un problema ai freni, che lo costrinse a cedere la settima posizione a Gerhard Berger.\nLa lotta fra Mansell e Laffite per l'ultimo gradino del podio si risolse a favore di quest'ultimo, grazie anche alla perdita di potenza del motore della Williams di Mansell.\nMansell, che aveva anche l'impianto frenante ormai compromesso, negli ultimi giri cedette anche a Thierry Boutsen e Niki Lauda, concludendo sesto.\nAlboreto conquist\u00f2 quindi la sua quinta, e ultima, vittoria in carriera nel mondiale di Formula 1, rafforzando la sua leadership in campionato e riportando a cinque le lunghezze di vantaggio su Prost, secondo. Quella di Alboreto rappresenta l'ultima vittoria nel mondiale di Formula 1 di un pilota italiano su vettura italiana.\nGran Premio d'Austria.\nAlla partenza Alain Prost venne infilato da Niki Lauda, gi\u00e0 alla prima curva. Dietro si verific\u00f2 molta confusione: Mansell part\u00ec piano, per un problema al motore, mentre Teo Fabi rimase fermo sulla griglia. Anche Elio De Angelis part\u00ec male, a causa di un motore sporco. Patrick Tambay s'infil\u00f2 tra i due piloti italiani, come, invece, non ci riusc\u00ec Alboreto, che colp\u00ec le vetture, perdendo la sospensione anteriore. Da dietro arriv\u00f2 Gerhard Berger, che tampon\u00f2 sia la Toleman che la Lotus. A seguito dell'incidente la direzione di gara espose la bandiera rossa, che interruppe la gara, ripresa poi sulla distanza originaria. L'unico che non riusc\u00ec a prendere il via alla seconda partenza fu Piercarlo Ghinzani, non coinvolto nell'incidente, ma che, nel primo giro, aveva mandato fuori giri il motore. De Angelis, Fabi, Alboreto e Berger passarono a utilizzare il muletto, cos\u00ec come Prost che, sulla vettura titolare, soffriva di un surriscaldamento.\nAlla seconda partenza Prost mantenne il comando, mentre Nigel Mansell fu nuovamente autore di una partenza cattiva, con Keke Rosberg che gli prese la seconda posizione, passando vicino al muretto. Alle spalle del finlandese si piazzarono Lauda, Piquet, De Angelis e lo stesso Mansell.\nLa gara di Rosberg termin\u00f2 presto, al quarto giro, per una perdita della pressione dell'olio. Le due McLaren imposero un ritmo impossibile per gli avversari: gi\u00e0 al decimo giro Prost aveva 24\"5 di vantaggio sul terzo, Nelson Piquet. Nel frattempo Fabi era entrato in zona punti, passando Tambay, che, al nono giro, si ferm\u00f2 ai box per cambiare gli pneumatici, a causa di una foratura.\nAl quattordicesimo giro Andrea De Cesaris fu autore di un'uscita di pista alla \"Texaco\": la sua Ligier termin\u00f2 contro un avvallamento del terreno, effettuando delle giravolte. Il pilota usc\u00ec indenne dalla vettura. Nei giri successivi, per un propulsore poco performante, Fabi perse diverse posizioni.\nAl diciottesimo passaggio Nigel Mansell prese la quarta posizione a De Angelis. Il pilota romano cedette, cinque giri dopo, la posizione a Senna. Prost si accorse che le regolazioni del muletto portavano a un consumo eccessivo delle gomme. Ci\u00f2 consent\u00ec a Lauda di ridurre a due secondi la distanza dal leader della gara.\nLa rimonta di Mansell prosegu\u00ec al venticinquesimo giro, quando ebbe la meglio su Piquet. Nel giro successivo Prost pass\u00f2 ai box, per cambiare gli pneumatici, ormai consumati. Dopo 11 secondi il francese torn\u00f2 in gara, secondo, alle spalle del solo Lauda. Nello stesso giro anche Nelson Piquet pass\u00f2 ai box, ma per ritirarsi, a causa di una mancanza di pressione della sovralimentazione; poco dopo abbandon\u00f2 anche Mansell, col motore esploso. La classifica vedeva, alle spalle del duo McLaren, Senna, Elio de Angelis, Michele Alboreto, Stefan Johansson e Marc Surer.\nDe Angelis effettu\u00f2 il suo cambio gomme, al trentunesimo giro. Il pilota della Lotus rientr\u00f2 in gara alle spalle delle due Ferrari.\nLauda aveva un vantaggio di quasi trenta secondi su Prost che, per\u00f2, con gomme nuove, riusciva a ridurre il margine sul compagno di team, di giro in giro. Negli stessi giri anche Johansson tent\u00f2, senza successo, di passare Alboreto.\nIl cambio in vetta avvenne al quarantesimo giro, quando il motore della vettura di Lauda esplode alla \"Rindt\". Prost si ritrov\u00f2 al comando, con oltre 42 secondi di vantaggio su Senna (con una vettura penalizzata da forti vibrazioni) e oltre 55 su Alboreto.\nAl quarantottesimo giro esplose un altro propulsore, quello della Renault di Patrick Tambay. Alla curva \"Sebring\" il francese scivol\u00f2 sull'olio perso dalla sua stessa monoposto, effettuando poi dei testacoda.\nProst concluse la gara vittorioso, per la ventesima volta nel mondiale di Formula 1. Completarono il podio Ayrton Senna, che negli ultimi giri scontava un aumento delle temperature del motore, e Michele Alboreto. Prost e Alboreto si ritrovarono appaiati in cima alla classifica dei piloti.\nClassifiche.\nClassifica costruttori.\nVengono sommati i punti delle prime due vetture al traguardo. I piazzamenti ottenuti dallo stesso costruttore con motori diversi sono conteggiati separatamente. Non vi sono scarti."}
{"id": "64257", "revid": "125869736", "url": "https://it.wikipedia.org/wiki?curid=64257", "title": "Campionato mondiale di Formula 1 1986", "text": "La stagione 1986 del Campionato Mondiale di Formula 1 \u00e8 stata, nella storia della categoria, la 37\u00aa ad assegnare il Campionato Piloti, vinto da Alain Prost (72 punti), e la 29\u00aa ad assegnare il Campionato Costruttori, vinto dalla Williams - Honda (141 punti). \u00c8 iniziata il 23 marzo e terminata il 26 ottobre, dopo 16 gare.\nLa pre-stagione.\nCalendario.\nLe tappe previste per il 1986 rimasero 16 come l'anno precedente, ma vi furono diversi cambiamenti nel calendario: uscirono di scena infatti il Europa, il Olanda, a causa delle numerose lamentele degli abitanti nella zona del Circuito di Zandvoort per la rumorosit\u00e0 delle vetture, e soprattutto il Sudafrica, in seguito alle proteste contro il regime dell'Apartheid, che gi\u00e0 nel 1985 avevano portato al boicottaggio della gara da parte di alcuni team.\nPer contro fece il suo debutto il Gran Premio d'Ungheria sul circuito dell'Hungaroring a Mogyor\u00f3d, nei pressi di Budapest: si tratt\u00f2 di una novit\u00e0 importante per l'epoca poich\u00e9 fu la prima gara di F1 disputata in un paese aderente al Patto di Varsavia.\nVi fu inoltre il ritorno di altri due Gran Premi: il GP di Spagna, che mancava dal 1981, previsto ora sul nuovo Circuito di Jerez de la Frontera, nei pressi di Cadice, e il Messico, che torn\u00f2 dopo ben 16 anni, mantenendo la storica sede dell'Autodromo Hermanos Rodriguez a Citt\u00e0 del Messico.\nInfine il Gran Premio di Gran Bretagna torn\u00f2 a disputarsi per l'ultima volta sul Circuito di Brands Hatch, dopo 10 anni di alternanza con il Circuito di Silverstone che, dall'anno successivo diventer\u00e0 la sede definitiva della gara inglese. \nPiloti e costruttori.\nI seguenti piloti e costruttori presero parte al campionato del mondo di Formula 1 nella stagione 1986.\nRiassunto della stagione.\nGran Premio del Brasile.\nDopo avere dominato, col nuovo motore Honda, le ultime gare del 1985, e avere ingaggiato per il 1986 il due volte campione del mondo Nelson Piquet, la Williams si presentava come favorita; tuttavia la squadra di Didcot doveva fare a meno del suo patron Frank, in ospedale dopo un gravissimo incidente stradale che lo costringer\u00e0 per sempre su una sedia a rotelle.\nVi era grande attesa anche per l'innovativa Brabham BT55, soprannominata \"sogliola\", progettata da Gordon Murray e guidata da Riccardo Patrese ed Elio De Angelis. La vettura per\u00f2 si rivel\u00f2 un disastro, e a maggio il pilota romano addirittura trov\u00f2 la morte in un test privato.\nLa stagione si apr\u00ec a Jacarepagu\u00e0 con Senna in pole position sulla Lotus-Renault, seguito dalle Williams-Honda di Piquet e Mansell e dalle Ligier-Renault gommate Pirelli di Arnoux e Laffite. In gara, Mansell and\u00f2 a sbattere al primo giro tentando di superare Senna. Vinse Piquet, davanti a Senna, Laffite e Arnoux. Il campione in carica Prost, partito nono, arriv\u00f2 fino in testa prima di ritirarsi col motore fuori uso, in uno dei pochi guasti meccanici per la McLaren in questa stagione; fuori per noie tecniche anche le due Ferrari di Alboreto e Johansson.\nGran Premio di Spagna.\nDopo 5 anni, la Formula 1 ritornava in Spagna sul circuito di Jerez de la Frontera da poco inaugurato. In prova, Senna ottenne nuovamente la pole davanti a Piquet, Mansell, Prost e Rosberg. La gara fu una lotta che vide protagonisti Senna e Mansell; l'inglese superava il brasiliano al 39\u00b0 dei 72 giri, ma a 10 giri dalla fine doveva lasciar passare sia Senna sia Prost. Mansell allora tent\u00f2 il tutto per tutto cambiando un'altra volta le gomme; rientrava terzo a 20 secondi dalla testa, ma in 9 giri prima superava Prost in crisi di carburante, e poi arrivava sul traguardo praticamente appaiato a Senna, anche se dietro per pochi millesimi.\nGran Premio di San Marino.\nA Imola si preannunciava, come gi\u00e0 l'anno precedente, una gara difficile per i consumi. Ancora una volta era Senna in pole davanti a Piquet e Mansell. L'inglese ruppe presto il motore, e Senna il cuscinetto di una ruota poco dopo. Prost and\u00f2 in testa davanti a Piquet e Rosberg dopo i cambi gomme; il finlandese rimase senza benzina, come anche Boutsen, Surer e Ghinzani. Lo stesso Prost restava a secco nel corso dell'ultimo giro, ma riusc\u00ec zigzagando a recuperare le ultime gocce di carburante per arrivare in fondo; tagli\u00f2 il traguardo insieme a lui Berger che, terzo e doppiato, rallentava rimanendo dietro al francese per non dover fare un altro giro. Secondo fu Piquet.\nGran Premio di Monaco.\nA Montecarlo fu dominio McLaren, con Prost che vinse e Rosberg secondo; il francese si aggiudic\u00f2 anche la pole position (la sua prima e unica dell'anno) e il giro pi\u00f9 veloce. Senna, che era stato in testa per alcuni giri, fu terzo, Mansell quarto e Piquet solo settimo.\nQuesta fu l'ultima corsa per Elio De Angelis. Pochi giorni dopo, al circuito Paul Ricard, in una sessione di test privati la sua Brabham usc\u00ec di strada per la rottura dell'alettone posteriore, si capott\u00f2 pi\u00f9 volte e infine si schiant\u00f2 contro un albero prendendo fuoco. Il servizio antincendio era pressoch\u00e9 inesistente, e il pilota romano mor\u00ec poi in ospedale sopraffatto dai fumi tossici inalati nell'incendio della sua vettura. \nGran Premio del Belgio.\nAlla gara seguente, disputatasi a Spa-Francorchamps, la Brabham corse col solo Patrese (arrivato ottavo). In prova ottimo secondo tempo di Gerhard Berger con la Benetton-BMW; alla prima curva l'austriaco strinse Senna e Prost, che erano appaiati, provocando un incidente: il francese dovette cambiare il musetto e fare una gara di rimonta, conclusasi col sesto posto. Piquet, partito in pole, ruppe il turbo; vinse Mansell, seguito da Senna e dalle nuovamente competitive Ferrari di Johansson e Alboreto.\nGran Premio del Canada.\nIl Gran Premio del Canada vide il debutto di Derek Warwick sulla Brabham che era del compianto De Angelis. Nel warm-up, Patrick Tambay ebbe un incidente per un problema alla sospensione della sua Lola; infortunato, salt\u00f2 questo Gran Premio e il seguente. Mansell part\u00ec in pole e vinse dopo aver condotto in testa la maggior parte della gara, salvo essere per poco superato da Rosberg, che dovette per\u00f2 farsi da parte per problemi di consumo, in una lotta con Prost, Piquet e Senna per le posizioni di rincalzo, che videro alla fine il francese davanti a Piquet, Rosberg e Senna.\nGran Premio degli Stati Uniti.\nIl Gran Premio di Detroit vide il ritorno di Eddie Cheever, alla sua unica apparizione stagionale, sulla Lola al posto di Tambay; si qualific\u00f2 decimo con 2\"8 sul compagno Jones, ma in gara fu costretto al ritiro. Senna part\u00ec in testa dalla pole, ma venne impensierito prima da Mansell, poi dal duo Ligier Laffite-Arnoux, complice una foratura del brasiliano. Dopo i cambi gomme, per\u00f2, Senna riprese il comando per non lasciarlo pi\u00f9, mentre le Ligier e le Williams rimanevano indietro. Piquet si ritir\u00f2 per incidente; la sua Williams incidentata rimaneva in posizione pericolosa, e veniva colpita da Arnoux, il quale, cercando di rientrare in pista, metteva fuori gioco anche Boutsen. Laffite rimont\u00f2 fino al secondo posto, anche grazie ai problemi di accensione di Prost, che chiuse terzo.\nGran Premio di Francia.\nSi and\u00f2 quindi in Francia, su un Castellet rivisto e drasticamente accorciato dopo l'incidente mortale occorso a Elio De Angelis in maggio.\nSenna era ancora in pole, ma fin\u00ec fuori pista dopo pochi giri scivolando sull'olio lasciato dalla Minardi di De Cesaris. Mansell, partito secondo, and\u00f2 a vincere senza problemi, con le due McLaren a inseguire. Secondo fu Prost, terzo Piquet che riusciva a superare Rosberg (quarto) nonostante problemi elettrici. Ancora competitive le due Ligier, con Arnoux quinto (dopo essere stato anche secondo nelle prime fasi di gara) e Laffite sesto.\nGran Premio di Gran Bretagna.\nA Brands Hatch vi fu un grave incidente alla partenza, con Boutsen che and\u00f2 a sbattere in mezzo al gruppo, tagliando la strada a Johansson che spinse cos\u00ec Laffite contro le barriere. Con questa corsa il francese uguagliava il record di presenze in Formula 1 di Graham Hill (176), ma fu per lui anche la fine della carriera, per via delle gravi fratture alle gambe riportate. Il gran premio ripart\u00ec quasi un'ora e mezzo dopo; Mansell prese il via col muletto, dopo avere avuto problemi alla prima partenza. La gara fu un duello tra l'inglese (che vinse davanti al suo pubblico) e Piquet, con le Williams che doppiarono tutti, proprio davanti al patron Frank Williams, che ritornava finalmente nel paddock dopo il grave incidente stradale subito in inverno. Prost fin\u00ec terzo, con un cambio gomme in meno di Arnoux, quarto; Senna si ritir\u00f2 per un guasto al cambio.\nGran Premio di Germania.\nA Hockenheim la Honda annunci\u00f2 che nel 1987 avrebbe fornito i motori anche alla Lotus, oltre che alla Williams, e che Senna sarebbe stato affiancato dal debuttante giapponese Satoru Nakajima. La prima fila era tutta McLaren con in pole Rosberg, che contestualmente annunci\u00f2 il ritiro dalle corse al termine della stagione. In gara per\u00f2 domin\u00f2 Piquet, con Senna secondo, e Mansell, terzo, con problemi di assetto. Entrambe le McLaren finirono la benzina all'ultimo giro; a Prost, in particolare, si spense il motore a pochi metri dall'arrivo; il campione del mondo scese dalla macchina e cerc\u00f2 disperatamente, ma invano, di spingerla fin sulla linea del traguardo. Rosberg e Prost, a pieni giri al momento del ritiro, vennero perci\u00f2 classificati come primi fra i doppiati, rispettivamente quinto e sesto, dietro anche ad Arnoux, che da questa gara aveva Philippe Alliot come compagno di squadra al posto dello sfortunato Laffite.\nGran Premio d'Ungheria.\nDue settimane dopo, la Formula 1 si recava per la prima volta in un paese dell'Est Europeo, per il Gran Premio d'Ungheria, sul nuovo circuito dell'Hungaroring, particolarmente tortuoso e con poco spazio per superare. Oltre duecentomila spettatori assistettero alla gara, che si concluse al limite delle due ore e vide la vittoria di Nelson Piquet dopo una battaglia con Senna culminata con un sorpasso spettacolare del carioca sul paulista. Terzo fu Mansell, anche se staccato di un giro, davanti alla Ferrari di Johansson e alla Lotus di Dumfries, al suo miglior risultato in carriera; ritirate entrambe le McLaren. Dopo questa gara, i quattro piloti che si giocavano il titolo erano racchiusi in soli 11 punti: nell'ordine, Mansell, Senna, Piquet e Prost.\nGran Premio d'Austria.\nIn Austria, le Benetton-BMW di Teo Fabi e Gerhard Berger conquistarono la prima fila e partirono subito in testa, salvo poi avere problemi meccanici che costrinsero l'italiano al ritiro e l'austriaco fuori dai punti. Si ritirarono anche Senna (accensione), Mansell (differenziale) e Piquet (surriscaldamento), col risultato che Prost and\u00f2 a vincere indisturbato doppiando tutti e rilanciandosi cos\u00ec nella corsa al mondiale. Sul podio anche Alboreto e Johansson su Ferrari, davanti a Jones e Tambay su Lola; fu il miglior risultato stagionale per entrambe queste squadre.\nGran Premio d'Italia.\nIl weekend di Monza fu contrassegnato dall'annuncio del clamoroso passaggio del progettista John Barnard dalla McLaren alla Ferrari. Sulla griglia di partenza Fabi e Prost, i piloti in prima fila, ebbero entrambi problemi meccanici all'inizio del giro di ricognizione; ma mentre Fabi riusc\u00ec ad avviarsi e a partire in coda al gruppo, Prost corse ai box dai quali part\u00ec con il muletto: questa manovra gli valse la squalifica; il francese ruppe tuttavia il motore subito dopo aver ricevuto bandiera nera. Senna fu subito fuori con la frizione rotta; vinse Piquet, in rimonta su Mansell, secondo, con Johansson terzo su Ferrari; anche Alboreto era stato nelle prime posizioni, ma fu prima rallentato da un testacoda, poi eliminato dalla rottura del motore.\nGran Premio del Portogallo.\nA Estoril, la Renault e la Pirelli annunciarono il ritiro dalla Formula 1 alla fine della stagione, mentre la Ferrari ufficializz\u00f2 l'ingaggio di Gerhard Berger dalla Benetton, come compagno di Alboreto per il 1987. La gara fu un monologo di Mansell; Senna, partito in pole e avviato verso un tranquillo secondo posto, fin\u00ec la benzina all'ultimo giro e si classific\u00f2 quarto, dietro anche a Prost e Piquet nell'ordine.\nA questo punto, a due gare dal termine, Mansell appariva come il grande favorito per il titolo con i suoi 70 punti, davanti a Piquet con 60 e Prost con 59. Senna, a 51, era gi\u00e0 matematicamente tagliato fuori.\nNegli ultimi due Gran Premi gli pneumatici giocarono un ruolo determinante.\nGran Premio del Messico.\nLa Formula 1 tornava in Messico dopo 16 anni, sul rinnovato circuito di Citt\u00e0 del Messico, dal fondo stradale sconnesso. Mentre Prost, Senna (partito in pole), Piquet e Mansell (autore di una brutta partenza) andavano in crisi con le loro gomme Goodyear e si fermavano pi\u00f9 volte a cambiarle, Gerhard Berger, con la Benetton gommata Pirelli, fece tutta la gara senza pit-stop e and\u00f2 a vincere la corsa (prima vittoria sia per lui sia per la Benetton), presentandosi nel migliore dei modi alla Ferrari per l'anno venturo. Secondo fu Prost, davanti a Senna e alle Williams di Piquet e Mansell, entrambi doppiati: il pilota della McLaren si rimetteva cos\u00ec in corsa per il mondiale, quando mancava una gara alla fine.\nGran Premio d'Australia.\nAd Adelaide, quindi, erano tre i piloti a giocarsi il titolo, con Mansell a quota 70 punti, Prost a 64 e Piquet a 63. L'inglese, a cui bastava un terzo posto per diventare campione, ottenne anche la pole davanti a Piquet, Senna e Prost. La mescola di gomme portata dalla Goodyear avrebbe dovuto permettere, stando alla casa di Akron, di disputare tutta la gara senza fermarsi ai box. In partenza fu Senna ad avere lo spunto migliore, ma dur\u00f2 poco: dopo essere scivolato indietro, il brasiliano ruppe il motore a circa met\u00e0 gara.\nPiquet prese la testa della corsa nei primi giri, ma fu presto superato da Rosberg (alla sua ultima gara in Formula 1); Prost intanto superava Mansell e si metteva in caccia di Piquet, che per\u00f2 faceva un testacoda e rientrava dietro anche a Mansell. Il campione uscente intanto subiva una foratura ed era costretto a rientrare ai box, dove cambi\u00f2 tutte e quattro le gomme: questa mossa fu per lui decisiva. Infatti, mentre Piquet aveva intanto superato Mansell e Prost si era avvicinato alle due Williams, il leader della corsa Rosberg era costretto al ritiro con una gomma dechappata: era chiaro a quel punto che le gomme Goodyear non erano in grado di resistere per tutta la gara.\nInfatti, dopo due giri a Mansell scoppi\u00f2 una gomma in pieno rettilineo e per l'inglese fu costretto il ritiro. A questo punto la Williams si vedeva costretta a richiamare ai box Piquet, lasciando cos\u00ec via libera a Prost, che vinse corsa e campionato, davanti a Piquet e a Johansson, alla sua ultima corsa in Ferrari. L'altra Ferrari di Alboreto si era ritirata per un contatto in partenza. Chiusero la zona punti Brundle e Streiff su Tyrrell e Dumfries su Lotus, all'ultima corsa del suo unico anno in Formula 1.\nProst si confermava cos\u00ec, seppur in maniera rocambolesca, campione del mondo con 72 punti validi (su 74 totali), seguito da Mansell con 70 (su 72 totali), Piquet con 69, Senna con 55, quindi Johansson, Rosberg e Berger. La coppa costruttori fu vinta con largo margine dalla Williams (141 punti) davanti a McLaren (96), Lotus (58), Ferrari (37), Ligier (29) e Benetton (19). Bisogner\u00e0 attendere 21 anni per vedere un campionato con tre piloti in lizza all'ultima gara: e anche nel 2007, la rivalit\u00e0 tra due compagni di squadra (Fernando Alonso e Lewis Hamilton) finir\u00e0 col favorire il terzo incomodo (Kimi R\u00e4ikk\u00f6nen)."}
{"id": "64258", "revid": "125988961", "url": "https://it.wikipedia.org/wiki?curid=64258", "title": "Campionato mondiale di Formula 1 1987", "text": "La stagione 1987 del Campionato mondiale di Formula 1 \u00e8 stata, nella storia della categoria, la 38\u00aa ad assegnare il Campionato Piloti, vinto da Nelson Piquet, e la 30\u00aa ad assegnare il Campionato Costruttori, vinto dalla Williams F1. \u00c8 iniziata il 12 aprile e terminata il 15 novembre, dopo 16 gare. Quest'edizione del campionato comprendeva anche il trofeo Jim Clark ed il trofeo Colin Chapman, rispettivamente riservati a piloti e costruttori con macchine che montavano motori aspirati, i quali rientravano in Formula 1 dopo essere stati vietati nel 1986.\nLa pre-stagione.\nCalendario.\nDopo 10 anni torn\u00f2 in calendario il Gran Premio del Giappone, previsto ora sul nuovo Circuito di Suzuka, ma in compenso viene cancellato il Gran Premio del Canada a causa di una disputa legale fra i due sponsor dell'evento: le tappe del campionato restano quindi 16; la gara di Montreal torner\u00e0 comunque in calendario l'anno successivo.\nIl Gran Premio di Gran Bretagna torn\u00f2 a disputarsi sul Circuito di Silverstone che divenne la sua sede definitiva, mentre il Gran Premio di Spagna venne spostato nella parte finale del calendario, una settimana dopo il Gran Premio del Portogallo, posizione che manterr\u00e0 fino al 1991.\nCambiamenti rispetto al 1986.\nCambiamenti regolamentari.\nTrofei Jim Clark e Colin Chapman.\nStante la grande differenza di prestazione tra le vetture con motore a turbocompressore da 1500\u00a0cm\u00b3 e quelle \"aspirate\" da 3500\u00a0cm\u00b3, con notevole svantaggio di queste ultime, la FIA promosse un trofeo per i piloti e le scuderie che schieravano monoposto dotate di propulsori aspirati. I trofei erano intitolati rispettivamente a Jim Clark e Colin Chapman. I punti venivano assegnati con lo stesso criterio della classifica mondiale, limitatamente alle vetture con motore non sovralimentato.\nIl Trofeo Jim Clark venne assegnato a Jonathan Palmer, pilota della Tyrrell a motore Cosworth, la quale vinse il Trofeo Colin Chapman per i costruttori.\nParteciparono a questi trofei le scuderie Tyrrell, AGS, Larrousse, March e Coloni.\nPiloti e costruttori.\nI seguenti piloti e costruttori presero parte al campionato del mondo di Formula 1 nella stagione 1987.\nRiassunto della stagione.\nDopo avere perso il campionato 1986 in maniera rocambolesca, i piloti della Williams Nigel Mansell e Nelson Piquet cercavano la rivincita nei confronti di Alain Prost, che guidava l'ultima evoluzione della McLaren MP4, la prima non progettata da John Barnard (anche se si trattava di un modello derivato dalle precedenti), ora alla Ferrari. La Lotus di Ayrton Senna montava lo stesso motore Honda delle Williams.\nA Rio, la stagione cominci\u00f2 come era finita la precedente, con un trionfo di Prost, che vinse facilmente approfittando di inconvenienti vari dei suoi rivali (Mansell for\u00f2 una gomma, Piquet ebbe problemi di surriscaldamento, Senna ruppe il motore dopo aver avuto problemi di assetto) rispetto ai quali effettu\u00f2 un cambio gomme in meno. Piquet giunse secondo, terzo Johansson con l'altra McLaren, davanti alla Ferrari di Berger, un ottimo Boutsen su Benetton e l'attardato Mansell. Ivan Capelli, al volante della rientrante March, non pot\u00e9 prendere il via perch\u00e9 rimasto senza motore; la Ligier salt\u00f2 completamente l'appuntamento, dopo essere stata appiedata dall'Alfa, in attesa di adattare le proprie vetture ai motori Megatron.\nTre settimane dopo, il weekend di Imola inizi\u00f2 con un incidente a Piquet, che usci di pista e fini a muro alla curva del Tamburello per un problema a una gomma. Il brasiliano non pot\u00e9 prendere parte al Gran Premio e la Goodyear decise per sicurezza di fare arrivare nuovi pneumatici per le prove del sabato, che videro Senna in pole position. In gara, Mansell super\u00f2 il brasiliano gi\u00e0 al secondo giro e and\u00f2 a vincere tranquillamente; secondo fu Senna, che dopo una bella lotta ebbe la meglio su Michele Alboreto (terzo al traguardo) in crisi col turbo della sua Ferrari. Prost si ritir\u00f2 mentre era secondo, per il primo di una lunga serie di guasti meccanici che gli impediranno di confermare il suo titolo. Quarto concluse Johansson, seguito da Martin Brundle su Zakspeed (primi e unici punti nella breve storia della scuderia tedesca), e Nakajima sull'altra Lotus (primi punti per un giapponese in Formula 1).\nA Spa ci vollero due partenze per dare il via alla corsa. All'inizio, infatti, vi fu una serie di incidenti, tra cui quello tra le due Tyrrell di Palmer e Streiff alla curva Eau Rouge: vetture distrutte, ma piloti fortunatamente illesi. Alla seconda partenza, Senna dalla seconda fila sopravanz\u00f2 Piquet e il poleman Mansell; questi cerc\u00f2 gi\u00e0 nel primo giro di risuperare il brasiliano, ma i due si agganciarono uscendo di pista, con Senna subito fuori corsa. Quando anche Mansell si ritir\u00f2 per i danni subiti nell'incidente, and\u00f2 al box Lotus per fare i conti con il brasiliano, a suo dire responsabile della collisione; la rissa tra i due fu sfiorata. Intanto, dopo soli 11 giri anche Piquet, Alboreto e Berger erano gi\u00e0 fuori per guasti meccanici; fu cos\u00ec una trionfale doppietta per le McLaren, con Prost davanti a Johansson e tutti gli altri doppiati, a cominciare da Andrea De Cesaris ottimo terzo con la Brabham, Cheever su Arrows-Megatron, la Lotus di Nakajima, e Arnoux con la Ligier-Megatron. Con questa vittoria Prost eguagli\u00f2 il record di Jackie Stewart di 27 vittorie in Formula 1, riportandosi in testa al mondiale.\nI due gran premi seguenti, su circuiti cittadini, videro il dominio della Lotus a sospensioni attive di Ayrton Senna. A Monaco il brasiliano vinse dopo che Mansell, in testa dall'inizio della corsa, si era dovuto ritirare per un problema tecnico nel corso del trentesimo giro. Secondo giunse Piquet, che precedette sul traguardo le due Ferrari di Alboreto e Berger. Chiusero la zona punti Palmer e Capelli; Prost si ritir\u00f2 a tre tornate dalla fine per un guasto al motore. Nel Gran Premio degli Stati Uniti, disputato a Detroit, Mansell conquist\u00f2 nuovamente la pole position davanti a Senna, come gi\u00e0 accaduto a Monaco; anche in questa occasione il pilota inglese condusse la gara nelle prime fasi, perdendo la testa della corsa durante i pit stop a causa di un problema nel fissaggio di una ruota. Portatosi in prima posizione, Senna vi rimase fino alla bandiera a scacchi; Mansell, colpito dai crampi, fu sopravanzato da Piquet (rallentato da una foratura nelle prime tornate), Prost e Berger, concludendo solo quinto; l'ultimo punto a disposizione fu conquistato da Cheever. Con queste due vittorie consecutive Senna scalz\u00f2 Prost dalla testa della classifica mondiale, salendo a quota 24 punti contro i 22 del francese ed i 18 di Piquet.\nIn Francia Mansell, Prost e Piquet si contesero la vittoria per tutta la gara; l'inglese, partito dalla pole position, mantenne la prima posizione fino ai pit stop, quando fu sopravanzato sia dal compagno di squadra che da Prost. Mansell super\u00f2 rapidamente il pilota della McLaren, avvicinandosi poi minacciosamente a Piquet; il brasiliano resistette fino al 46\u00ba passaggio, quando commise un errore e dovette cedere il comando. La lotta fra i due si risolse definitivamente durante la seconda serie di cambi gomme, durante la quale Piquet perse oltre dieci secondi per aver fatto spegnere il motore della propria vettura. Mansell vinse quindi davanti al compagno di squadra e a Prost; quarto concluse Senna, seguito da Teo Fabi e Streiff.\nA Silverstone, invece, Piquet e Mansell furono impegnati in un serrato duello che si protrasse per tutta la gara; i due, che si erano qualificati nell'ordine, erano stati sopravanzati al via da Prost, che per\u00f2 aveva dovuto restituire loro quasi immediatamente la posizione. A questo punto i piloti della Williams cominciarono a fare gara a s\u00e9, con Piquet in testa e Mansell a inseguire; a tre tornate dal termine il pilota inglese sopravanz\u00f2 il rivale alla curva Stowe, conquistando la vittoria davanti al pubblico di casa. Piquet giunse secondo per la quarta volta consecutiva, davanti a Senna e Nakajima. Ritiratosi Prost per un problema meccanico, gli ultimi punti andarono a Warwick e Fabi. Il mondiale era fino a questo momento molto equilibrato, con Senna in testa alla classifica a quota 31 punti, seguito da Mansell e Piquet ad una lunghezza di distacco e da Prost a 26.\nIl Gran Premio di Germania fu caratterizzato dal cedimento di diversi propulsori, messi a dura prova dai rettilinei di Hockenheim, e vide solo sette piloti classificati. Dopo i cambi gomme Prost si ritrov\u00f2 in testa; Mansell, partito in pole, era secondo e forse destinato ad avere la meglio, prima del cedimento del suo Honda al 26\u00ba giro. Prost si ritir\u00f2 a 4 giri dalla fine per la rottura, come gi\u00e0 a Imola, della cinghia dell'alternatore; Piquet, che seguiva a distanza, vinse cos\u00ec fortunosamente il suo primo Gran Premio stagionale portandosi al comando del mondiale. Johansson tagli\u00f2 il traguardo secondo nonostante una gomma scoppiata, davanti a Senna, mai in grado di lottare per la vittoria nonostante fosse stato in testa al primo giro. Il gran numero di ritiri permise a ben tre vetture dotate di motori aspirati di entrare in zona punti, nonostante la differenza di potenza rispetto ai motori turbocompressi fosse particolarmente penalizzante sul veloce tracciato tedesco: quarto e quinto chiusero i piloti della Tyrrell, Streiff e Palmer, alle spalle dei quali giunse Alliot, che port\u00f2 alla Larrousse i primi punti della sua storia.\nPiquet si ripet\u00e9 all'Hungaroring, ancora una volta in maniera fortunosa: Mansell, partito in pole, domin\u00f2 la gara ma fu costretto al ritiro a 5 giri dalla fine per la perdita del bullone della ruota posteriore destra. Anche le Ferrari di Berger e Alboreto, particolarmente competitive, subirono guasti meccanici; secondo giunse cos\u00ec Senna e terzo Prost, che riusc\u00ec a superare un ottimo Boutsen solo nei giri finali. Quinto fu Patrese e sesto Warwick. Nel weekend ungherese, Senna ufficializz\u00f2 il suo addio alla Lotus: nel 1988 sarebbe passato in McLaren a fianco di Prost. Contestualmente, la Lotus decise di sostituirlo con Nelson Piquet.\nNel Gran Premio d'Austria si dovette ripetere la partenza per ben tre volte, dopo che due collisioni multiple avevano causato l'interruzione della gara con la bandiera rossa. Diversi piloti (tra i quali Alboreto e Prost) presero il via dalla corsia dei box, ma il solo Streiff rimase escluso dalla terza procedura di partenza. A contendersi la gara furono ancora una volta i due piloti della Williams: Piquet, partito dalla pole position, condusse il gruppo fino al 21\u00ba passaggio, quando il suo compagno di squadra lo sopravanz\u00f2 approfittando di un doppiaggio. A questo punto la situazione nelle prime posizioni si stabilizz\u00f2, con Fabi saldamente al terzo posto alle spalle di Mansell e Piquet; pi\u00f9 indietro, Alboreto e Senna (rimasto fermo sulla griglia di partenza) vennero a contatto mentre erano in lotta fra loro ed il brasiliano dovette sostituire il musetto della propria vettura. Il pilota della Ferrari si ritir\u00f2 per\u00f2 successivamente per un guasto ad uno scarico. Quarto chiuse cos\u00ec Boutsen sulla seconda Benetton, davanti a Senna e Prost.\nPiquet si present\u00f2 a Monza, dove si sarebbe disputato il Gran Premio d'Italia, con undici punti di vantaggio su Senna e quindici sul compagno di squadra Mansell; il brasiliano port\u00f2 per la prima volta in gara il nuovo sistema di sospensioni attive sviluppato dalla Williams, che non fu invece utilizzato da Mansell. La stessa Williams fu per\u00f2 colpita dall'annuncio della Honda di non avere pi\u00f9 intenzione di fornire i motori alla scuderia di Didcot per il 1988, passando alla McLaren. In qualifica, Piquet conquist\u00f2 la pole position davanti al compagno di squadra, Berger e Senna; in gara, il brasiliano mantenne la prima posizione fino ai cambi gomme di met\u00e0 gara: Senna, che aveva previsto di percorrere tutta la distanza di gara senza sostituire gli pneumatici, prese il comando. Al 43\u00ba giro, per\u00f2, il pilota della Lotus commise un errore in un doppiaggio, uscendo di pista e perdendo la posizione a favore di Piquet, che rimase in testa fino al traguardo. Senna giunse secondo, davanti a Mansell, Berger, Boutsen e Johansson.\nNelle qualifiche del Gran Premio del Portogallo si mise in luce la Ferrari, che conquist\u00f2 la prima pole position stagionale con Berger. In gara, dopo una prima partenza annullata per una collisione multipla innescata da Piquet ed Alboreto, il pilota austriaco mantenne la prima posizione, davanti a Mansell, Senna e Piquet. Quest'ultimo approfitt\u00f2 dei problemi tecnici dei rivali (Senna fu rallentato da un problema elettrico, Mansell si ritir\u00f2 per la rottura del motore al 14\u00ba passaggio) per risalire al secondo posto, ma dovette guardarsi dall'attacco del rimontante Alboreto. Durante i cambi gomme Berger rimase in testa, mentre Prost si inser\u00ec alle sue spalle; pi\u00f9 indietro, Alboreto fu costretto al ritiro da un guasto al cambio. Nelle ultime tornate Prost cominci\u00f2 a tallonare Berger, costringendolo all'errore a tre giri dalla fine e conquistando la terza vittoria stagionale davanti all'austriaco. Il terzo posto consent\u00ec a Piquet di aumentare il proprio vantaggio in classifica su Senna e Mansell rispettivamente a diciotto e ventiquattro punti; in zona punti chiusero anche Fabi, Johansson e Cheever.\nIn Spagna ed in Messico Mansell conquist\u00f2 due vittorie consecutive che gli permisero di dimezzare il distacco in classifica dal compagno di squadra, portandolo a dodici lunghezze. A Jerez de la Frontera il pilota inglese super\u00f2 Piquet, partito dalla pole position, nel corso del primo passaggio, mantenendo poi il comando per tutta la gara. Dopo il cambio gomme Piquet rimase bloccato dietro a Senna, che aveva deciso di disputare tutta la gara con lo stesso treno di pneumatici; due uscite di pista gli costarono ulteriore tempo. La strategia di Senna si rivel\u00f2 comunque sbagliata e il pilota della Lotus dovette cedere la posizione a Prost, Johansson e allo stesso Piquet, chiudendo quinto; l'ultimo punto fu conquistato da Alliot. Il Gran Premio del Messico, invece, fu sospeso dopo un violento incidente di Warwick; in quel momento, Mansell era in testa alla gara davanti a Senna, il sorprendente Patrese e Piquet. La gara riprese con una nuova partenza, con i piloti nella posizione che avevano al momento dell'interruzione; Mansell non cedette il comando, seguito sul traguardo da Piquet e Patrese, mentre Senna si era ritirato dopo un'uscita di pista. La zona punti fu chiusa da Cheever, Fabi e Alliot.\nIl campionato si decise al penultimo appuntamento della stagione, il Gran Premio del Giappone, prima ancora che la gara avesse inizio: Mansell, infatti, ebbe durante le prove libere un brutto incidente, nel quale riport\u00f2 ferite tali da impedirgli di partecipare alla corsa. Piquet era cos\u00ec matematicamente Campione del Mondo per la terza volta in carriera. Il fine settimana fu dominato da Berger, che conquist\u00f2 la pole position e mantenne il comando dal primo all'ultimo giro; secondo giunse Senna, davanti a Johansson, Alboreto, Boutsen e Nakajima, mentre Piquet si ritir\u00f2 per un guasto al motore mentre occupava la terza posizione.\nCon entrambi i titoli gi\u00e0 assegnati a Piquet ed alla Williams, il Gran Premio d'Australia si ridusse ad una passerella conclusiva. Come in Giappone, Berger domin\u00f2 qualifiche e gara, facendo segnare la pole position e mantenendo il comando dalla partenza al traguardo. Senna, secondo, fu squalificato a fine gara per un'irregolarit\u00e0 tecnica; sal\u00ec quindi in seconda posizione Alboreto, a completare una doppietta della Ferrari. Terzo, seppure a tavolino, giunse Boutsen, seguito da Palmer, Dalmas e Moreno, che port\u00f2 alla AGS il primo punto della sua storia.\nIl campionato piloti si concluse quindi con la vittoria di Piquet, che, con 73 punti, conquist\u00f2 il terzo titolo mondiale della sua carriera. Secondo si classific\u00f2 il suo compagno di squadra Mansell, a quota 61; dietro all'inglese era Senna, distaccato di quattro punti. Il campione del mondo in carica Prost, penalizzato da una vettura non all'altezza degli anni precedenti, conquist\u00f2 46 punti e il quarto posto in classifica.\nIl campionato costruttori fu invece dominato dalla Williams - Honda, che se lo aggiudic\u00f2 per la seconda volta consecutiva; il team inglese marc\u00f2 in tutto 137 punti, ben sessantuno in pi\u00f9 della McLaren seconda classificata. Il terzo posto fu conquistato dalla Lotus, mentre la Ferrari, grazie ai risultati positivi ottenuti nelle ultime gare, compens\u00f2 una prima parte di stagione piuttosto deludente. Tra le vetture con motore aspirato si mise in luce la Tyrrell, che conquist\u00f2 undici punti ed il sesto posto a pari merito con la Arrows; la Brabham, dopo il disastroso 1986, miglior\u00f2 leggermente le proprie prestazioni, ma dovette fare i conti con la scarsa affidabilit\u00e0 del motore BMW montato orizzontalmente.\nClassifiche.\nNella stagione 1987 del Campionato mondiale di Formula 1 i punti erano attribuiti nel modo seguente: 9 punti al primo, 6 al secondo, 4 al terzo, 3 al quarto, 2 al quinto e 1 al sesto classificato. Per la classifica piloti, vengono conteggiati solo gli 11 migliori risultati per ciascun conduttore. Per la classifica costruttori, invece, tutti i punti sono validi."}
{"id": "64259", "revid": "125869769", "url": "https://it.wikipedia.org/wiki?curid=64259", "title": "Campionato mondiale di Formula 1 1988", "text": "La stagione 1988 del Campionato Mondiale FIA di Formula 1 \u00e8 stata, nella storia della categoria, la 39\u00aa ad assegnare il Campionato Piloti, vinto da Ayrton Senna (90 punti), e la 31\u00aa ad assegnare il Campionato Costruttori, vinto dalla McLaren (199 punti). \u00c8 iniziata il 3 aprile e terminata il 13 novembre, dopo 16 gare.\nLa pre-stagione.\nCalendario.\nAnche per il 1988 le tappe mondiali rimasero 16: torn\u00f2 infatti, dopo un anno di assenza, il Gran Premio del Canada sul Circuito di Montreal, mentre usc\u00ec di scena, dopo 18 edizioni, il Gran Premio d'Austria.\nDi conseguenza il Gran Premio del Belgio venne posticipato alla fine di Agosto e il Gran Premio del Messico venne anticipato a fine Maggio. \nPiloti e team.\nI seguenti piloti e costruttori hanno gareggiato nella stagione 1988.\nRiassunto della stagione.\nNei test invernali si mise in luce la nuova McLaren MP4/4, che, completata appena due settimane prima dell'inizio del campionato, fece segnare tempi record nei test pre-campionato di Imola.\nLa stagione si apr\u00ec con il Gran Premio del Brasile, disputato il 3 aprile sul circuito di Jacarepagu\u00e1, appena intitolato al tre volte Campione del Mondo Nelson Piquet. Nelle qualifiche Senna conquist\u00f2 la pole position, davanti al sorprendente Mansell; in gara, per\u00f2, il brasiliano ebbe problemi al cambio gi\u00e0 durante il giro di ricognizione, rimanendo fermo sullo schieramento. La procedura di partenza fu ripetuta ma, contravvenendo al regolamento, la McLaren permise a Senna di ripartire dai box col muletto, come peraltro gi\u00e0 aveva fatto con Prost a Monza '86: il brasiliano fu cos\u00ec squalificato. Vinse quindi il suo compagno di squadra Prost, che controll\u00f2 fino al traguardo Berger; dopo il ritiro di Mansell per problemi tecnici, Piquet conquist\u00f2 il terzo posto. Chiusero in zona punti anche Warwick, Alboreto e Nakajima.\nDopo una pausa di quasi un mese, le scuderie si recarono a Imola per la seconda gara dell'anno, il Gran Premio di San Marino. Il dominio delle McLaren fu assoluto: in qualifica Senna e Prost inflissero distacchi di oltre tre secondi al terzo classificato, Piquet. In gara, Senna condusse dal primo all'ultimo giro; il suo compagno di squadra, partito male per un problema tecnico, rimont\u00f2 in quattro tornate fino alla seconda posizione, mantenendola poi fino al termine. Piquet, terzo al traguardo, era staccato di un giro; chiudevano la zona punti le due Benetton di Boutsen e Nannini, separate dalla Ferrari di Berger. Anche a Montecarlo Senna conquist\u00f2 la pole position, battendo nettamente Prost; in gara, il francese rimase bloccato per 54 giri dietro alla Ferrari di Berger, mentre il suo compagno di squadra si involava al comando. Quando finalmente ebbe la meglio sul pilota austriaco, Prost aveva uno svantaggio di quasi cinquanta secondi rispetto a Senna. A undici tornate dalla fine, per\u00f2, quest'ultimo ebbe un calo di concentrazione e and\u00f2 a sbattere contro le barriere alla curva del Portier, dovendosi ritirare. Prost conquist\u00f2 cos\u00ec la seconda vittoria stagionale, davanti a Berger, Alboreto, Warwick, Palmer e Patrese.\nLa schiacciante superiorit\u00e0 tecnica della McLaren - Honda ridusse di fatto il campionato ad un lungo duello tra i due piloti del team inglese. Nel Gran Premio del Messico Senna conquist\u00f2 ancora una volta la pole position, ma in partenza il brasiliano fu sopravanzato da Prost e Piquet; superato rapidamente il pilota della Lotus, Senna si dovette accontentare della seconda posizione, mentre il suo compagno di squadra coglieva la terza vittoria stagionale. Nella lotta tra gli \"altri\" per il terzo posto ebbe la meglio Berger; Piquet, quarto fino a poche tornate dalla fine, si ritir\u00f2 per problemi tecnici. Conquistarono punti anche Alboreto, Warwick e Cheever.\nNei Gran Premi del Canada e degli Stati Uniti Senna colse due vittorie consecutive, che gli consentirono di riavvicinarsi a Prost in classifica. Sul Circuito di Montr\u00e9al il brasiliano conquist\u00f2 la pole position; come in Messico, Prost part\u00ec meglio del compagno di squadra, ma questa volta Senna reag\u00ec e, nel corso del 19\u00ba giro, sopravanz\u00f2 il pilota francese, mantenendo poi la testa della corsa fino alla bandiera a scacchi. Terzo chiuse Boutsen, seguito da Piquet, Capelli e Palmer. Anche a Detroit Senna fu il pi\u00f9 veloce nelle qualifiche, ma questa volta accanto a lui si schier\u00f2 Berger, mentre Prost si dovette accontentare del terzo posto. Alla partenza il francese perse un'altra posizione, a favore di Boutsen: super\u00f2 entrambi i rivali in soli sei passaggi, ma a questo punto Senna era gi\u00e0 imprendibile. Il brasiliano vinse quindi davanti a Prost, Boutsen, De Cesaris, Palmer e Martini, che aveva sostituito Adri\u00e1n Campos alla Minardi; per il team faentino, cos\u00ec come per la Rial, si trattava dei primi punti nella storia.\nIn Francia, davanti al suo pubblico, Prost batt\u00e9 Senna gi\u00e0 in prova (prima pole stagionale per lui). In gara Senna pass\u00f2 momentaneamente in testa grazie a un cambio gomme pi\u00f9 rapido, ma il francese lo infil\u00f2 al 60\u00ba degli 80 giri con una manovra astuta, in fase di doppiaggio della Minardi di Martini, grazie anche ad alcuni problemi al cambio del brasiliano, che chiuse secondo davanti ad Alboreto, nel giorno in cui venne ufficializzato l'addio di questi alla Ferrari per l'89. In zona punti chiusero anche Berger, Piquet e Nannini.\nDopo la netta vittoria di Prost a Le Castellet, Senna cominci\u00f2 una serie di quattro vittorie consecutive, che gli permisero di rimontare lo svantaggio dal compagno di squadra in classifica e di portarsi in testa al Mondiale. A Silverstone furono le Ferrari a partire davanti, con Berger in pole: per la prima volta nella stagione nessuno dei piloti McLaren conquist\u00f2 la prima posizione in griglia di partenza. La gara si disput\u00f2 sotto la pioggia, con la pista molto bagnata, e Senna (partito terzo) vinse agevolmente; Prost, in difficolt\u00e0, dopo essere finito nelle retrovie abbandon\u00f2 la gara, evitando di rischiare per un risultato che a fine anno sarebbe stato con ogni probabilit\u00e0 da scartare. Fu una grande gara di Mansell (in predicato di passare alla Ferrari nell'89) partito 11\u00ba e giunto secondo, al suo primo arrivo al traguardo in stagione. Primi punti in carriera per Gugelmin, quarto con la March.\nNel Gran Premio di Germania Senna domin\u00f2 gi\u00e0 dalle qualifiche, conducendo poi la gara (svoltasi con il tracciato ancora bagnato dopo la pioggia caduta la mattina) dalla partenza al traguardo. Prost, scattato male e scivolato alle spalle di Nannini e Berger, rimont\u00f2 rapidamente fino alla seconda posizione, ma poi non fu in grado di minacciare concretamente il compagno di squadra. Terzo e quarto conclusero i due piloti della Ferrari, Berger e Alboreto, mentre Capelli e Boutsen conquistarono gli ultimi punti a disposizione. Sul tortuoso Hungaroring, caratterizzato da un solo corto rettilineo, la differenza di potenza tra i motori turbo e quelli aspirati gioc\u00f2 un ruolo decisamente inferiore: nelle qualifiche, alle spalle del solito Senna si piazzarono quindi Mansell, su Williams - Judd, Boutsen, su Benetton - Ford e Capelli, su March - Judd, mentre Prost non riusc\u00ec a fare meglio del settimo posto. In gara, tuttavia, neppure questi outsider riuscirono a spezzare il dominio della McLaren: Senna mantenne la testa della corsa, mentre Prost rimont\u00f2 furiosamente, raggiungendo il compagno di squadra e superandolo. Il pilota francese commise per\u00f2 un errore di guida, cedendo nuovamente la posizione a Senna; il brasiliano non lasci\u00f2 al rivale nessun'altra occasione per sopravanzarlo e vinse la gara. Terzo giunse Boutsen, seguito da Berger, Gugelmin e Patrese. Una settimana dopo il Gran Premio ungherese, il 14 agosto, mor\u00ec a novant'anni Enzo Ferrari.\nNigel Mansell dovette saltare le gare di Spa e Monza per motivi di salute; fu sostituito rispettivamente da Martin Brundle e dal debuttante (in F.1) Jean-Louis Schlesser.\nIn Belgio Senna conquist\u00f2 la nona pole position stagionale, davanti al compagno di squadra: alla partenza quest'ultimo scatt\u00f2 meglio, superando il brasiliano alla prima curva. Tuttavia, Senna si riprese la prima posizione gi\u00e0 nel corso del primo giro, conducendo poi la gara fino al traguardo. Prost concluse secondo, davanti ai due piloti della Benetton; questi ultimi furono per\u00f2 squalificati per aver utilizzato una benzina non regolamentare e il terzo posto pass\u00f2 a Capelli, che ottenne a tavolino il primo podio in carriera. In zona punti, grazie alla squalifica di Boutsen e Nannini, chiusero Piquet, Warwick e Cheever. Grazie a questi risultati Senna pass\u00f2 in testa alla classifica iridata: avendo ottenuto sette vittorie, contro le quattro di Prost, era anche favorito dalla regola degli scarti, che prevedeva che solo gli undici migliori risultati della stagione contassero per la classifica finale.\nA Monza Senna part\u00ec dalla pole davanti a Prost e alle due Ferrari. Il francese sub\u00ec l'unico guasto meccanico per la McLaren nel 1988, abbandonando la corsa per la rottura del motore, causata da un pezzo difettoso che provoc\u00f2 anche il ritiro della Lotus di Nakajima. Il brasiliano condusse indisturbato fino a due giri dalla fine, quando si trov\u00f2 davanti il doppiato Schlesser su Williams. Tra i due ci fu un'incomprensione ed entrarono in collisione: Senna fu costretto al ritiro, e come gi\u00e0 l'anno precedente dovette rinunciare alla vittoria a Monza per un problema in fase di doppiaggio. Via libera per le Ferrari, che fecero doppietta con Berger e Alboreto nell'ordine: fu l'unica vittoria non McLaren della stagione, nel primo Gran Premio d'Italia senza Enzo Ferrari. Sul podio chiuse anche Cheever, seguito dal compagno di squadra Warwick, Capelli e Boutsen.\nSia in Portogallo che in Spagna, Senna fu rallentato da problemi di consumo, mentre il suo compagno di squadra, primo in entrambe le occasioni, riconquist\u00f2 la testa della classifica. Sul Circuito di Estoril si mise in luce Capelli, alla guida dell'innovativa March 881 progettata da Adrian Newey; il pilota italiano, infatti, si qualific\u00f2 in terza posizione, alle spalle di Senna e Prost (per la seconda e ultima volta nel 1988 pi\u00f9 veloce del compagno di squadra). Durante il primo giro i piloti della McLaren si contesero la prima posizione: Prost ebbe la meglio, conducendo poi la gara fino al termine, nonostante una manovra piuttosto decisa del brasiliano, che scart\u00f2 improvvisamente verso il rivale mentre questi lo stava superando sul rettilineo dei box. Senna cominci\u00f2 subito ad avere problemi di consumo, che gli imposero di rallentare: il pilota brasiliano fu sopravanzato da Capelli e Berger, cominciando poi un lungo duello con Mansell, che si concluse con un tamponamento da parte dell'inglese. Prost contenne agevolmente il rimontante Capelli, conquistando la quinta vittoria stagionale davanti al pilota milanese; terzo giunse Boutsen, davanti a Warwick, Alboreto e Senna. Il Gran Premio di Spagna si svolse in modo simile, anche se questa volta fu Senna a conquistare la pole position; il brasiliano part\u00ec per\u00f2 male, perdendo la posizione a favore di Prost (che non cedette pi\u00f9 il comando della gara) e Mansell. Senna fu poi costretto a rallentare per il ripetersi dei problemi di consumo gi\u00e0 verificatisi nella gara precedente, dovendo difendersi dall'attacco di Patrese e Capelli. Quest'ultimo ebbe la meglio su entrambi i rivali, ma fu costretto ad abbandonare la gara per un problema tecnico. Dietro a Prost e Mansell, al suo secondo e ultimo arrivo stagionale, sempre in seconda posizione, chiuse quindi Nannini, che aveva sopravanzato sia Senna che Patrese, giunti al traguardo alle sue spalle. L'ultimo punto a disposizione fu conquistato da Berger.\nNonostante la vittoria, Prost non pot\u00e9 aumentare il proprio vantaggio in classifica su Senna in virt\u00f9 della regola degli scarti; il brasiliano rimase quindi a cinque punti di distanza dal rivale, ma con la possibilit\u00e0 di aggiudicarsi matematicamente il titolo gi\u00e0 dal Gran Premio del Giappone. Se infatti Senna avesse vinto, il brasiliano avrebbe perso solo il punto conquistato in Portogallo, mentre Prost, avendo gi\u00e0 ottenuto sei vittorie e cinque secondi posti, pi\u00f9 un altro secondo posto gi\u00e0 scartato, non avrebbe guadagnato punti da un ulteriore secondo posto, che si sarebbe aggiunto ai risultati da scartare. A questo punto, anche se Prost avesse vinto nell'ultima gara in Australia, con Senna fuori dai punti, avrebbe al massimo raggiunto il rivale in classifica, ma avrebbe perso il Mondiale per il minor numero di vittorie conquistate.\nIl Gran Premio del Giappone si rivel\u00f2 decisivo per l'assegnazione del Mondiale. Senna conquist\u00f2 la pole position davanti al rivale Prost, ma alla partenza il pilota brasiliano fece spegnere il motore della sua McLaren, riuscendo a riavviarlo grazie al circuito in discesa ma precipitando in quattordicesima posizione. Prost, invece, si avvi\u00f2 senza problemi, ma dopo alcuni giri fu messo sotto pressione dal sempre pi\u00f9 sorprendente Capelli, che per alcune curve prese anche il comando della gara. Nel frattempo, Senna rimont\u00f2 rapidamente e al 28\u00ba giro super\u00f2 anche il compagno di squadra, rallentato da un'avaria al cambio. Il brasiliano, che dopo la gara dichiar\u00f2 anche di aver visto Dio, non cedette pi\u00f9 il comando, vincendo la gara e il titolo. Prost conquist\u00f2 un inutile secondo posto, seguito da Boutsen, Nannini, Berger e Patrese.\nL'ultima gara, disputata sul Circuito di Adelaide, fu quindi ininfluente sull'esito del campionato. In qualifica Senna conquist\u00f2 la tredicesima pole position stagionale, davanti a Prost e Mansell. Patrese, sesto in griglia di partenza, festeggi\u00f2 invece la 176\u00aa partecipazione ad un Gran Premio, raggiungendo cos\u00ec il record di presenze di Graham Hill e Jacques Laffite. Al via Senna scatt\u00f2 male, venendo sopravanzato da Prost e trovandosi a duellare con Mansell: il pilota inglese dovette arrendersi e fece passare anche Berger e Piquet. Al terzo giro il pilota della Ferrari sopravanz\u00f2 Senna, conquistando la testa della corsa tredici tornate pi\u00f9 tardi; fu per\u00f2 costretto al ritiro, toccandosi con il doppiato Arnoux. Prost prosegu\u00ec indisturbato fino al traguardo, davanti a Senna, Piquet, Patrese, Boutsen e Capelli.\nL'ultima stagione dei motori turbo fu cos\u00ec dominata largamente dalla McLaren - Honda e dai suoi piloti. Senna si aggiudic\u00f2 il primo titolo mondiale della sua carriera, conquistando otto vittorie e tredici pole position (entrambi i risultati erano un record all'epoca); Prost si classific\u00f2 secondo, nonostante avesse ottenuto pi\u00f9 punti totali del brasiliano (105 contro 94) per via della regola degli scarti. Il francese aveva vinto sette gare, ottenendo due pole position. Gli altri piloti non furono mai seriamente in lotta per il titolo: Berger si classific\u00f2 in terza posizione con 41 punti, seguito da Boutsen con 27, Alboreto con 24 e Piquet con 22. Il Campione del Mondo in carica si dovette accontentare, come miglior risultato, di tre terzi posti.\nNel Campionato Costruttori la McLaren fece segnare ben 199 punti con 15 vittorie su 16 gare; anche in questo caso, due record fino a quel momento. Seconda si classific\u00f2 la Ferrari, che non conquist\u00f2 neanche un terzo dei punti dei rivali, fermandosi a quota 65. La scuderia di Maranello fu per\u00f2 l'unica a spezzare il monopolio del team inglese, con la vittoria di Berger nel Gran Premio d'Italia. Si misero in luce la Benetton - Ford, terza con 39 punti, e la March - Judd, sesta a quota 22, entrambe con V8 aspirati; deluse la Lotus che giunse solamente quarta a pari merito con la Arrows, nonostante avesse motori Honda come la McLaren, anche se si era saputo ben presto che la Honda non avrebbe rinnovato la fornitura per il 1989. Il team Campione del Mondo uscente, la Williams, affront\u00f2 una stagione di transizione conclusa con il settimo posto in classifica, mentre gi\u00e0 preparava la stagione 1989 con i motori Renault."}
{"id": "64260", "revid": "124314691", "url": "https://it.wikipedia.org/wiki?curid=64260", "title": "Campionato mondiale di Formula 1 1989", "text": "La stagione 1989 del Campionato mondiale di Formula 1 \u00e8 stata la quarantesima nella storia della categoria ad assegnare il Titolo Piloti e la trentaduesima ad assegnare quello Costruttori; il primo fu vinto dal francese Alain Prost, campione del mondo per la terza volta in carriera, mentre il secondo fu conquistato dalla McLaren.\nLa pre-stagione.\nCalendario.\nLe tappe della stagione 1989 rimasero le stesse dell'anno prima, e sostanzialmente nelle stesse posizioni: l'unica novit\u00e0 riguard\u00f2 il Gran Premio degli Stati Uniti che abbandon\u00f2 la sede di Detroit dopo 7 anni, per trasferirsi sul nuovo tracciato, anch'esso cittadino, di Phoenix in Arizona; la gara Statunitense si scambi\u00f2 inoltre di posto col Gran Premio del Canada.\nRiassunto della stagione.\nLa McLaren, che era stata dominatrice assoluta della stagione precedente (nella quale aveva vinto quindici delle sedici gare in programma), era ancora la favorita per la vittoria del mondiale. Gli avversari principali, Ferrari e Williams non sembravano in grado di tenere il passo del team inglese; in particolare la Ferrari aveva avuto diversi problemi, nei test invernali, con l'innovativa 640 progettata da John Barnard. La stagione si apr\u00ec immediatamente con un dramma: durante dei test svoltisi poco prima del Gran Premio inaugurale in Brasile, Philippe Streiff ebbe un grave incidente al volante della sua AGS, in seguito al quale riport\u00f2 danni alla colonna vertebrale, rimanendo paralizzato dalla vita in gi\u00f9.\nIl primo Gran Premio dell'anno riserv\u00f2 immediatamente una sorpresa: Senna domin\u00f2 le qualifiche, ma fu costretto immediatamente al ritiro in seguito ad un incidente con Berger; rimasero quindi a contendersi la vittoria Patrese, Mansell e Prost. Alla fine la spunt\u00f2 a sorpresa il pilota della Ferrari, il cui cambio semiautomatico resse fino al termine della gara. Secondo giunse Prost, mentre Gugelmin approfitt\u00f2 dei diversi ritiri davanti a lui per conquistare il suo unico podio in carriera. Chiusero in zona punti il sorprendente debuttante Herbert, Warwick e Nannini.\nNel Gran Premio di San Marino, ad Imola, le McLaren dominarono invece la scena, con Senna e Prost che monopolizzarono la prima fila dello schieramento, infliggendo pesanti distacchi agli avversari. Tuttavia, in questa occasione la rivalit\u00e0 tra i due esplose in maniera definitiva: la sospensione della gara in seguito al violento incidente di Berger al Tamburello (nel quale l'austriaco riport\u00f2 delle ustioni alle mani) provoc\u00f2 l'organizzazione di una seconda procedura di partenza; Prost scatt\u00f2 meglio del compagno di squadra, portandosi in testa, ma Senna lo pass\u00f2 poche curve dopo, non rispettando un accordo preso prima del via secondo il quale il pilota che fosse stato al comando all'entrata dalla curva Tosa lo avrebbe mantenuto almeno fino all'uscita dalla curva stessa. A questo punto Senna si invol\u00f2 in prima posizione, con Prost incapace di avvicinarglisi; a fine gara i due si scambiarono accuse reciproche, con Prost che arriv\u00f2 a minacciare la squadra di non correre il seguente Gran Premio se il brasiliano non si fosse scusato. Sul podio chiuse Nannini, che sfrutt\u00f2 i ritiri di Patrese (per problemi tecnici) e quello di Mansell fermato precauzionalmente dal Direttore della Ferrari Cesare Fiorio (le verifiche dei giorni successivi infatti confermarono che l'uscita di pista di Berger fu causata dal cedimento di un pilone dell'ala anteriore). Conquistarono punti anche Boutsen, Warwick e Palmer.\nAl Gran Premio di Monaco Senna domin\u00f2 qualifiche e corsa, infliggendo un distacco di un secondo al compagno di squadra sul giro singolo e guidando la gara dall'inizio alla fine, nonostante fosse rallentato da problemi al cambio. Prost si dovette accontentare di un altro secondo posto, il terzo consecutivo dall'inizio della stagione; terzo giunse il sorprendente Modena, alla guida di una Brabham particolarmente a suo agio sullo stretto circuito cittadino. Chiusero la zona punti Caffi, Alboreto e Brundle, mentre Mansell sull'unica Ferrari (Berger era assente per via delle ferite riportate nel Gran Premio precedente) si ritir\u00f2 per problemi tecnici ed i piloti della Williams furono rallentati da diversi inconvenienti.\nAnche in Messico, dove Berger fece il suo ritorno appena un mese dopo il suo incidente di Imola, Senna conquist\u00f2 la prima posizione, mentre Prost non riusc\u00ec a fare meglio del quinto posto; secondo e terzo giunsero Patrese e Alboreto, mentre Tarquini conquist\u00f2 il primo punto in carriera al volante della sua AGS. Entrambi i piloti della Ferrari furono ancora una volta costretti al ritiro per problemi al cambio. Il Gran Premio degli Stati Uniti, disputato sull'inedito circuito cittadino di Phoenix, fu caratterizzato da un caldo torrido e da un numero impressionante di ritiri, tanto a fine gara furono classificati solo nove piloti, dei quali solamente sei avevano effettivamente tagliato il traguardo. Senna domin\u00f2 ancora una volta la gara dopo essere partito dalla pole position, ma si dovette ritirare poco dopo la met\u00e0 gara per problemi elettrici, lasciando cos\u00ec a Prost la prima vittoria stagionale; secondo chiuse Patrese, davanti a Cheever, Danner, Herbert e Boutsen.\nIl Gran Premio del Canada vide ancora un dominio della McLaren nelle qualifiche, con Prost capace per la prima volta di battere il compagno di squadra, aggiudicandosi la pole position; la gara fu per\u00f2 caratterizzata da mutevoli condizioni meteorologiche, che la resero particolarmente movimentata. Prost si dovette ritirare dopo appena due giri per un problema alla sospensione della sua McLaren, mentre Senna scivol\u00f2 indietro dopo aver montato le gomme da asciutto. Il brasiliano rimont\u00f2 rapidamente dopo aver rimontato pneumatici da bagnato, ma fu tradito dal motore della sua McLaren a tre tornate dal termine; ne approfitt\u00f2 Boutsen, che conquist\u00f2 la prima vittoria in carriera davanti al compagno di squadra Patrese e a De Cesaris. Chiusero in zona punti Piquet (reduce da un inizio di stagione disastroso a causa della scarsa competitivit\u00e0 della Lotus 101), Arnoux e Caffi.\nSia in Francia che nel Gran Premio di Gran Bretagna Senna fu costretto al ritiro per problemi tecnici, mentre Prost concluse entrambe le gare in prima posizione, guadagnando un grande margine in campionato; a Le Castellet il francese concluse davanti a Mansell (al traguardo per la prima volta dal Gran Premio inaugurale), Patrese, Alesi (all'esordio in Formula 1 con la Tyrrell, in sostituzione di Alboreto), Johansson (che port\u00f2 alla Onyx i primi punti della sua storia) e Grouillard, mentre a Silverstone Prost precedette sul traguardo Mansell, Nannini, Piquet e le due Minardi di Martini e Sala.\nGrazie ai risultati ottenuti nella prima parte di stagione, a partire dal Gran Premio di Germania la Brabham e Alex Caffi della Scuderia Italia non dovettero pi\u00f9 affrontare le prequalifiche; al loro posto furono costretti a prendere parte a questa sessione le due Lola-Larrousse e Moreno sulla seconda Coloni. Ci furono poi degli importanti cambiamenti nell'organico della Lotus, i cui risultati erano stati largamente al di sotto delle aspettative; il team manager Peter Warr rassegn\u00f2 le dimissioni e al suo posto la famiglia Chapman scelse Tony Rudd. Il Gran Premio di Germania vide ancora una volta il dominio delle due McLaren-Honda, sia in prova che in gara; questa volta Senna non ebbe problemi meccanici e vinse la gara superando un Prost in crisi col cambio negli ultimi giri, riducendo cos\u00ec il distacco in campionato a diciassette punti. Terzo giunse Mansell, al terzo podio consecutivo; chiusero in zona punti Patrese, Piquet e Warwick.\nIn Ungheria, per la prima volta, la McLaren non conquist\u00f2 la pole position: Patrese riusc\u00ec infatti a battere Senna, la cui McLaren non si adattava alla perfezione al tortuoso tracciato magiaro, precedendo il brasiliano di tre decimi. La sorpresa delle qualifiche furono per\u00f2 le prestazioni sempre migliori delle gomme Pirelli, che permisero a Caffi di portare la sua Dallara della Scuderia Italia addirittura al terzo posto in griglia di partenza; gli pneumatici italiani diedero la possibilit\u00e0 anche a Modena e a Martini di entrare tra i primi dieci. In gara, Patrese mantenne la testa della corsa nelle prime fasi, dovendo per\u00f2 gradualmente rallentare per un problema ad un radiatore, che lo costrinse al ritiro al 54\u00ba giro. Rimasero quindi a disputarsi la vittoria Senna e Mansell, quest'ultimo partito in dodicesima posizione; il pilota della Ferrari riusc\u00ec a passare il brasiliano al 58\u00ba passaggio, approfittando di un'incertezza del rivale in un doppiaggio. Mansell port\u00f2 quindi alla Ferrari la seconda vittoria stagionale, mentre Senna con il secondo posto ridusse ulteriormente il distacco in classifica mondiale da Prost, solo quarto; terzo era infatti giunto Boutsen. Le gomme della Pirelli non si dimostrarono efficaci in gara e Caffi dovette accontentarsi di un settimo posto, preceduto anche da Cheever e Piquet.\nNel Gran Premio del Belgio la situazione torn\u00f2 quella solita, con Senna e Prost nettamente davanti a tutti in qualifica e in lotta tra loro per la vittoria; la gara, caratterizzata da una forte pioggia, fu dominata da Senna, che si port\u00f2 cos\u00ec a undici lunghezze dal compagno di squadra, secondo al traguardo davanti a Mansell, Boutsen, Nannini e Warwick. Quello belga fu un Gran Premio disastroso per la Lotus, che per la prima volta in trentun'anni di storia vedeva entrambi i propri piloti non qualificati per la gara. In Italia la sorte gir\u00f2 nuovamente le spalle a Senna che, dopo aver dominato la corsa dalla pole position, si ritir\u00f2 a nove tornate dal termine per un problema al motore, cedendo la vittoria a Prost, che riportava cos\u00ec il proprio vantaggio in campionato a venti punti. Berger, per la prima volta al traguardo, conquist\u00f2 il secondo posto, precedendo le due Williams di Boutsen e Patrese, la Tyrrell di Alesi e la Brabham di Brundle.\nLa situazione di Senna nella lotta per il Mondiale si fece ancora pi\u00f9 difficile nel rocambolesco Gran Premio del Portogallo; il brasiliano, partito dalla pole position, fu superato immediatamente da Berger, perdendo poi anche la seconda posizione a favore di Mansell nel corso dell'ottavo giro. Il pilota inglese super\u00f2 poi anche il compagno di squadra, ma al cambio gomme manc\u00f2 la frenata, innestando poi la retromarcia per mettersi nella giusta posizione. Facendo in questo modo Mansell viol\u00f2 il regolamento e al pilota inglese fu esposta la bandiera nera; il pilota inglese, per\u00f2 non vide o non volle vedere n\u00e9 le segnalazioni della direzione gara n\u00e9 quelle che i meccanici della Ferrari gli esponevano dal muretto, continuando imperterrito nella sua corsa. Al 49\u00ba passaggio l'inglese tent\u00f2 un attacco improbabile a Senna e i due vennero a contatto, dovendosi ritirare; il mancato rispetto della bandiera nera cost\u00f2 a Mansell una squalifica per la gara successiva. Berger ottenne invece senza problemi la terza vittoria stagionale per la Ferrari, mentre Prost, grazie al secondo posto, era sempre pi\u00f9 vicino alla conquista del terzo titolo mondiale in carriera; terzo giunse Johansson, che port\u00f2 alla Onyx l'unico podio della sua storia. Chiusero la zona punti Nannini, Martini (rimasto in testa per alcuni giri) e Palmer.\nA questo punto per vincere il mondiale Senna era praticamente costretto a vincere le ultime tre gare in programma; ci riusc\u00ec in Spagna, dove domin\u00f2 la gara dalla partenza alla bandiera a scacchi, precedendo sul traguardo Berger e Prost. In qualifica le gomme della Pirelli si dimostrarono ancora una volta superiori alle rivali Goodyear, tanto da permettere a Martini di conquistare un ottimo quarto posto in griglia alla guida della sua Minardi; in gara, per\u00f2 le coperture italiane non furono all'altezza delle aspettative e Martini si ritir\u00f2 per un'uscita di pista. A conquistare punti furono quindi Alesi, Patrese e Alliot, che port\u00f2 il primo punto stagionale alla Lola-Larrousse.\nLo scontro per il titolo iridato piloti giunse al punto di maggiore tensione al Gran Premio del Giappone: Senna, partito dalla pole position, fu sopravanzato da Prost al via; il francese guadagn\u00f2 un margine di circa cinque secondi, ma poi il suo rivale cominci\u00f2 a recuperare terreno, portandoglisi in scia. Al 46\u00ba giro Senna tent\u00f2 un attacco alla chicane triangolo, ma Prost chiuse la traiettoria e i due finirono per agganciarsi, terminando la propria corsa nella via di fuga. Prost, sicuro di aver conquistato il Titolo mondiale, scese dalla vettura, mentre Senna rimase al volante e, con l'aiuto dei commissari, riusc\u00ec a ripartire. La sua vettura aveva il musetto danneggiato e il brasiliano dovette tornare ai box per sostituirlo; quando rientr\u00f2 in pista si trovava alle spalle di Alessandro Nannini, ma rimont\u00f2 furiosamente e al 50\u00ba passaggio lo sopravanz\u00f2, conquistando la vittoria. Subito dopo la gara, per\u00f2, Senna fu squalificato per avere tratto vantaggio dalla spinta dei commissari, rientrando in pista attraverso la via di fuga della chicane anzich\u00e9 percorrendo la medesima; Alain Prost divent\u00f2 cos\u00ec matematicamente campione del mondo per la terza volta in carriera. La vittoria in gara fu assegnata ad Alessandro Nannini, che colse cos\u00ec la sua prima affermazione in Formula 1; l'italiano precedette sul traguardo Patrese, Boutsen, Piquet, Brundle e Warwick.\nLa McLaren fece ricorso contro la decisione dei commissari di squalificare Senna, ma questo fu rifiutato; il pilota brasiliano accus\u00f2 la FIA di aver manipolato l'esito del campionato. Rivoltasi al tribunale di Appello, la scuderia inglese non riusc\u00ec a migliorare la situazione del proprio pilota, che anzi fu accusato, nella sentenza del 30 ottobre 1989, di \"minacciare la sicurezza degli altri piloti in pista\", chiamando in causa anche altri episodi controversi in cui il pilota brasiliano era stato coinvolto nelle ultime due stagioni. Inizi\u00f2 uno strascico di polemiche tra Senna e il presidente della FISA Jean-Marie Balestre che si sarebbe trascinato per tutto l'inverno, con il pilota brasiliano che a dicembre fu multato di 100.000 dollari e sub\u00ec anche il ritiro della superlicenza per un certo periodo.\nL'ultimo Gran Premio della stagione, che si disput\u00f2 il 5 novembre sul Circuito di Adelaide, si svolse quindi in un'atmosfera estremamente tesa; Senna e Prost dominarono come consueto le qualifiche, con il sorprendente Martini che sfrutt\u00f2 la superiorit\u00e0 delle gomme Pirelli da qualifica per portare la sua Minardi al terzo posto sulla griglia di partenza. La gara si svolse sotto una pioggia torrenziale, tanto che fu presa in considerazione l'idea di annullarla; dopo una prima partenza abortita a causa di una collisione multipla, Prost si rifiut\u00f2 di prendere parte al secondo via, ritornando in albergo. Senna mantenne la testa della corsa fino a quando non tampon\u00f2 violentemente la Brabham di Brundle, a lui invisibile per via della nube d'acqua che sollevava; la stessa cosa successe a Piquet, che and\u00f2 a finire contro l'Osella di Ghinzani. Boutsen fu abile nel non commettere neanche un errore e vinse davanti a Nannini e al compagno di squadra Patrese; completarono la zona punti Nakajima, autore anche del giro pi\u00f9 veloce, Pirro e Martini.\nIl campionato piloti si chiuse quindi con Alain Prost Campione del Mondo per la terza volta in carriera; il francese, all'ultimo anno in McLaren (per la stagione successiva sarebbe passato alla Ferrari), conquist\u00f2 in tutto 81 punti, che si ridussero a 76 per via della regola degli scarti, e quattro vittorie. Secondo giunse il suo compagno di squadra Ayrton Senna, che ottenne 60 punti e sei vittorie; la McLaren - Honda vinse nettamente il Campionato Costruttori, con 64 lunghezze di vantaggio sulla seconda classificata, la Williams - Renault. Riccardo Patrese conquist\u00f2 il terzo posto in campionato con 40 punti, davanti a Mansell con 38, Boutsen con 37, Nannini con 32 e Berger con 21; solo ottavo Nelson Piquet, in una stagione estremamente deludente per s\u00e9 e per la Lotus, solo sesta nel campionato costruttori. Rispetto al 1988 ottennero risultati peggiori Arrows e March; in particolare quest'ultima, nonostante qualche buona prestazione in qualifica, fece segnare solo quattro punti."}
{"id": "64261", "revid": "124316958", "url": "https://it.wikipedia.org/wiki?curid=64261", "title": "Campionato mondiale di Formula 1 1990", "text": "La stagione 1990 del Campionato mondiale di Formula 1 \u00e8 stata la quarantunesima nella storia della categoria ad assegnare il Titolo Piloti e la trentatreesima ad assegnare quello Costruttori. Il primo fu vinto dal brasiliano Ayrton Senna, che divenne quindi Campione del Mondo per la seconda volta in carriera, mentre il secondo fu vinto dalla McLaren - Honda, che se lo aggiudic\u00f2 per il terzo anno di fila.\nLa pre-stagione.\nCalendario.\nIl calendario del campionato fu redatto nel novembre 1989.\nIl Gran Premio degli Stati Uniti, sul circuito di Phoenix, divenne la gara inaugurale della stagione: poich\u00e9 infatti nell'edizione 1989, disputata il 4 Giugno, si erano verificati numerosi guasti alle vetture a causa del clima particolarmente torrido dell'Arizona in quel mese, si decise di anticipare la corsa a met\u00e0 Marzo, in un periodo con temperature pi\u00f9 fresche. \nPertanto il Gran Premio del Messico venne posticipato nella seconda met\u00e0 di Giugno, portando a sua volta allo spostamento in avanti dei GP di San Marino e Monaco, e creando cos\u00ec un'insolita pausa di ben 7 settimane prima della tappa imolese. \nCambi\u00f2 sede invece il Gran Premio del Brasile che, dopo 9 anni a Rio de Janeiro, torn\u00f2 sullo storico Circuito di Interlagos, nei pressi di San Paolo del Brasile, ora intitolato al defunto pilota Carlos Pace.\nCuriosamente il Gran Premio d'Australia di quell'anno fu il 500\u00ba GP nella storia della F1. \nPre stagione.\nNell'inverno tra il 1989 ed il 1990 si svilupp\u00f2 un'accesa polemica tra il presidente della FISA Jean-Marie Balestre e Ayrton Senna, con il brasiliano che accusava Balestre di aver manipolato l'esito della stagione precedente a favore di Prost (in particolare riferendosi alla squalifica subita nel Gran Premio del Giappone, che aveva di fatto assegnato il titolo mondiale al rivale). Per queste affermazioni, Senna sub\u00ec una multa di 100.000 dollari ed il ritiro della superlicenza necessaria per correre in Formula 1, a meno che non avesse presentato le sue scuse alla FISA. La polemica si trascin\u00f2 per tutto l'inverno e si risolse solo a febbraio, quando la McLaren sped\u00ec una lettera di scuse alla FISA in accordo con il pilota brasiliano, proprio allo scadere dell'ultimatum di Balestre; Senna pot\u00e9 cos\u00ec riavere la superlicenza e disputare la stagione 1990.\nIl calendario del campionato fu redatto nel novembre 1989.\nRiassunto della stagione.\nGran Premio degli Stati Uniti.\nCon il passaggio dell'acerrimo rivale Prost alla Ferrari ed un'evoluzione della vettura che aveva dominato l'anno precedente, Ayrton Senna partiva favorito nella corsa al Mondiale 1990. Il brasiliano rispett\u00f2 i pronostici nel Gran Premio degli Stati Uniti, nuovamente disputato sul circuito cittadino di Phoenix. Tuttavia, la gara non fu priva di sorprese: nelle qualifiche le gomme Pirelli si dimostrarono superiori alle rivali Goodyear e al fianco del poleman Gerhard Berger si schier\u00f2 il sorprendente Pierluigi Martini, capace di portare la prima ed unica partenza in prima fila alla Minardi. In gara, Jean Alesi prese il comando con la sua Tyrrell; Senna, partito quinto, rimont\u00f2 fino alle spalle del pilota francese, superandolo dopo un duello durato un paio di tornate. Il brasiliano ottenne cos\u00ec la prima vittoria stagionale davanti al giovane francese; terzo giunse Boutsen, seguito da Piquet, Modena (che non conquist\u00f2 altri piazzamenti a punti nel prosieguo della stagione) e Nakajima, alla guida della seconda Tyrrell.\nGran Premio del Brasile.\nIl secondo Gran Premio della stagione, disputato sul rinnovato Circuito di Interlagos, fu invece vinto da Alain Prost, che port\u00f2 la prima vittoria alla Ferrari; il francese fu per\u00f2 favorito da un errore di Senna, che, dopo aver dominato tutta la gara, tampon\u00f2 il doppiato Nakajima, dovendo rientrare ai box per riparare la propria vettura e concludendo in terza posizione, alle spalle anche del compagno di squadra Berger. Chiusero in zona punti anche Mansell, Boutsen (in lotta per la vittoria fino a met\u00e0 gara e poi rallentato da un cambio gomme disastroso) e Piquet.\nGran Premio di San Marino.\nTra il Gran Premio del Brasile e la successiva gara, in programma ad Imola, ci fu una pausa di ben sette settimane, durante le quali le scuderie effettuarono diversi test. Al Gran Premio di San Marino fece il suo debutto la nuova Tyrrell 019, il cui innovativo musetto rialzato dest\u00f2 parecchio stupore; le qualifiche furono dominate dalle due McLaren, con Senna che alla fine ebbe la meglio su Berger. Dopo la vittoria di Prost in Brasile la Ferrari deluse le aspettative, con i propri piloti relegati in terza fila, alle spalle anche delle due Williams - Renault di Boutsen e Patrese. In gara Senna mantenne la prima posizione per soli tre giri, ritirandosi per\u00f2 per un problema ad un cerchione; pass\u00f2 quindi al comando Boutsen, ma il pilota belga dovette abbandonare la corsa una quindicina di tornate pi\u00f9 tardi, tradito dal motore della sua Williams. A contendersi la vittoria rimasero cos\u00ec Berger, Mansell e Patrese; il pilota della Ferrari tent\u00f2 di sorpassare l'austriaco nel corso del 51\u00ba passaggio, ma fin\u00ec per uscire di pista e poco dopo si ritir\u00f2 per la rottura del motore. A poche tornate dal termine Patrese ebbe la meglio su Berger e vinse la sua terza corsa in carriera davanti all'austriaco; terzo chiuse Nannini, che negli ultimi giri resistette alla pressione di Prost. Alle spalle del francese giunsero, infine, Piquet e Alesi, che si aggiudicarono gli ultimi punti a disposizione.\nGran Premio di Monaco.\nIl Gran Premio di Monaco vide un dominio assoluto di Senna, che rimase al comando per tutta la gara dopo essere partito dalla pole position; dietro al brasiliano si mise nuovamente in luce Alesi che, partito dalla terza posizione, approfitt\u00f2 del ritiro del connazionale Prost a causa un problema elettrico per conquistare il secondo gradino del podio. Terzo giunse Berger, seguito da Boutsen, Caffi e Bernard; solo questi piloti tagliarono effettivamente il traguardo, mentre Foitek si classific\u00f2 settimo dopo essersi ritirato per incidente a poche tornate dal termine.\nGran Premio del Canada.\nSenna vinse anche in Canada, in una gara iniziata con il circuito bagnato che si asciug\u00f2 progressivamente; in questo caso, per\u00f2, il brasiliano approfitt\u00f2 della penalit\u00e0 di un minuto inflitta al suo compagno di squadra Berger, che aveva tagliato il traguardo per primo, per partenza anticipata. L'austriaco scivol\u00f2 quindi in quarta posizione, alle spalle anche di Piquet e Mansell; chiusero la zona punti Prost e Warwick, che portava il primo punto alla Lotus.\nGran Premio del Messico.\nIn Messico Prost cominci\u00f2 una serie di tre vittorie consecutive, affermandosi anche in Francia e in Gran Bretagna e conquistando la testa del campionato con 41 punti, due pi\u00f9 del rivale Senna. Sull'Autodromo Hermanos Rodr\u00edguez di Citt\u00e0 del Messico Senna, partito terzo in griglia, condusse la gara per gran parte della sua durata; tuttavia, il brasiliano fu rallentato da una foratura lenta e fu gradualmente raggiunto da Prost, partito in tredicesima posizione e autore, insieme al compagno di squadra Mansell, di una grande rimonta. A sei giri dal termine lo pneumatico danneggiato sulla vettura di Senna esplose definitivamente, costringendo il brasiliano al ritiro e consegnando alla Ferrari la prima doppietta stagionale. Complet\u00f2 il podio Berger, rallentato da un problema ad una gomma nelle prime fasi di gara, mentre la zona punti fu chiusa da Nannini, Boutsen e Piquet.\nGran Premio di Francia.\nNel Gran Premio di Francia si misero invece in luce le Leyton House di Capelli e Gugelmin, fino a quel momento relegate alle retrovie: i due, infatti, dopo essersi qualificati tra i primi dieci riuscirono ad effettuare tutta la gara senza cambi gomme, trovandosi cos\u00ec rispettivamente in prima e seconda posizione a circa met\u00e0 distanza. Entrambi, per\u00f2, furono costretti a rallentare sia per l'usura degli pneumatici che per problemi al motore, che portarono al ritiro Gugelmin mentre si trovava in terza posizione, superato da poco da Prost. Il pilota della Ferrari rimont\u00f2 quindi rapidamente su Capelli, superandolo a tre tornate dal termine; l'italiano concluse al secondo posto, seguito da Senna, Piquet, Berger e Patrese. Quella conquistata da Prost era la centesima vittoria nella storia della Ferrari: la scuderia italiana era la prima a raggiungere questo traguardo.\nGran Premio di Gran Bretagna.\nA Silverstone Patrese divenne il primo pilota nella storia della Formula 1 ad aver preso parte a duecento Gran Premi. In gara Prost si aggiudic\u00f2 la vittoria dopo un serrato duello con il compagno di squadra Mansell e Berger; Senna, che aveva guidato il gruppo nei primi giri, era infatti scivolato a met\u00e0 classifica dopo un'uscita di pista. Ritiratisi Mansell, Berger e il sorprendente Capelli (risalito fino al terzo posto) per problemi tecnici, il pilota brasiliano aveva rimontato fino alla terza piazza, preceduto sul traguardo anche da Boutsen. In zona punti erano entrate anche le due Lola-Larrousse di Bernard e Suzuki, separate dalla Benetton di Piquet.\nGran Premio di Germania.\nA partire dal Gran Premio di Germania i due piloti della Lola-Larrousse, Bernard e Suzuki, non dovettero pi\u00f9 disputare le prequalifiche, grazie ai risultati ottenuti nella prima parte di stagione; al loro posto furono costretti a partecipare a questa sessione i piloti della Ligier. A Hockenheim torn\u00f2 alla vittoria Senna, che domin\u00f2 qualifiche e gara anche grazie ad uno sviluppo del motore Honda e di alcune migliorie apportate dalla McLaren alla MP4/5B. Il brasiliano, dopo aver conquistato la pole position, mantenne il comando nella prima met\u00e0 di gara, cedendolo dopo il cambio gomme a Nannini; il pilota italiano, che grazie agli pneumatici a mescola dura montati sulla sua Benetton prevedeva di percorrere tutta la distanza di gara senza fermarsi ai box, rimase in prima posizione fino a dodici giri dal termine, quando, in difficolt\u00e0 per via dell'usura delle gomme, fu sopravanzato da Senna. Il brasiliano colse la quarta vittoria stagionale davanti a Nannini, Berger, Prost, Patrese e Boutsen, ritornando in testa alla classifica mondiale.\nGran Premio d'Ungheria.\nIl Gran Premio d'Ungheria fu piuttosto movimentato: le qualifiche furono dominate dalle due Williams - Renault di Boutsen e Patrese, seguiti da Senna, Berger, Mansell e Alesi. In gara Boutsen mantenne il comando al via, mentre Senna part\u00ec male e rimase bloccato dietro Alesi, non riuscendo a superarlo fino al ventunesimo passaggio. Poco dopo, il brasiliano dovette rientrare ai box a causa di una foratura, perdendo cos\u00ec ulteriore terreno; nel frattempo, in testa alla corsa, Boutsen teneva dietro un trenino di vetture formato da Berger, Patrese e Mansell, ai quali si aggiunse anche Nannini dopo che l'italiano era riuscito a sopravanzare Alesi. Ritiratosi Prost per un problema alla trasmissione, Senna rimont\u00f2 sui piloti di testa, approfittando di un errore di Mansell per superare l'inglese e spedendo fuori pista Nannini dopo un tentativo di sorpasso. Giunto alle spalle di Boutsen, Senna tallon\u00f2 il belga per una decina di giri, senza per\u00f2 riuscire a sopravanzarlo; i due chiusero la gara in quest'ordine, seguiti da Piquet, Patrese, Warwick e Bernard\nGran Premio del Belgio.\nPrima del Gran Premio del Belgio la Onyx-Monteverdi annunci\u00f2 il proprio ritiro dal Mondiale; furono quindi esentati dalle prequalifiche i piloti della Ligier. Sia a Spa-Francorchamps che nel successivo Gran Premio d'Italia Senna vinse davanti al rivale Prost; il brasiliano allung\u00f2 quindi in modo netto in classifica piloti, portando il proprio vantaggio sul pilota della Ferrari a sedici punti. In Belgio la partenza dovette essere ripetuta per ben tre volte, in seguito ad una collisione multipla alla Source e ad un brutto incidente di Paolo Barilla alla Eau Rouge; quando finalmente il via si svolse regolarmente, Senna mantenne la prima posizione dalla pole position davanti al compagno di squadra Berger e a Prost. Il francese sopravanz\u00f2 il pilota della McLaren, in difficolt\u00e0 con le gomme, ma non riusc\u00ec mai a mettere sotto pressione Senna, che tagli\u00f2 per primo il traguardo. Alle spalle dei primi due giunse Berger, dopo un acceso duello con Nannini, quarto al termine; chiusero in zona punti anche Piquet e Gugelmin.\nGran Premio d'Italia.\nAnche a Monza fu necessario ripetere la partenza, questa volta in seguito ad uno spaventoso incidente di Warwick, la cui Lotus si capovolse. Al secondo via Senna part\u00ec bene dalla pole position, mantenendo la testa della corsa, mentre durante i primi giri si mise in luce Alesi, che sopravanz\u00f2 sia Mansell che Prost, portandosi in terza posizione. Il pilota della Tyrrell si ritir\u00f2 per\u00f2 dopo poche tornate per un'uscita di pista; Berger cominci\u00f2 a perdere terreno per un problema ai freni e fu superato da Prost, ma il pilota della Ferrari non si avvicin\u00f2 mai abbastanza a Senna per attaccarlo, dovendosi accontentare del secondo posto alle spalle del rivale. Berger riusc\u00ec a terminare la gara al terzo posto, seguito da Mansell, Patrese e Nakajima.\nGran Premio del Portogallo.\nNel Gran Premio del Portogallo la Ferrari si dimostr\u00f2 superiore alla McLaren, permettendo a Mansell e Prost di monopolizzare la prima fila; tuttavia, il pilota inglese sbagli\u00f2 la partenza, finendo per ostacolare il proprio compagno di squadra. I due scivolarono rispettivamente in terza e in quinta posizione, separati da Piquet e preceduti da Senna e Berger; Prost, rallentato da un problema al cambio, rimont\u00f2 pi\u00f9 lentamente di Mansell, che al 50\u00ba passaggio attacc\u00f2 e super\u00f2 Senna, portandosi in testa. Poche tornate pi\u00f9 tardi anche il francese si port\u00f2 alle spalle del rivale, ma la gara fu sospesa a dieci giri dal termine a causa di un incidente tra Aguri Suzuki e Alex Caffi e Prost non pot\u00e9 tentare nessuna manovra di sorpasso. Mansell vinse dunque davanti a Senna, Prost, Berger, Piquet e Nannini. A fine gara, il pilota inglese fu duramente attaccato dal compagno di squadra per la manovra al via; Prost critic\u00f2 anche il direttore sportivo Cesare Fiorio, reo secondo lui di non favorirlo nella corsa al titolo.\nGran Premio di Spagna.\nIn Spagna Martin Donnelly fu vittima di un terribile incidente durante le prove del venerd\u00ec: il pilota fu sbalzato dall'abitacolo della propria vettura, che si era completamente disintegrato nell'impatto. Miracolosamente Donnelly sopravvisse, ma le conseguenze fisiche dell'incidente troncheranno la sua carriera in Formula 1. In gara, invece, Senna mantenne il comando dalla pole position, ma il pilota brasiliano fu subito messo sotto pressione da Prost e Mansell. Il francese approfitt\u00f2 dei cambi gomme per sopravanzare il rivale, manovra che non riusc\u00ec al compagno di squadra; il pilota inglese super\u00f2 Senna quando questi si dovette ritirare per un problema ad un radiatore, bucato dai detriti di un'altra vettura. Prost e Mansell conquistarono quindi la seconda doppietta stagionale per la Ferrari, davanti a Nannini, Boutsen, Patrese e Suzuki; grazie a questo risultato Prost riapr\u00ec la lotta per il mondiale, portandosi a nove lunghezze da Senna con due Gran Premi ancora da disputare. Tuttavia, per tenere vive le sue speranze di vittoria Prost doveva necessariamente vincere nella successiva gara, in Giappone..\nGran Premio del Giappone.\nA Suzuka, teatro della penultima prova del mondiale, non si presentarono EuroBrun e Life, che si ritirarono dal campionato. Senna conquist\u00f2 la pole position, davanti al rivale Prost; alla partenza il francese scatt\u00f2 meglio del rivale, sopravanzandolo, ma Senna lo tampon\u00f2 alla prima curva ed entrambi furono costretti al ritiro. La manovra di Senna caus\u00f2 enormi polemiche, con Prost che lo accusava di aver causato l'incidente apposta; la rivalit\u00e0 tra i due si riaccese bruscamente. La FIA decise di non penalizzare Senna, consegnandogli di fatto la certezza matematica del secondo titolo iridato. Il Gran Premio vide la vittoria di Piquet, che tornava cos\u00ec al successo dopo il Gran Premio d'Italia 1987; il pilota brasiliano approfitt\u00f2 dei ritiri di Berger e Mansell per conquistare la prima posizione, non cedendola pi\u00f9 fino al termine. Secondo giunse Roberto Moreno, arrivato alla Benetton in sostituzione di Alessandro Nannini, ferito gravemente in un incidente di elicottero; il terzo posto fu invece conquistato dall'idolo locale Aguri Suzuki, che divent\u00f2 il primo pilota giapponese a salire sul podio in una gara di Formula 1. Chiusero in zona punti anche Patrese, Boutsen e Nakajima.\nGran Premio d'Australia.\nL'ultima gara della stagione, il Gran Premio d'Australia, fu il cinquecentesimo Gran Premio nella storia della Formula 1. La gara fu vinta, come la precedente, da Piquet, che precedette sul traguardo Mansell dopo un emozionante duello negli ultimi giri; Senna, che aveva guidato il gruppo per gran parte della distanza, si dovette ritirare per un problema al cambio, che lo mand\u00f2 a sbattere contro le barriere. In terza posizione chiuse Prost, seguito da Berger, Boutsen e Patrese. Il campionato si chiuse con la vittoria di Senna, a quota 78 punti, sette in pi\u00f9 del rivale Prost; Piquet e Berger conquistarono entrambi 43 punti, classificandosi terzi a pari merito. Il Campionato Costruttori fu vinto dalla McLaren, che marc\u00f2 in tutto 121 punti; seconda giunse la Ferrari a 110, seguita da Benetton e Williams, rispettivamente a quota 71 e 57."}
{"id": "64262", "revid": "125424464", "url": "https://it.wikipedia.org/wiki?curid=64262", "title": "Campionato mondiale di Formula 1 1991", "text": "La stagione 1991 del Campionato mondiale di Formula 1 \u00e8 stata la 42\u00aa nella storia della categoria ad assegnare il Titolo Piloti e la 34\u00aa ad assegnare quello Costruttori. Il primo fu vinto dal brasiliano Ayrton Senna, che divenne quindi Campione del Mondo per la terza volta in carriera, mentre il secondo fu vinto dalla McLaren - Honda, che se lo aggiudic\u00f2 per il quarto anno di fila.\nLa pre-stagione.\nCalendario.\n+ Tutti i gran premi trasmessi in diretta su Italia 1 venivano riproposti in differita su Telepi\u00f9.\nCambiamenti rispetto al 1990.\nRegolamento sportivo.\nFu cambiato il sistema di punteggio:\nClassifiche.\nSistema di punteggio.\nRispetto alla stagione precedente il sistema di punteggio fu lievemente modificato, con il vincitore che otteneva 10 punti invece di 9; per il resto il criterio di assegnazione dei punti rimase invariato, con il secondo classificato che ne conquistava 6, il terzo 4, il quarto 3, il quinto 2 ed il sesto 1."}
{"id": "64263", "revid": "125869784", "url": "https://it.wikipedia.org/wiki?curid=64263", "title": "Campionato mondiale di Formula 1 1992", "text": "Il campionato mondiale di Formula 1 1992 organizzato dalla FIA \u00e8 stata, nella storia della categoria, la 43\u00aa stagione ad assegnare il campionato piloti e la 35\u00aa stagione ad assegnare il campionato costruttori. Il britannico Nigel Mansell divenne campione del mondo per la prima volta in carriera a bordo della Williams motorizzata Renault, vincitrice della classifica riservata ai costruttori. La stagione vide l'ingresso ufficiale della Safety Car nella Formula 1 in pianta stabile per l'utilizzo durante le corse.\nLa pre-stagione.\nI test.\nDurante la pre-stagione,la Williams voleva avere \u00c9ric Bernard come collaudatore,ma non ripresosi dall'infortunio non venne preso.\nAccordi e fornitori.\nNel 1992, la FIAT, nella persona dell'AD Paolo Cantarella, viste le crescenti difficolt\u00e0 produttive e di mercato della casa di Torino, i costi elevati della gestione sportiva per la Formula 1 e la disomogeneit\u00e0 della Gestione Sportiva della Ferrari, cui conseguiva una mancanza di efficienza e competitivit\u00e0, decise di terminare l'attivit\u00e0 collaborativa con la Scuderia Ferrari in Formula 1 e di fornire alla McLaren un V12.\nQuesta ipotesi venne avvalorata prima dalla dichiarazione di Agnelli al Salone dell'Auto di Torino nel maggio 1992, durante il quale, alla domanda se alla Ferrari fosse concesso di continuare a correre, rispose che tra vincere e lasciare c'era una via di mezzo. In occasione del Gran Premio di Spagna, il presidente della Ferrari Montezemolo si rec\u00f2 nei box della McLaren intavolando una discussione con Ron Dennis riguardo ad un accordo, da perfezionare in seguito, per la fornitura di motori nel 1993, visto il ritiro alla fine del 1992 della Honda, ma la trattativa non ebbe seguito.\nLa stessa McLaren, nella figura di Ron Dennis e nel tentativo di mantenere Senna in squadra, sond\u00f2 il terreno per un eventuale acquisto della Ligier in modo da rilevare la fornitura dei motori Renault: la casa transalpina diede un assenso preliminare alla McLaren autorizzandole l'utilizzo della benzina Shell almeno per un anno, ma la ELF, partner tecnico della Renault, non diede parere favorevole; ci\u00f2, unito alle resistenze di Guy Ligier, fece s\u00ec che l'operazione non andasse in porto. Successivamente la McLaren, insieme alla Shell, prese in considerazione la possibilit\u00e0 di adottare e finanziare un motore che la Audi stava preparando per le vetture prototipo: la casa tedesca espresse comunque la sua intenzione di non entrare nel mondo della Formula 1.\nScuderie e piloti.\nScuderie.\nLa Mclaren perfezion\u00f2 la scalata automatica facendola diventare programmata con una serie di pulsanti sul cruscotto mentre la Williams introdusse le sospensioni attive; grazie a tale tecnologia le monoposto di Grove imporranno un dominio tecnico destinato a durare fino al 1997, nonostante il bando alle sospensioni attive decretato dalla FIA al termine del 1993.\nDurante la stagione furono ben tre le squadre costrette ad abbandonare la categoria: tra il Gran Premio d'Ungheria e quello d'Italia infatti, scomparvero nell'ordine la Brabham, l'Andrea Moda e la Fondmetal. La Brabham, capace nel decennio precedente di vincere gare e mondiali, pur avendo cambiato propriet\u00e0 diverse volte, non riusc\u00ec a far fronte delle sempre pi\u00f9 gravi condizioni economiche: nel 1989 la struttura venne acquisita dal miliardario giapponese Koji Nakauchi, facente capo al Middlebridge Group, ma i nuovi fondi non migliorarono la precaria condizione finanziaria della Brabham, che uniti ai mancati pagamenti degli sponsor di Giovanna Amati, portarono alla chiusura della scuderia e all'arresto di un finanziatore accusato di corruzione.\nL'Andrea Moda, di propriet\u00e0 dell'imprenditore calzaturiero Andrea Sassetti, aveva rilevato la struttura della Coloni oltre che alcuni telai, per poi richiederne di nuovi alla Simtek, che forn\u00ec quelli originariamente destinati ad un ritorno nel \"circus\" della BMW. Una serie incredibile di spaventose mancanze (McCarthy venne fatto scendere in pista con le gomme da bagnato in una giornata assolata, si pot\u00e9 presentare al via, l'arresto di Sassetti per frode) culmin\u00f2 con l'esclusione dal campionato da parte della FIA per aver danneggiato la reputazione della Formula 1.\nLa Fondmetal acquist\u00f2 nel 1990 le strutture dell'Osella senza, per\u00f2, migliorarne i risultati. Nel corso delle due stagioni disputate, il 1991 e il 1992, la Fondmetal riusc\u00ec solamente a conquistare due 10\u00b0 posti, con tante non qualificazioni e ritiri. A causa della pessima situazione economica, Gabriele Rumi, titolare della scuderia, decise di ritirarsi dal campionato.\nRiprese televisive.\nPer la seconda volta consecutiva, in Italia, le prove libere, le qualifiche a tre cinquine, il warm-up, la gara e il post-gara venivano trasmesse da Italia 1 all'interno di \"Grand Prix\" e \"Formula 1 '92\" con il commento di Andrea De Adamich e Guido Schittone, con la partecipazione di Claudia Peroni e Giorgio Piola e su Rai 3 e Rai 2 con il commento di Mario Poltronieri e Clay Regazzoni con la partecipazione di Gianfranco Palazzoli ed Ezio Zermiani come inviati dai box. Le dirette delle prove libere e del warm-up e le differite dei gran premi sono trasmesse anche su TELE+2, con la stessa squadra di commento di Italia 1.\nRiassunti della stagione.\nGran Premio del Sud Africa.\nKyalami - 1\u00ba marzo 1992 - \"Yellow Pages South African Grand Prix\"\nGran Premio del Messico.\nAutodromo Hermanos Rodr\u00edguez - 22 marzo 1992 - \"Gran Premio de Mexico\"\nGran Premio del Brasile.\nAutodromo Jos\u00e9 Carlos Pace - 5 aprile 1992 - \"21\u00b0 Grande Pr\u00eamio do Brasil\"\nGran Premio di Spagna.\nCatalunya - 3 maggio 1992 - \"36\u00b0 Tio Pepe Gran Premio de Espa\u00f1a\"\nGran Premio di San Marino.\nAutodromo Enzo e Dino Ferrari - 17 maggio 1992 - \"12\u00ba Gran Premio Iceberg di San Marino\"\nGran Premio di Monaco.\nMonte Carlo - 31 maggio 1992 - \"50e Grand Prix de Monaco\"\nGran Premio del Canada.\nCircuit Gilles Villeneuve - 14 giugno 1992 - \"Grand Prix Molson du Canada\"\nGran Premio di Francia.\nCircuit de Nevers - Magny-Cours - 5 luglio 1992 - \"Rh\u00f4ne-Poulenc Grand Prix de France\"\nGran Premio di Gran Bretagna.\nSilverstone - 12 luglio 1992 - \"British Grand Prix\"\nGran Premio di Germania.\nHockenheimring - 26 luglio 1992 - \"Gro\u00dfer Mobil 1 Preis von Deutschland\"\nGran Premio d'Ungheria.\nHungaroring - 16 agosto 1992 - \"Marlboro Magyar Nagyd\u00edj\"\nGran Premio del Belgio.\nCircuit National de Francorchamps - 30 agosto 1992 - \"Grand Prix de Belgique\"\nGran Premio d'Italia.\nAutodromo Nazionale di Monza - 13 settembre 1992 - \"Pioneer 63\u00ba Gran Premio d'Italia\"\nGran Premio del Portogallo.\nAut\u00f3dromo do Estoril - 27 settembre 1992 - \"SG Gigante Grande Pr\u00e9mio de Portugal\"\nGran Premio del Giappone.\nSuzuka International Racing Course - 25 ottobre 1992 - \"Fuji Television Japanese Grand Prix\"\nGran Premio d'Australia.\nAdelaide - 8 novembre 1992 - \"Foster's Australian Grand Prix\""}
{"id": "64264", "revid": "125869793", "url": "https://it.wikipedia.org/wiki?curid=64264", "title": "Campionato mondiale di Formula 1 1993", "text": "Il campionato mondiale di Formula 1 1993 organizzato dalla FIA \u00e8 stata, nella storia della categoria, la 44\u00aa stagione ad assegnare il Campionato Piloti, vinto da Alain Prost, e la 36\u00aa stagione ad assegnare il Campionato Costruttori, vinto dalla Williams. \u00c8 iniziata il 14 marzo ed \u00e8 terminata il 7 novembre, dopo 16 gare.\nLa prestagione.\nIl calendario.\nUn primo calendario venne reso noto dal presidente della FISA Max Mosley il 24 giugno 1992. Rispetto alla stagione precedente le gare sarebbero state sempre 16, ma si sarebbe registrata l'uscita del Gran Premio del Messico, sostituito dal Gran Premio d'Asia che avrebbe dovuto disputarsi all'Autopolis, configurando una inedita seconda corsa in terra giapponese. Un altro piccolo cambiamento riguard\u00f2 l'inversione di date tra San Marino e Spagna. Il calendario dovette per\u00f2 essere presto rivisto a causa del fallimento della societ\u00e0 che gestiva l'Autopolis, la quale aveva accumulato un debito superiore ai 200 miliardi di lire. A novembre si oper\u00f2 quindi la sostituzione, facendo entrare in calendario il Gran Premio d'Europa che, per la prima e unica volta nella sua storia, si svolse a Donington.\nA quello che sembrava ormai essere il calendario definitivo si aggiunse per\u00f2 un altro problema: un tribunale di Quimper, in Bretagna, aveva applicato in maniera inflessibile una legge sul tabacco in Francia e condannato la Williams al pagamento di 30 milioni di franchi per istigazione a delinquere, visto che la squadra inglese esibiva nelle carrozzerie delle monoposto il marchio di sigarette Camel e le immagini del Gran Premio d'Australia erano state trasmesse sul suolo francese. Per tutta risposta la Federazione, non potendo garantire alle scuderie libert\u00e0 di circolazione senza incorrere nel rischio di essere condannate dalla giustizia, decise di sospendere il Gran Premio previsto per luglio. Vista la possibile perdita di un ingente introito economico e data la presenza di forti pressioni, nel gennaio del 1993 il Parlamento francese approv\u00f2 un apposito emendamento per ovviare al problema. La gara pot\u00e9 cos\u00ec svolgersi regolarmente.\nI test.\nI primi test collettivi iniziarono all'Estoril il 25 gennaio per la durata di quattro giorni. Il tracciato, affittato dalla Williams, venne utilizzato anche da Ferrari, Benetton, Sauber, Jordan e Lotus. Nonostante Michael Schumacher avesse fatto registrare il miglior tempo nella prima giornata girando in 1'14\"40, furono le Williams a monopolizzare la graduatoria dei giri pi\u00f9 veloci nelle giornate successive. Prost ferm\u00f2 infatti i cronometri in 1'13\"40 nella giornata di mercoled\u00ec, arrivando a quattro decimi dal record del circuito. Lo stesso francese fu anche protagonista il venerd\u00ec di una violenta uscita di pista, fortunatamente senza conseguenze. Dietro alle monoposto inglesi, solo la Benetton riusc\u00ec a minimizzare i distacchi, anche se pure Sauber, Lotus e Jordan ritennero di aver tratto buone indicazioni. Problematici invece i test per la Ferrari, che risultava staccata in media di sei secondi da Prost e di quattro secondi dagli altri piloti; sia Alesi che Berger ebbero inoltre svariati problemi di affidabilit\u00e0 dovendo interrompere pi\u00f9 volte i test per riparare vari guasti.\nSempre all'Estoril si disput\u00f2 una seconda settimana di test a partire dal 15 febbraio. Alle prove erano assenti la Ferrari, che prefer\u00ec rimanere a Imola per eseguire vari collaudi, e la McLaren che solo il giorno prima aveva presentato la propria monoposto. Ancora una volta la Williams conferm\u00f2 il proprio predominio, con Prost in grado di girare in 1'13\"48 e Hill poco pi\u00f9 indietro. Le altre squadre in pista risultavano staccate di oltre due secondi.\nAccordi e fornitori.\nLa Williams vide la sua partecipazione alla nuova stagione messa in dubbio per un errore burocratico: la squadra inglese aveva infatti presentato in ritardo la domanda di ammissione al mondiale e per permetterle di partecipare, secondo le norme del Patto della Concordia, era necessaria una risposta positiva unanime da parte di tutti gli altri team, ma Benetton e Minardi erano contrarie. La questione in realt\u00e0 rientrava in una pi\u00f9 complessa battaglia politica per il cambiamento dei regolamenti, a cui Williams e McLaren si opponevano. La Ferrari e le squadre minori chiedevano infatti modifiche gi\u00e0 dalla stagione in corso con la riduzione delle prove libere, dei treni di gomme e del numero di monoposto utilizzabili nel fine settimana di gara, per un risparmio quantificato in circa due milioni di dollari. Sfruttando questa situazione il team di Maranello aveva fatto pressioni anche per una forte limitazione dei dispositivi elettronici come le sospensioni attive e il controllo di trazione per i campionati seguenti. A detta dell'ingegnere della Williams Adrian Newey, lo scopo della Ferrari sarebbe stato in realt\u00e0 quello di cancellare lo svantaggio accumulato nei confronti delle squadre di vertice per potersi rilanciare nella lotta al titolo mondiale da cui era esclusa ormai da alcuni anni.\nVista la complessa situazione venutasi a creare, il presidente della FISA Max Mosley decise di derogare alle regole, convocando il consiglio mondiale e facendo decidere ad esso in maggioranza se ammettere o meno la Williams. Cos\u00ec facendo evitava quindi che Minardi e Benetton potessero esercitare il veto contro la casa inglese. Al contempo garant\u00ec alle piccole squadre e alla Ferrari le modifiche richieste al regolamento.\nPer quel che riguarda i fornitori, si registr\u00f2 l'addio della Honda che lasci\u00f2 il mondiale dopo dieci stagioni a causa degli alti costi. A farne le spese fu la McLaren, rifornita gratuitamente dalla casa giapponese, che dovette stipulare un accordo da 16 milioni di dollari per avere i motori Ford. Anche la Minardi cambi\u00f2 motorista, passando ai propulsori americani dopo la deludente esperienza con i Lamborghini, ma a causa di una situazione finanziaria precaria pot\u00e9 permettersi solamente quelli dell'anno precedente. La Jordan opt\u00f2 per gli Hart abbandonando Yamaha, che riforn\u00ec la Tyrrell.\nNell'agosto del 1992 venne poi reso noto da parte della Scuderia Italia il cambio di telaista, passando da Dallara a Lola. Nelle intenzioni del patron Beppe Lucchini questo doveva rappresentare il salto di qualit\u00e0 per la squadra bresciana, convinto che l'esperienza della Lola nel mondo delle corse gli avrebbe permesso di affermarsi anche in Formula 1. Nei fatti, invece, a detta di Alboreto la vettura altro non era se non una Formula 3000 adattata e la stagione si rivel\u00f2 un completo fallimento.\nScuderie e piloti.\nScuderie.\nRispetto alla stagione precedente ben quattro squadre lasciarono il paddock. A livello di prestigio sportivo gli abbandoni pi\u00f9 importanti furono quelli di March e Brabham. La prima, gi\u00e0 dall'anno precedente, affrontava infatti un periodo di forti difficolt\u00e0 finanziarie dovute anche all'arresto di Akagi nel settembre del 1991 e alla conseguente vendita a un consorzio di imprenditori che a fatica riusc\u00ec a farle disputare la stagione 1992. Nell'inverno dello stesso anno circolarono voci riguardo alla vendita della scuderia al gruppo svizzero Lysys o a un principe saudita e vennero opzionati come piloti Jan Lammers e Jean-Marc Gounon; il team si iscrisse al mondiale ma non aveva i fondi sufficienti nemmeno per procurarsi una fornitura di motori. Dopo non essersi presentata al Gran Premio del Sudafrica venne definitivamente esclusa. La seconda, dopo il Gran Premio d'Ungheria 1992, era giunta al collasso finanziario a seguito anche di una complessa inchiesta di corruzione che coinvolse alcuni dirigenti della squadra; i tentativi di iscrivere la squadra al campionato successivo mettendola all'asta dopo il fallimento non si concretizzarono. Gli altri due abbandoni avvennero anch'essi nel corso del campionato precedente e furono quelli di Fondmetal, a corto di denaro, e dell'Andrea Moda Formula che, dopo l'arresto del patron Sassetti, venne bandita dalla competizione per aver danneggiato la reputazione dello sport.\nAl contempo si registr\u00f2 l'ingresso nel \"circus\" della Sauber, squadra che aveva gi\u00e0 ottenuto importanti successi negli sportprototipo e finanziata dalla Mercedes. Il progetto per entrare in Formula 1 era infatti gi\u00e0 iniziato dal 1991 e, nonostante alcune difficolt\u00e0 riguardanti l'impegno di Mercedes, divenne effettivo nel 1992, anche se fino al 1994 la casa di Stoccarda si limit\u00f2 a comparire come sponsor.\nPiloti.\nLa novit\u00e0 pi\u00f9 importante per quel che riguardava il mercato piloti era il rientro in Formula 1 di Alain Prost dopo un anno sabbatico. Il francese si era infatti accordato con la Williams e aveva fatto inserire una clausola per cui poteva avere un diritto di veto per l'ingaggio di Ayrton Senna come suo compagno di squadra. Il brasiliano, desideroso di cambiare scuderia, dovette quindi rimanere in McLaren, firmando un accordo in extremis dopo aver valutato anche il ritiro. Senna avrebbe corso a gettone, decidendo di volta in volta, e pretendendo un milione di dollari a gara. La situazione perdur\u00f2 fino alla vigilia del Gran Premio di Francia, quando trov\u00f2 un accordo con Ron Dennis valido per tutta la parte restante del campionato.\nAl fianco di Prost venne promosso a secondo pilota il collaudatore Damon Hill, dopo che il campione del mondo uscente Mansell, che gi\u00e0 era stato confermato per il 1993, ebbe contrasti con Frank Williams, non essendo stato informato che avrebbe fatto coppia con Prost.\nLa Ferrari era invece impegnata nella ricostruzione della squadra, dopo la disastrosa annata precedente. Ridisegnato l'organico, il presidente Montezemolo diede mandato a Niki Lauda di contattare Senna per sapere se fosse disposto a correre per il team di Maranello. Di fronte alle esose richieste del brasiliano, quantificabili in 30 milioni di dollari a stagione (dovuti al fatto che cercava una squadra che gli permettesse di vincere subito il titolo mondiale), vir\u00f2 su Berger dietro consiglio di Postlethwaite e Barnard. Al suo fianco avrebbe corso il confermato Alesi. Dato che Berger avrebbe cambiato squadra, rimase libero il secondo sedile della McLaren che ingaggi\u00f2 Michael Andretti, figlio di Mario, e vincitore del campionato di Champ Car nel 1991.\nMichael Schumacher venne confermato in Benetton e al suo fianco arriv\u00f2 Riccardo Patrese con un contratto annuale da seconda guida, che aveva il compito di portare il suo bagaglio di esperienza e di conoscenze tecniche acquisite in Williams. Anche la Lotus mantenne il suo primo pilota Herbert affiancandogli il promettente Zanardi dopo che questi si era messo in luce in una sessione di test a Le Castellet stampando tempi migliori di Schumacher. Confermato anche De Cesaris alla Tyrrell dopo la buona stagione disputata, mentre il ruolo di seconda guida tocc\u00f2 a Ukyo Katayama, reduce dal debutto con la Larrousse.\nRivoluzion\u00f2 invece la propria formazione la Ligier che ingaggi\u00f2 l'esperto Martin Brundle dalla Benetton e il giovane Mark Blundell, collaudatore della McLaren. Alboreto, dopo essersi rilanciato con una buona stagione, gi\u00e0 da settembre rese noto che avrebbe lasciato la Footwork per approdare alla Scuderia Italia, dove avrebbe fatto coppia con Luca Badoer. Il suo posto venne preso da Derek Warwick, al rientro in Formula 1 dopo due anni di assenza e fresco campione del mondo sportprototipi. Anche Jordan e Larrousse modificarono totalmente il proprio organico: la prima ingaggi\u00f2 la giovane promessa Rubens Barrichello affiancandogli Ivan Capelli, reduce da una stagione difficile in Ferrari; le vicende del secondo sedile della squadra irlandese furono comunque molto tormentate visto che l'italiano lasci\u00f2 dopo appena due gare e si alternarono ben quattro piloti (Boutsen, Apicella, Naspetti e Irvine). La seconda invece mise sotto contratto il francese \u00c9rik Comas, in uscita dalla Ligier, e il rientrante Philippe Alliot. Infine Minardi conferm\u00f2 Fittipaldi in coppia con Fabrizio Barbazza, mentre la debuttante Sauber assunse due giovani di prospettiva, quali Karl Wendlinger e JJ Lehto.\nRiprese televisive.\nIn Italia, per la terza volta consecutiva, le prove libere, le qualifiche a tre cinquine, il warm-up, la gara e il post-gara venivano trasmesse dalle reti Fininvest come Italia 1 e Canale 5 (che ne trasmette solo una gara di domenica al termine dell'edizione delle 13:00 di TG5 Giorno) con il commento di Andrea De Adamich e Guido Schittone con la partecipazione di Claudia Peroni e Giorgio Piola come inviati dai box all'interno di \"Grand Prix\" e \"Formula 1 '93\" per R.T.I. Sport e su Rai 2 in Eurovisione con il commento di Mario Poltronieri, Clay Regazzoni e la partecipazione di Gianfranco Palazzoli ed Ezio Zermiani anche loro nel ruolo di inviati dai box all'interno di vari programmi televisivi sportivi.\nModifiche al regolamento.\nRegolamento tecnico.\nLa FIA cerc\u00f2 di rendere meno veloci le vetture, in particolare in entrata di curva, riducendo la larghezza delle stesse e degli pneumatici per fornire meno aderenza.\nRegolamento sportivo.\nLa stagione 1993 fu all'insegna della continuit\u00e0 rispetto alla precedente, infatti furono ben poche le novit\u00e0 regolamentari introdotte. I cambiamenti pi\u00f9 profondi riguardarono il sistema delle qualifiche: a partire dal Gran Premio del Brasile ogni pilota avrebbe avuto a disposizione solamente 12 giri a sessione per marcare il tempo e dei 26 partecipanti, solamente uno non si sarebbe qualificato in modo da far s\u00ec che ogni squadra avrebbe avuto almeno un pilota schierato sulla griglia di partenza. Inoltre fu limitato l'uso del muletto alla sola giornata di gara, mentre venne vietato per le prove e fu ridotto da dieci a sette il numero di set di pneumatici da utilizzare nel corso del fine settimana.\nRiassunto della stagione.\nGran Premio del Sud Africa.\nAl suo ritorno alle competizioni dopo un anno sabbatico, Prost ottenne subito la pole position con la Williams, al suo fianco, vicinissimo, si qualific\u00f2 il rivale di sempre Senna, che aveva accettato di correre un altro anno con la McLaren, anche se per la prima parte della stagione il suo fu di fatto un contratto \"a gettone\". Il brasiliano arrivava al primo Gran Premio dopo aver provato solo una volta la McLaren pochi giorni prima dell'inizio del Mondiale, in un breve test a Silverstone.\nAl via Prost part\u00ec male e venne infilato da Senna, che prese il comando, e da Schumacher su Benetton. Hill, invece, nel tentativo di infastidire Senna, poche centinaia di metri pi\u00f9 tardi fin\u00ec in testacoda (ripart\u00ec dodicesimo e finir\u00e0 definitivamente out al 18\u00ba giro speronato da Zanardi) e restitu\u00ec quindi la terza posizione al compagno di squadra. Dopo aver impresso un buon ritmo nei primi giri, Senna ebbe un problema al 4\u00ba giro alla sospensione attiva della McLaren e cominci\u00f2 a correre in difesa. Intanto Prost stava cominciando a rimontare e al 13\u00ba giro super\u00f2 Schumacher, mettendosi a caccia del brasiliano. Dopo averlo raggiunto tent\u00f2 un primo attacco al 15\u00ba giro, ma il brasiliano riusc\u00ec a resistere per diverse tornate, fino a quando dovette cedere nel corso del 24\u00ba giro dopo una serie di lotte ruota a ruota; in quello stesso giro anche Schumacher pass\u00f2 il brasiliano, ma i due rientrano subito ai box e Senna torn\u00f2 davanti al cambio gomme.\nIl tedesco tent\u00f2 di prendersi nuovamente la posizione, ma al 40\u00ba giro forz\u00f2 troppo la staccata e, dopo aver toccato il posteriore della McLaren, si gir\u00f2 e venne costretto al ritiro. In questo modo divent\u00f2 terzo il suo compagno di squadra Patrese, che 7 giri dopo per\u00f2 usc\u00ec di pista a sua volta, ritirandosi. Prost, frattanto, comandava ancora la gara nonostante un acquazzone che nella fase finale, visto anche che Senna si preoccupava di amministrare la sua seconda piazza con una vettura sempre pi\u00f9 difficile da tenere in strada col progredire della corsa. Chi ne fece le spese fu invece Warwick sulla sua Footwork che, al rientro dopo due anni, and\u00f2 in testacoda sbattendo sul muro mentre era in zona punti. Sal\u00ec quindi in terza posizione Blundell, che a fine gara fu in grado di portare alla Ligier il podio che le mancava da sette anni. Completarono l'ordine di arrivo Fittipaldi, quarto su Minardi, e Lehto, quinto con la debuttante Sauber, in una gara che vide solo 5 vetture al traguardo. Quindi Berger, sebbene tradito dal motore Ferrari ad un giro dalla fine, venne comunque classificato sesto e prese un punto.\nGran Premio del Brasile.\nLa March, che gi\u00e0 in Sudafrica non era riuscita a partecipare, si ritir\u00f2 ufficialmente dal Mondiale; rimasero cos\u00ec 26 concorrenti. Per non far s\u00ec che vi fossero 26 qualificati su 26 partecipanti, le squadre decisero di non ammettere alla corsa l'autore dell'ultimo tempo in prova: fu dunque Ivan Capelli a mancare la qualificazione in quella che fu la sua ultima partecipazione a una gara di Formula 1. Le qualifiche vennero nuovamente dominate dalla Williams che occup\u00f2 la prima fila. Al via Prost scatt\u00f2 in testa, mentre Hill venne superato da Senna, anche se all'11\u00ba giro l'inglese si riprese la seconda piazza. Dietro ai primi vi fu anche un incidente tra Andretti e Berger, senza conseguenze per i piloti. Una volta stabilizzatesi le prime posizioni vedevano Prost al comando davanti a Hill, Senna, Schumacher, Alesi e Lehto. Al 24\u00ba giro, per\u00f2 Senna ricevette uno stop-and-go per aver sorpassato in regime di bandiere gialle. Poco dopo un improvviso acquazzone gener\u00f2 il caos in pista con i piloti che si precipitano a cambiare le gomme, mentre Suzuki, Katayama e Fittipaldi furono costretti al ritiro.\nProst, credendo che ai box fosse rientrato Hill dopo aver male interpretato un messaggio radio della Williams, ritard\u00f2 il cambio di pneumatici, ma si trov\u00f2 improvvisamente davanti la vettura di Fittipaldi ferma in mezzo alla pista e la centr\u00f2 venendo costretto al ritiro. I commissari di gara decisero dunque di far entrare la safety car per 7 giri al fine di sgomberare il tracciato dai rottami delle auto incidentate; questo permise di compattare il gruppo e, con la pista ancora bagnata, Senna pass\u00f2 la Williams di Hill al 42\u00ba giro. Dietro di loro era intanto risalito al terzo posto Herbert, abile a sfruttare le soste ai box, seguito da Lehto, Blundell e Zanardi. Nel frattempo stava rimontando posizioni Schumacher, che era precipitato al nono posto a causa di uno stop-and-go. Il tedesco riusc\u00ec a portarsi ai margini del podio e all'ultimo giro, dopo un vivace duello, ebbe la meglio su Herbert conquistando l'ultimo gradino del podio. Quinto era Blundell, seguito da Zanardi, che conquist\u00f2 cos\u00ec quello che rimarr\u00e0 l'unico punto della sua carriera in Formula 1. Per la McLaren invece si tratt\u00f2 della centesima vittoria nella competizione. Senna si port\u00f2 quindi al comando del campionato con 16 punti contro i 10 di Prost.\nGran Premio d'Europa.\n. Se le qualifiche avevano confermato il predominio della Williams, che occup\u00f2 nuovamente la prima fila, la gara, svoltasi su pista bagnata, esalt\u00f2 le capacit\u00e0 di guida del brasiliano. Alla partenza Prost e Hill mantennero le prime posizioni, mentre Schumacher chiuse Senna all'esterno ed entrambi vennero superati da Wendlinger. Nel corso del primo passaggio, per\u00f2 il brasiliano sopravanz\u00f2 Schumacher gi\u00e0 all'uscita della prima curva, Wendlinger, Hill e Prost, conquistando la testa della corsa alla penultima curva del primo giro. Pi\u00f9 indietro, Andretti e Wendlinger entrarono in contatto e furono costretti al ritiro, mentre Barrichello risal\u00ec addirittura in quarta posizione dietro al duo Williams.\nSenna conquist\u00f2 immediatamente un grande vantaggio sugli inseguitori; la gara divenne un continuo susseguirsi di acquazzoni di pochi minuti ciascuno, che obbligano i piloti ad un gran numero di cambi gomme. Senna non si lasci\u00f2 sorprendere dalle mutevoli condizioni meteo e vinse la seconda gara consecutiva davanti a Hill, Prost (addirittura doppiato dal brasiliano), Herbert (quarto per la seconda volta consecutiva), Patrese e Barbazza, al primo punto in carriera; Barrichello viene invece tradito dalla sua Jordan (guasto ai freni) a cinque giri dalla fine mentre si trovava in zona podio al 3\u00ba posto, posizione che cedette cos\u00ec a Prost, che in precedenza aveva perso la seconda piazza in quanto rallentato dalle sette soste ai box, sopra la media degli altri piloti, e da un problema con la frizione nel ripartire da una sosta al box. A questo punto Senna aveva accumulato un vantaggio di dodici punti sul francese, suo inseguitore pi\u00f9 prossimo.\nGran Premio di San Marino.\nProst conquist\u00f2 la pole position anche a Imola, ma un violento acquazzone si era abbattuto in mattinata sul circuito e i piloti furono costretti a partire con pneumatici da bagnato. Il francese, rallentato da un problema alla frizione scatt\u00f2 male e venne superato da Hill, il quale prese subito un buon margine, e da Senna alla staccata della Tosa. Nonostante tutto, dopo sette giri Prost riusc\u00ec prendendosi qualche rischio a recuperare la posizione sul brasiliano; dietro di loro seguivano invece Schumacher, Berger e Wendlinger. Al nono giro cominciarono le soste ai box per montare gomme da asciutto, visto che la pista si stava asciugando. Approfittando di un pit stop non perfetto dei meccanici Williams, Senna riusc\u00ec a riprendersi la posizione, ma al dodicesimo giro Prost fu in grado di superare in un colpo solo alla Tosa i due rivali che lo precedevano. Senna pass\u00f2 Hill, che in seguito al 21\u00ba giro usc\u00ec di pista per un guaio ai freni e fu costretto a ritirarsi.\nTerzo si ritrov\u00f2 quindi Schumacher, seguito da Wendlinger, Andretti e Alesi. Sia l'americano che il francese furono per\u00f2 costretti al ritiro: il primo per problemi ai freni, il secondo per guai alla frizione. Anche Senna si ritir\u00f2, al 43\u00ba giro per un guasto all'impianto idraulico, lasciando la seconda piazza a Schumacher. Prost nel frattempo si avviava verso la vittoria, nonostante problemi all'acceleratore nelle fasi finali di gara, mentre era molto accesa la lotta al quarto posto che vedeva confrontarsi Lehto con Zanardi e Herbert. Nonostante fossero pi\u00f9 veloci, i piloti Lotus non riuscirono a passare il finlandese: Zanardi commise infatti un errore e incident\u00f2 la sua vettura, mentre Herbert fu costretto al ritiro da problemi al motore. Le posizioni in classifica non cambiarono ulteriormente e Prost vinse con ampio margine su Schumacher e Brundle, che port\u00f2 al secondo podio stagionale la Ligier, mentre Lehto concluse quarto con la Sauber nonostante la rottura del motore a due giri dalla fine. Finirono nei punti anche Alliot e Barbazza, sesto per la seconda volta consecutiva con la Minardi. Prost riusc\u00ec cos\u00ec a ridurre il distacco nei confronti di Senna a due lunghezze, portandosi a 24 punti contro i 26 del brasiliano.\nGran Premio di Spagna.\nA Barcellona Prost conquist\u00f2 ancora una volta la pole position davanti a Hill nelle qualifiche. La domenica, alla partenza accadde un fatto insolito, con il semaforo che da rosso divent\u00f2 giallo lampeggiante anzich\u00e9 verde, ma in realt\u00e0 il via era regolare, con Hill che scavalc\u00f2 il compagno di squadra; a seguire Senna, Schumacher, Patrese, Andretti e Alesi. Tuttavia all'11\u00ba giro il francese si riprese la prima posizione sull'inglese, pur senza riuscire a distanziarlo. \nNon ci furono altri cambiamenti fino a quando, durante il 42\u00ba giro, l'inglese ruppe il motore e si ritir\u00f2. Senna scal\u00f2 quindi in seconda posizione, ma un errore al box durante un cambio gomme lo mise in difficolt\u00e0, visto che si ritrov\u00f2 incalzato a breve distanza da Schumacher. Il tedesco tent\u00f2 di passare il brasiliano ma venne costretto a desistere dopo una breve escursione nella sabbia causata dalla rottura del motore di Zanardi che aveva inondato di olio la pista.\nLe posizioni di testa non cambiarono pi\u00f9 fino al termine e i primi tre giunsero al traguardo seguiti da Patrese, Andretti per la prima volta a punti con l'altra McLaren, e Berger. Grazie alla vittoria conseguita Prost scavalc\u00f2 Senna in testa alla classifica piloti per due punti, mentre gli altri sfidanti erano tutti molto pi\u00f9 staccati.\nGran Premio di Monaco.\nPer la prima volta dalla gara in Sudafrica la prima fila non era occupata interamente dalla Williams: Prost aveva comunque conquistato la pole, ma al suo fianco si trovava Schumacher, con Senna terzo e Hill a completare la seconda fila. Al via le posizioni di testa rimasero invariate, ma il francese si era mosso con leggero anticipo rispetto al semaforo verde e ricevette di conseguenza uno stop-and-go di 10 secondi; al momento per\u00f2 di ripartire dai box dopo la penalit\u00e0 il motore gli si spense e, quando i meccanici Williams riuscirono a farlo ripartire, Prost era ormai 22\u00ba con un giro di ritardo rispetto a Schumacher che guidava la gara. Intanto il tedesco era riuscito ad aumentare notevolmente il proprio vantaggio nei confronti di Senna fino a quando, nel corso del 32\u00ba giro, perse tre secondi, prima di ritirarsi il passaggio successivo per un problema idraulico.\nIl brasiliano si trov\u00f2 dunque a guidare la corsa, seguito da Hill e dal duo Ferrari, con Berger che diede vita ad un acceso duello con il compagno di squadra Alesi riuscendo, dopo un contatto al 62\u00ba giro, a passarlo al 64\u00ba giro. L'austriaco si mise alla caccia di Hill e, dopo averlo raggiunto al 71\u00ba giro, tent\u00f2 l'attacco al Loews, ma fini per speronarlo venendo costretto al ritiro. Senna invece condusse la gara fino alla vittoria (nonostante il brivido di un cambio gomme \"difettoso\" che aveva portato Hill nelle sue vicinanze), la sua sesta a Monaco e la quinta consecutiva. Prost giunse infine quarto, seguito da Fittipaldi e Brundle.\nIl brasiliano si riport\u00f2 cos\u00ec in testa al mondiale, mentre Alesi port\u00f2 alla Ferrari il primo podio stagionale dopo un avvio del mondiale molto problematico.\nGran Premio del Canada.\nDopo aver occupato nuovamente la prima fila, al via Hill sopravanz\u00f2 il compagno di squadra, portandosi al comando della corsa; alle sue spalle fu autore di un ottimo scatto Berger, che si port\u00f2 terzo, mentre Schumacher ebbe problemi al controllo di trazione e perse diverse posizioni. Senna intanto, che partiva dall'ottava piazzola, rimont\u00f2 velocemente e al secondo passaggio era riuscito a issarsi al terzo posto. Schumacher, dal canto suo, si port\u00f2 quarto, mentre Berger, che aveva problemi a gestire la vettura a serbatoio pieno, lasci\u00f2 strada pure ad Alesi. Al sesto giro, Prost super\u00f2 il compagno di squadra, portandosi in testa e a partire da quel momento non lasci\u00f2 pi\u00f9 la posizione.\nSenna intanto aveva forzato il ritmo avvicinandosi a Hill, ma non ci furono cambiamenti di posizione fino alla sosta per il cambio gomme, durante la quale l'inglese della Williams venne attardato da alcuni problemi, scivolando in quarta posizione. Nel finale di gara Senna cominci\u00f2 a recuperare su Prost e Schumacher a sua volta sul brasiliano, fino a quando la McLaren non venne colpita da un guasto all'alternatore a sette giri dalla fine. Prost pot\u00e9 quindi involarsi verso il successo e and\u00f2 a vincere davanti a Schumacher, Hill, Berger, Brundle e Wendlinger, a punti per la prima volta in questa stagione. Il francese della Williams era di nuovo in testa al mondiale, con cinque punti di vantaggio sul rivale brasiliano.\nGran Premio di Francia.\nPer la prima volta durante la stagione la pole position venne ottenuta da Damon Hill, che precedeva il compagno di squadra e le due Ligier. Al via l'ordine rimase pressoch\u00e9 invariato, a parte il sorpasso di Schumacher su Alesi, con Hill che conduceva davanti a Prost, Brundle, Blundell, Senna e Schumacher. Per 20 giri le posizioni rimasero inalterate, ma, al 21\u00ba passaggio, un'incomprensione tra Blundell e il doppiato De Cesaris, caus\u00f2 un incidente con il pilota inglese che fin\u00ec contro le barriere.\nAi cambi gomme, Prost riusc\u00ec a sopravanzare Hill, prendendo la testa della corsa, mentre Brundle stava lottando con Senna e Schumacher per il terzo posto. L'alfiere della Ligier fu per\u00f2 costretto a modificare la sua strategia, passando da una a due soste, perch\u00e9 l'usura degli pneumatici si stava dimostrando superiore alle attese. Approfittando dunque della sua fermata ai box Senna e Schumacher riuscirono a passarlo e, poco dopo, approfittando del doppiaggio di Warwick, il tedesco ebbe la meglio anche sul pilota della McLaren. Le posizioni di testa non cambiarono pi\u00f9 fino al termine e Prost vinse davanti a Hill, Schumacher, Senna, Brundle e Andretti.\nGran Premio di Gran Bretagna.\nAl via Prost scatt\u00f2 ancora davanti a tutti, ma la sua partenza non fu brillante e venne scavalcato da Hill e Senna, che dal quarto posto sulla griglia di partenza era balzato in seconda posizione. Il brasiliano riusc\u00ec a resistere per alcuni passaggi agli attacchi di Prost, grazie soprattutto alla stabilit\u00e0 della sua vettura, ma venne sopravanzato nel corso del settimo giro e poco pi\u00f9 tardi dovette cedere il passo anche Schumacher.\nProst cominci\u00f2 a rimontare su Hill, ma i distacchi furono neutralizzati quando la safety car entra in pista per un incidente di Badoer alla curva \"Woodcote\". Quando la corsa riprese Hill cerc\u00f2 di ricostruire il vantaggio che aveva verso i rivali, segnando anche il giro pi\u00f9 veloce, ma nel corso del 41\u00ba passaggio il motore della sua Williams si ruppe e venne costretto a ritirarsi; Prost eredit\u00f2 cos\u00ec il comando della gara davanti a Schumacher e Senna. Dietro di loro si era intanto accesa la lotta per il quarto posto che vedeva impegnati Brundle, Herbert e Patrese, con il padovano che pass\u00f2 prima il pilota della Lotus e poi approfitt\u00f2 del ritiro dell'inglese della Ligier per portarsi ai margini del podio. L'ordine rimase invariato fino all'ultima tornata, quando Senna, come gi\u00e0 accaduto due anni prima, rimane senza benzina a poche curve dalla fine e si ferma lungo il tracciato; il brasiliano venne comunque classificato quinto (in quanto primo dei doppiati), alle spalle di Prost, Schumacher, Patrese e Herbert e davanti a Warwick, che port\u00f2 il primo punto della stagione alla Footwork. Prost aveva ormai preso il largo in classifica piloti, contando un margine di 20 punti su Senna e 37 su Schumacher.\nGran Premio di Germania.\nAl via Prost viene sopravanzato da Hill, Schumacher e Senna dopo uno scatto poco brillante; alla prima staccata per\u00f2 il francese arriva appaiato al brasiliano; i due vengono a contatto, Senna va in testacoda e riparte per ultimo. La Ligier di Brundle tenta di attaccare il pilota della Williams alla seconda chicane, ma va in testacoda e taglia la variante; anche Prost taglia la chicane, per evitare l'incidente, e cos\u00ec pure fa Suzuki dietro di loro. Tutti e tre i piloti vengono penalizzati con uno stop-and-go; Prost criticher\u00e0 questa decisione a fine gara. Prima di doversi fermare, il francese supera Schumacher e Hill, portandosi in testa alla gara dopo poche tornate; quando rientra \u00e8 sesto, alle spalle anche di Blundell, Patrese e Brundle. Il francese recupera nuovamente fino alla seconda posizione, ma lo svantaggio nei confronti del compagno di squadra \u00e8 troppo grande per essere colmato. Nel frattempo, Senna ha rimontato fino alla quinta piazza. A una tornata e mezzo dal termine Hill si ritira per lo scoppio della gomma posteriore sinistra; Prost vince cos\u00ec davanti a Schumacher, Blundell, Senna, Patrese e Berger, autore di una gara d'attacco.\nGran Premio d'Ungheria.\nAl via del giro di ricognizione la vettura di Prost rimane ferma sulla griglia e il francese \u00e8 costretto a partire dall'ultima posizione. Alla partenza Schumacher nel tentativo di passare Hill va troppo all'esterno e viene superato da Senna, Berger e dal compagno di squadra Patrese. Hill quindi prende il comando della corsa davanti a Senna, Berger, Patrese, Schumacher e Alesi. L'inglese conquista subito un grande vantaggio sugli inseguitori, mentre Schumacher, tentando di recuperare, compie invece un testacoda al quarto giro che lo fa andare fuori pista e riparte decimo. Nel corso della diciottesima tornata Senna, ancora secondo, si ritira per un problema all'acceleratore; Schumacher, autore di una grande rimonta, si ritrova secondo dopo aver passato il compagno di squadra al 19\u00ba giro, ma si ritirer\u00e0 6 tornate pi\u00f9 tardi a causa di un guasto al motore.\nProst nel frattempo, che aveva rimontato fino alla quarta posizione, al 21\u00ba giro deve tornare ai box per sostituire l'alettone posteriore, rientrando in pista con sette giri di ritardo. Hill comanda in solitario, Patrese amministra la seconda piazza, mentre Berger conquista il podio superando Warwick, Brundle e Martini che rimangono a lottare per il quarto posto; alla fine l'italiano esce di pista, mentre gli altri due concludono nell'ordine. Hill conquista cos\u00ec la prima vittoria in carriera davanti a Patrese, Berger, Warwick, Brundle e Wendlinger; per Patrese si tratta dell'ultimo podio in carriera, mentre per Warwick \u00e8 l'ultimo arrivo in zona punti.\nGran Premio del Belgio.\nAl via Prost mantiene la testa della corsa, mentre Senna compie un ottimo scatto e si porta in seconda posizione, sopravanzando Hill. Alle sue spalle, Schumacher ha dei problemi con il launch control della sua Benetton, cos\u00ec come il compagno di squadra Patrese; il tedesco per\u00f2 perde meno tempo dell'italiano e alla prima curva si trova decimo; nel corso del secondo giro Hill, sfruttando la cavalleria del V10 Renault, passa Senna alla salita verso il Radillon. Schumacher recupera fino alla quarta piazza e durante il primo cambio gomme passa Senna. Prost e Hill in testa fanno un po' di tira e molla, ma il francese durante il secondo cambio-gomme ha un contrattempo e viene passato dal compagno di squadra, rientrando in pista davanti a Schumacher, che lo passa due giri pi\u00f9 tardi. Senna invece, 4\u00b0, arriva al traguardo staccato e solitario con una McLaren in preda a vibrazioni fastidiose. L'ordine rimane invariato e Hill ottiene la seconda vittoria consecutiva davanti a Schumacher, Prost, Senna, Herbert (che porta alla Lotus gli ultimi punti della sua storia) e Patrese; a quattro gare dalla conclusione del campionato, la Williams conquista matematicamente il titolo costruttori.\nGran Premio d'Italia.\nAncora una volta le Williams dominarono le qualifiche, occupando l'intera prima fila con Prost davanti al compagno di squadra Hill. Protagonista delle qualifiche fu anche il francese Alesi, in grado di piazzare la sua Ferrari in seconda fila scatenando l'entusiasmo del pubblico presente dopo che per alcuni minuti era riuscito ad issarsi in testa alla classifica dei tempi migliori. Al via Prost mantenne la testa della corsa, mentre Alesi che sopravanz\u00f2 Hill, il quale ingaggi\u00f2 un duello con Senna per la terza piazza; alla prima chicane la McLaren tocc\u00f2 per\u00f2 la Williams e la macchina del brasiliano si alz\u00f2 da terra, ricadendo pesantemente; entrambi ripartirono diverse posizioni pi\u00f9 indietro. Nella seconda met\u00e0 della griglia alcune vetture si scontrarono tra loro; si ritirano Suzuki, Warwick, Barrichello, Apicella e Lehto, mentre Alliot e Fittipaldi dovettero tornare ai box per riparare le proprie vetture. Mentre Prost conduceva la gara, al 2\u00ba giro alla Variante Ascari Schumacher pass\u00f2 Alesi e conquista la seconda piazza; il ferraristi pi\u00f9 tardi perse anche la terza posizione, quando Hill in rimonta (aveva gi\u00e0 passato Brundle, Herbert e Berger) lo super\u00f2. La rimonta invece non riusc\u00ec a Senna che al nono giro, nel tentativo di recuperare, arriv\u00f2 a ruote bloccate alla Seconda Variante per noie ai freni e tampon\u00f2 Brundle, costringendo entrambi al ritiro.\nAlla ventunesima tornata sulla Benetton di Schumacher si ruppe il motore; Hill recuper\u00f2 lo svantaggio nei confronti del compagno di squadra, finendo per raggiungerlo nell'ultima fase di gara. A pochi chilometri dal termine Prost si ritir\u00f2, tradito dal motore della sua Williams, e dovette cos\u00ec rimandare la conquista matematica del titolo; Hill conquist\u00f2 cos\u00ec la terza vittoria consecutiva davanti ad Alesi e Andretti, per la prima volta sul podio nella sua ultima gara in Formula 1, prima di essere appiedato dalla McLaren. Gli altri piloti a punti furono Wendlinger, Patrese e Comas.\nGran Premio di Portogallo.\nIl venerd\u00ec Alain Prost annuncia il ritiro dalle corse a fine stagione. Sulla McLaren che fu di Andretti debutta il finlandese Mika H\u00e4kkinen, qualificandosi a sorpresa davanti al compagno Senna. Al giro di formazione la vettura di Hill non si avvia; il pilota inglese \u00e8 costretto a schierarsi in ultima posizione. Al via Alesi azzarda una traiettoria esterna e prende il comando, seguito da H\u00e4kkinen, Senna, Prost (superato in partenza anche dal duo McLaren oltre che dal ferrarista), Schumacher e Berger. Senna sorpassa H\u00e4kkinen a met\u00e0 del primo giro e si mette all'inseguimento di Alesi, ma al 19\u00ba giro si ritira con il motore rotto, dicendo addio alla seconda piazza; al 20\u00ba giro Alesi e H\u00e4kkinen vanno a cambiare le gomme, Schumacher invece si ferma pi\u00f9 tardi, e sbuca davanti al duo dopo la sosta.\nI piloti Williams invece sono gli ultimi a tornare ai box, con Hill in grande rimonta; Prost invece non riesce a rientrare davanti a Schumacher. Al termine della serie di pit stop Schumacher passa al comando davanti a Prost, Alesi, H\u00e4kkinen e Hill. Al 33\u00ba giro H\u00e4kkinen, in scia ad Alesi, si ritira per un incidente e tre tornate dopo toccher\u00e0 a Berger, autore di una pericolosa carambola lungo il rettifilo. Schumacher, Prost e Hill non si fermeranno pi\u00f9 ai box e il tedesco manterr\u00e0 il comando fino alla fine (prima vittoria stagionale) nonostante gli attacchi di Prost, a cui basta il secondo posto per conquistare matematicamente il quarto titolo mondiale in carriera. Hill conclude terzo sopravanzando Alesi grazie alla seconda sosta ai box per cambiare le gomme del francese della Ferrari; la zona punti \u00e8 chiusa da Wendlinger e Brundle.\nGran Premio del Giappone.\nIn Giappone debuttano Jean-Marc Gounon con la Minardi, Toshio Suzuki con la Larrousse ed Eddie Irvine con la Jordan, mentre la Lola Scuderia Italia si ritira dal campionato. Al via Senna prende la testa della corsa, davanti a Prost, H\u00e4kkinen, Berger, Irvine, Schumacher e Hill; questi ultimi hanno nel giro di qualche tornata la meglio sull'irlandese della Jordan; si mettono in coda a Berger e nel frattempo Hill al 10\u00ba giro passa Schumacher, che al 12\u00ba giro (a causa di un'improvvisa frenata a ruote bloccate dell'inglese chiuso dall'austriaco) arriva \"lungo\", tocca il posteriore della Williams e si ritira a causa di una sospensione rotta. Prost passa in testa ai pit stop, ma presto comincia a piovere e la pista si inumidisce; Senna, pi\u00f9 a suo agio del rivale, riprende il comando passando Prost alla curva \"cucchiaio\", poco prima che entrambi si fermino ai box per montare le rain. Anche Hill si ferma, tra l'altro vittima anche di una foratura, ma i meccanici Williams compiono l'errore di rimandarlo in pista con altre slick.\nHill \u00e8 costretto a rifermarsi ma poi comincia a rimontare, arrivando alla quarta posizione davanti a Irvine, che per stare incollato all'inglese riesce a sdoppiarsi da Senna che lo aveva appena passato: nel dopo-gara vi sar\u00e0 un diverbio fra il brasiliano e il nordirlandese. Hill mantiene tuttavia il quarto posto, poi la pioggia cessa e i piloti rimontano gomme da asciutto ma Berger rimane attardato, visto che i meccanici Ferrari compiono l'errore di rimandarlo in pista con le rain. Senna, con una McLaren per la prima volta in stagione capace di sfidare le Williams in quanto a prestazioni assolute, gestisce la corsa restando in testa fino al termine, precedendo sul traguardo Prost, H\u00e4kkinen, Hill, Barrichello e Irvine, a punti al debutto grazie ad un sorpasso al 49\u00ba giro al veterano Warwick che nella circostanza finisce fuori e si ritira.\nGran Premio d'Australia.\nPer la prima volta la pole position non \u00e8 di un pilota della Williams, ma di Ayrton Senna. La procedura di partenza deve essere ripetuta tre volte, perch\u00e9 nei primi due tentativi le vetture di Katayama e Irvine rimangono ferme sulla griglia. Al via Senna mantiene il comando davanti a Prost, Hill, Schumacher, Berger, Brundle, H\u00e4kkinen e Alesi. H\u00e4kkinen passa subito nelle fasi iniziali Brundle, che sar\u00e0 sorpassato anche da Alesi. Berger accusa un problema ai freni e viene passato prima da H\u00e4kkinen al 13\u00ba giro e poi da Alesi al 19\u00b0, tornata in cui il motore Ford lascia a piedi Schumacher. Al 27\u00ba giro invece si ritira H\u00e4kkinen per un problema ad una ruota. Senna intanto controlla la gara, anche se in difficolt\u00e0 col motore Ford che tende a spegnersi sotto i 7000 giri, e precede i due rivali della Williams fino alla conclusione.\nSul finire della gara Hill va in testacoda nel tentativo di superare Prost, ma finisce ugualmente terzo dietro al francese, dato il grande vantaggio sul quarto; chiudono la zona punti Alesi, Berger (che durante la gara ha accusato dei problemi ai freni, poi risolti) e Brundle. Vincendo per la quinta volta nella stagione, Senna conquista il secondo posto nel Mondiale ai danni di Hill; \u00e8 l'ultima gara con la McLaren e l'ultima vittoria per il brasiliano in Formula 1, nel giorno dell'ultimo gran premio in carriera del suo grande rivale Alain Prost, che gli lascia per il 1994 la Williams (sulla quale Senna trover\u00e0 la morte a Imola); i due si stringono la mano sul podio."}
{"id": "64265", "revid": "1997909", "url": "https://it.wikipedia.org/wiki?curid=64265", "title": "Campionato mondiale di Formula 1 1994", "text": "Il campionato mondiale di Formula 1 1994 organizzato dalla FIA \u00e8 stato, nella storia della categoria, il 45\u00b0 ad assegnare il \"Campionato Piloti\", vinto da Michael Schumacher su Benetton, e il 37\u00b0 ad assegnare il \"Campionato Costruttori\", vinto dalla Williams.\nIl calendario della stagione ha compreso sedici Gran Premi, con inizio in Brasile il 27 marzo e termine il 13 novembre in Australia. L'annata si \u00e8 rivelata tragica per la Formula 1, in quanto hanno perso la vita in pista Ayrton Senna e Roland Ratzenberger, mentre molti piloti, tra i quali Barrichello, Wendlinger, Montermini, J. Verstappen, oltre a Lehto, Alesi e Lamy (questi ultimi nei test), sono stati vittime di gravi incidenti.\nLa prestagione.\nCalendario.\nNel mese di ottobre del 1993 viene pubblicata la prima versione del calendario per il 1994, che prevede l'uscita di scena del Gran Premio del Sudafrica, l'introduzione di una seconda gara in Giappone, da disputarsi sul circuito di Aida e che prender\u00e0 il nome di Gran Premio del Pacifico, e il ritorno del Gran Premio d'Argentina, previsto come prova inaugurale il 20 marzo 1994. Nel mese di dicembre viene presentato il calendario definitivo, che rispetto alla versione precedente vede lo slittamento del Gran Premio d'Argentina al 16 ottobre, da disputarsi su un tracciato cittadino allestito nel quartiere di Palermo a Buenos Aires; tuttavia questa gara, in seguito spostata al circuito permanente della stessa citt\u00e0, viene annullata a giugno per dare pi\u00f9 tempo agli organizzatori per ammodernare il tracciato e viene rimpiazzata dal Gran Premio d'Europa, da tenersi sul circuito spagnolo di Jerez.\nScuderie e piloti.\nScuderie.\nDopo alcuni mesi di trattative la Minardi, che versava in una difficile situazione economica, e la Scuderia Italia, intenzionata a rinunciare a correre dopo la stagione precedente povera di risultati, annunciano la fusione tra loro. All'elenco dei partecipanti si aggiungono due scuderie britanniche, la Simtek e la Pacific, entrambe debuttanti nel campionato mondiale di Formula 1.\nPer quanto riguarda le forniture di motori, la McLaren passa dai propulsori Ford a quelli Peugeot, che debuttano in Formula 1, la Footwork dai Mugen-Honda ai Ford, processo inverso di quello fatto dalla Lotus; la Larrousse sceglie i Ford, non essendo disponibile la motorizzazione Lamborghini. I motori della Sauber, l'anno prima marchiati con lo stesso nome della vettura ma di produzione Ilmor, per il 1994 ricevono il supporto ufficiale della Mercedes, che fa cos\u00ec il suo ritorno in Formula 1. Per quanto riguarda le due scuderie all'esordio, la Simtek viene equipaggiata di propulsori Ford, mentre la Pacific di motori Ilmor.\nPiloti.\nSono tre le scuderie che confermano i piloti con cui avevano concluso la stagione precedente: la Jordan, che schiera Rubens Barrichello e Eddie Irvine, la Lotus con i piloti Pedro Lamy e Johnny Herbert e la Ferrari con la coppia formata da Jean Alesi e Gerhard Berger.\nAlain Prost, campione del mondo nel 1993, abbandona definitivamente la Formula 1 lasciando un posto vacante alla Williams; il sedile viene preso da Ayrton Senna, affiancato dal confermato Damon Hill, che corre come l'anno precedente con il numero 0, mentre il numero 1 di campione del mondo in carica non viene assegnato.\nLa McLaren conferma Mika H\u00e4kkinen e gli affianca Martin Brundle, proveniente dalla Ligier, mentre la Tyrrell conferma Ukyo Katayama e ingaggia Mark Blundell, anch'egli ex-Ligier; la scuderia francese cambia dunque entrambi i piloti, schierando il rientrante \u00c9ric Bernard e il debuttante Olivier Panis.\nLa Benetton sostituisce Riccardo Patrese, ritiratosi dalla Formula 1, con JJ Lehto, proveniente dalla Sauber, pilota che per\u00f2 si infortuna in una sessione di test privati e perde l'inizio della stagione, in cui corre l'esordiente Jos Verstappen. La scuderia svizzera affianca al confermato Karl Wendlinger il debuttante Heinz-Harald Frentzen al posto di Lehto.\nLa Footwork cambia entrambi i piloti, Derek Warwick, al ritiro, e Aguri Suzuki, scegliendo Christian Fittipaldi, l'anno prima alla Minardi, e Gianni Morbidelli, nel 1993 collaudatore della Ferrari.\nLa Larrousse fa debuttare il monegasco Olivier Beretta al posto di Philippe Alliot, passato al ruolo di tester per la McLaren, mentre resta in squadra \u00c9rik Comas. La Minardi conferma Pierluigi Martini e ingaggia Michele Alboreto, in precedenza alla Scuderia Italia.\nPer quanto riguarda i due team all'esordio, la Simtek sceglie come piloti David Brabham e Jean-Marc Gounon, ma, vista l'indisponibilit\u00e0 di quest'ultimo nella prima parte di stagione, ripiega sull'esordiente Roland Ratzenberger, mentre la Pacific ingaggia Bertrand Gachot e Paul Belmondo.\nDopo aver causato un pericoloso incidente in Brasile, Eddie Irvine riceve una squalifica di tre gare; per la prima, il GP del Pacifico, viene sostituito da Aguri Suzuki, mentre \u00e8 assente anche Jean Alesi, infortunatosi in un test al Mugello e sostituito da Nicola Larini. Nel GP di San Marino, \u00e8 Andrea De Cesaris a guidare la vettura di Irvine, mentre Larini \u00e8 ancora al posto di Alesi e fa il suo ritorno JJ Lehto alla guida della Benetton.\nA seguito degli incidenti mortali di Ayrton Senna e Roland Ratzenberger, a Monaco, le scuderie coinvolte, Williams e Simtek, iscrivono una sola vettura, mentre De Cesaris guida la monoposto di Irvine, che sconta cos\u00ec l'ultima gara di squalifica; Alesi torna al volante della Ferrari.\nPrima del Gran Premio di Spagna Pedro Lamy, della Lotus, \u00e8 vittima di un grave incidente in un test a Silverstone ed \u00e8 costretto a saltare il resto della stagione; viene dunque richiamato Alessandro Zanardi. A seguito del grave incidente occorso a Karl Wendlinger a Monaco, la Sauber iscrive il solo Frentzen in questo Gran Premio; la Williams fa debuttare David Coulthard, mentre la Simtek presenta come secondo pilota Andrea Montermini, che tuttavia subisce un infortunio nelle prove del Gran Premio spagnolo.\nPer il Canada la Sauber trova in Andrea De Cesaris il sostituto di Wendlinger, mentre la Simtek \u00e8 costretta a schierare una sola vettura, data l'indisponibilit\u00e0 di Montermini e della seconda monoposto, distrutta nel suo incidente. Dal GP di Francia, J. Verstappen ritorna a correre al posto di Lehto con la Benetton, Jean-Marc Gounon inizia a correre con la Simtek mentre a Nigel Mansell, impegnato nello stesso anno nella Formula Indy, viene affidata la seconda Williams, che ritorna a Coulthard dal GP di Gran Bretagna\nNel Gran Premio d'Ungheria Philippe Alliot prende il posto di Mika H\u00e4kkinen, squalificato in seguito ad un incidente nella gara precedente; in Belgio invece sostituisce Olivier Beretta alla Larrousse, mentre fa il suo debutto Philippe Adams con la Lotus, con cui corre anche in Portogallo.\nIn Italia JJ Lehto gareggia con la vettura di Michael Schumacher, squalificato dopo le infrazioni commesse a Silverstone, mentre \u00e8 Yannick Dalmas a guidare una delle Larrousse e Zanardi torna al volante della Lotus. Per il GP del Portogallo, Adams guida nuovamente per la Lotus, cos\u00ec come vengono confermati Dalmas alla Larrousse e Lehto al posto di M. Schumacher, che sconta la sua seconda e ultima gara di squalifica.\nNel Gran Premio d'Europa si assiste a diversi avvicendamenti: alla Williams ritorna Mansell per le ultime tre gare; la Lotus schiera Zanardi ed \u00c9ric Bernard, mentre Johnny Herbert passa al posto di quest'ultimo alla Ligier; alla Larrousse viene ingaggiato fino a fine stagione Hideki Noda; Domenico Schiattarella sostituisce Jean-Marc Gounon alla Simtek.\nIn occasione del penultimo appuntamento in Giappone, Mika Salo viene chiamato dalla Lotus per le ultime due gare, Johnny Herbert passa alla Benetton al fianco di M. Schumacher, Franck Lagorce va alla Ligier, JJ Lehto passa a correre per la Sauber, mentre solo per questa gara corre Taki Inoue per la Simtek. Nell'ultimo GP, in Australia, Schiattarella torna alla guida della Simtek, mentre Jean-Denis D\u00e9l\u00e9traz sostituisce \u00c9rik Comas alla Larrousse.\nCircuiti e gare.\nIn seguito agli eventi di Imola, diversi tracciati subiscono interventi, in parte provvisori, per incrementare il livello di sicurezza nei punti pi\u00f9 veloci. In vista del Gran Premio di Spagna, la curva \"Nissan\" del circuito di Catalogna viene rallentata con l'installazione prima di essa di una chicane di gomme. Per il Canada, sul circuito di Montr\u00e9al, viene creata un'altra variante improvvisata nel tratto finale del tracciato, tra il tornante \"L'Epingle\" e la curva \" Droit du Casino\". Altri interventi vengono eseguiti sul circuito di Silverstone per il GP di Gran Bretagna, cio\u00e8 il rallentamento delle curve \"Copse\", \"Stowe\" e \"Priory\" e la trasformazione della curva \"Abbey\" in una chicane. Per il Gran Premio di Germania all'Hockenheimring viene ridisegnata la terza chicane in modo da essere affrontata ad una velocit\u00e0 inferiore. Il circuito di Spa-Francorchamps, che ospita la gara belga, subisce invece la modifica temporanea della curva \"Eau Rouge\" in una chicane.\nLo svolgimento del Gran Premio d'Italia a Monza viene messo in pericolo a causa di diverse difficolt\u00e0 emerse in sede di adeguamento agli standard di sicurezza, sia dal punto di vista burocratico sia da quello ambientale: infatti la realizzazione del progetto proposto dai piloti, cio\u00e8 l'allargamento delle vie di fuga del tracciato, avrebbe comportato l'abbattimento di diversi alberi del parco, il che trova l'opposizione da parte della sovrintendenza ai beni culturali; la situazione di stallo nell'attuazione dei lavori porta il 12 agosto all'annullamento della gara da parte della FIA, che per\u00f2 pochi giorni dopo rivede la decisione, accettando un diverso progetto: alla fine il tracciato brianzolo subisce interventi alla \"seconda di Lesmo\", resa sensibilmente pi\u00f9 lenta.\nIn vista del Portogallo, il circuito di Estoril viene rivisto nella curva \"Tanque\", rapida piega verso destra rimpiazzata dalla chicane \"Gancho\", costituita da due tornanti, uno a sinistra e uno a destra in salita. Riguardo al circuito di Jerez, che, dopo aver ospitato il Gran Premio di Spagna dal al , accoglie il GP d'Europa, rispetto alle edizioni disputatesi in precedenza sono presenti il curvone \"Sito Pons\" e, per motivi di sicurezza, la chicane \"Senna\" al posto della rapida curva dietro ai box.\nRiprese televisive.\nIn Italia i Gran Premi di Formula 1 del 1994 furono trasmessi dapprima sulle reti Fininvest come Italia 1 e Canale 5, con il commento di Andrea De Adamich e Guido Schittone e con la partecipazione degli inviati dai box come Claudia Peroni e Giorgio Piola (futuro inviato dai box anche nelle reti Rai), all'interno di due programmi televisivi sportivi che trattavano solo di motori come Grand Prix e \"Formula 1 '94\" per R.T.I. Sport, poi su Rai 2 (che trasmise anche il tragico Gran Premio di Imola) con il commento di Mario Poltronieri e Clay Regazzoni, con Ezio Zermiani e Gianfranco Palazzoli, anche in questo caso in Eurovisione all'interno di alcuni programmi televisivi sportivi in onda dal gioved\u00ec alla domenica.\nModifiche al regolamento.\nRegolamento tecnico.\nTra le novit\u00e0 regolamentari per la stagione viene attuata la messa al bando degli aiuti elettronici ai piloti, per restituire un ruolo pi\u00f9 determinante ad essi piuttosto che alle vetture. Tra i dispositivi vietati figurano le sospensioni attive, il traction control, il cambio automatico, le quattro ruote motrici, l'ABS, i freni assistiti, il differenziale elettronico e la telemetria bidirezionale. Viene inoltre introdotto un ulteriore elemento tattico con il ritorno dei rifornimenti durante la corsa, che porta a una riduzione delle dimensioni dei serbatoi; il dispositivo per il rabbocco di carburante \u00e8 il medesimo per tutte le scuderie e viene fornito dalla FIA.\nIn seguito ai fatti del GP di San Marino, a partire dal Gran Premio di Spagna vengono invece introdotte altre modifiche al regolamento, con lo scopo di diminuire la velocit\u00e0 delle vetture e incrementare il livello di sicurezza. Tra queste vi sono la riduzione delle dimensioni dell'alettone anteriore e dei diffusori e ritocchi ai deflettori laterali, per diminuire il carico aerodinamico. A partire dal successivo GP del Canada viene ridotta l'efficacia della presa d'aria del motore e imposto l'impiego di carburanti commerciali per ridurre la potenza dei propulsori. Inoltre vengono eseguiti altri interventi riguardanti l'abitacolo volti a migliorare la sicurezza per i piloti. Per il Gran Premio di Germania si decide di installare uno scalino sul fondo piatto, dello spessore di un centimetro, per ridurre l'effetto suolo.\nRegolamento sportivo.\nRispetto alla stagione precedente, il numero dei partecipanti sale a 28; a seguito delle due sessioni di qualifica, i primi 26 piloti vengono ammessi alla gara. A partire dal Gran Premio di Monaco viene imposto un limite di velocit\u00e0 alle vetture nella corsia dei box, anche in gara.\nRiassunto della stagione.\nGran Premio del Brasile.\nAlla vigilia del primo appuntamento stagionale il grande favorito per la conquista del titolo \u00e8 il brasiliano Ayrton Senna, passato alla Williams, la vettura pi\u00f9 competitiva degli ultimi anni. Nonostante i test invernali non si siano rivelati particolarmente eccezionali e il brasiliano si sia pi\u00f9 volte lamentato della vettura, Senna riesce ad ottenere la pole position nel primo Gran Premio della stagione in Brasile. Dietro di lui Michael Schumacher e Jean Alesi.\nAl via Senna scatta in testa e comanda la prima parte della gara, seguito a breve distanza da Schumacher; dopo il pit stop il tedesco prende per\u00f2 la testa della corsa per non lasciarla pi\u00f9. Il brasiliano, nel tentativo di tornare al comando, spinge troppo, compiendo un testacoda senza riuscire pi\u00f9 a ripartire. Schumacher vince cos\u00ec il primo Gran Premio della stagione, seguito dall'altra Williams di Damon Hill e dalla Ferrari di Alesi. A punti anche Barrichello, Katayama e Wendlinger.\nGran Premio del Pacifico.\nAl secondo appuntamento, in Giappone, nel Gran Premio del Pacifico Senna parte ancora dalla pole, ma alla partenza viene eliminato da Mika H\u00e4kkinen che lo manda fuori pista, seguito dal ferrarista Nicola Larini che ha sostituito Alesi infortunatosi nei test. Intanto al quarto giro Hill finisce in testa-coda mentre era terzo e perde varie posizioni che recuperer\u00e0 fino a giungere secondo ma si dovr\u00e0 ritirare per problemi al cambio. Al secondo posto sale quindi il ferrarista Berger, mentre il comando della corsa \u00e8 in mano a Schumacher. Terzo giunge infine Barrichello, mentre quarto \u00e8 Christian Fittipaldi che porta i primi punti alla Footwork, seguito da Frentzen e Comas.\nGran Premio di San Marino.\nSi giunge quindi al Gran Premio di San Marino con Schumacher solo in testa alla classifica. L'evento prende una brutta piega gi\u00e0 nella giornata di venerd\u00ec, quando il giovane Barrichello della Jordan \u00e8 protagonista di un terribile incidente alla \"Variante Bassa\": immediatamente soccorso, si teme il peggio, ma fortunatamente il pilota non riporta gravi conseguenze se non alcune contusioni al braccio e al naso; i medici gli vietano precauzionalmente di prendere parte alla gara e alle qualifiche. Il giorno dopo, una tragedia si abbatte sul mondo della Formula 1: nel corso della sessione pomeridiana delle qualifiche Roland Ratzenberger della Simtek si schianta mortalmente contro il muro della curva intitolata a Gilles Villeneuve, incidente dovuto alla probabile rottura dell'ala anteriore. In un clima di tensione e paura, Senna ottiene la terza pole position consecutiva, preparando al contempo una bandiera austriaca per onorare Ratzenberger nel caso in cui vincesse la corsa.\nAl via un terribile incidente che coinvolge la Lotus di Pedro Lamy e la Benetton di JJ Lehto causa il ferimento di una decina di tifosi. All'inizio del settimo giro, alle ore 14:17, la Williams di Senna esce di pista al \"Tamburello\" a causa del cedimento del piantone dello sterzo causando lo schianto contro le barriere di protezione, con un'angolazione di 45\u00b0 tale per cui la sospensione perfora il casco del pilota andando a conficcarsi nella testa. Il brasiliano morir\u00e0 poche ore dopo per le gravi lesioni riportate al cervello. Proprio durante il dramma in pista Comas, che non si accorge della bandiera rossa, esce dai box e rischia di schiantarsi contro l'elicottero di soccorso, atterrato in pista. La gara continua e si sfiora nuovamente la tragedia: Alboreto perde uno pneumatico all'interno della corsia dei box e ferisce vari meccanici, questa volta per fortuna non gravemente. La corsa si conclude, in un'atmosfera a dir poco surreale, con la vittoria di Schumacher: sul podio, al fianco del tedesco, si uniscono il ferrarista Larini e il finlandese H\u00e4kkinen. Punti iridati anche per Wendlinger, Katayama e Hill.\nGran Premio di Monaco.\nAncora una volta sulla Formula 1 si rischia una tragedia: nella successiva corsa, a Montecarlo, l'austriaco Wendlinger durante le prove del gioved\u00ec si schianta con la sua Sauber all'uscita del tunnel contro le barriere di protezione. Estratto dalla vettura in coma viene portato in ospedale, si salver\u00e0 ma la sua carriera sar\u00e0 stroncata irrimediabilmente. Nelle prove Schumacher, che ha perso il suo pi\u00f9 grande rivale Senna, centra la prima pole in carriera davanti ad H\u00e4kkinen. Al via Hill e H\u00e4kkinen si toccano eliminandosi a vicenda. La gara non riserva grandi emozioni e Schumacher ottiene una vittoria facile davanti a Martin Brundle su McLaren e Gerhard Berger su Ferrari. A punti anche Andrea De Cesaris su Jordan, che sostituisce lo squalificato Eddie Irvine, Jean Alesi e Michele Alboreto con la Minardi.\nGran Premio di Spagna.\nIn Spagna la Williams torna al successo grazie a Damon Hill, favorito anche dai guai di Schumacher. Al tedesco si blocca infatti il cambio in quinta marcia, ma nonostante ci\u00f2 conclude la gara secondo, alle spalle del pilota inglese. Anche in Spagna un altro incidente; l'italiano Andrea Montermini si schianta contro le barriere di protezioni dell'ultima, velocissima curva del tracciato, riportando ferite a entrambi i piedi che, seppur non particolarmente serie, costringeranno il pilota italiano a un lungo stop. Per quanto riguarda la gara si rivede sul podio (per l'ultima volta) la Tyrrell con Mark Blundell, che si lascia alle spalle anche Alesi. A punti anche Pierluigi Martini con la Minardi ed Eddie Irvine rientrato dalla squalifica con la Jordan. Debutta inoltre in Formula 1 lo scozzese David Coulthard come sostituto di Ayrton Senna.\nGran Premio del Canada.\nIn Canada ritorna dominatore incontrastato Schumacher, autore di uno \"hat trick\", con Damon Hill secondo seguito da Alesi e Berger, che soffia la quarta piazza a Morbidelli costretto al ritiro a pochi giri dal termine. A punti anche Coulthard e JJ Lehto, l'ultimo favorito dalla squalifica di Christian Fittipaldi a causa del sottopeso della vettura.\nGran Premio di Francia.\nIn Francia si ha il ritorno in Formula 1 di Nigel Mansell al posto di Coulthard, ma la sua gara durer\u00e0 solo 45 giri quando verr\u00e0 costretto al ritiro. Ancora una volta si impone Michael Schumacher con Hill alle sue spalle insieme a Berger e a Heinz Harald Frentzen. A punti anche Martini e De Cesaris.\nGran Premio di Gran Bretagna.\nAl Gran Premio di Gran Bretagna Schumacher commette il suo primo errore della stagione: nel giro di ricognizione supera due volte Hill, in pole position. Questo provoca uno stop-and-go, ma il tedesco, su consiglio della squadra, non lo rispetta. Gli viene allora esposta la bandiera nera, ma ancora una volta Schumacher non obbedisce e, dopo aver scontato soltanto lo stop-and-go di 5 secondi, termina tranquillamente la sua gara in seconda posizione. Il consiglio mondiale della FIA decider\u00e0 successivamente di punire il tedesco con due gare di squalifica e con l'annullamento del secondo posto conseguito. La Benetton-Ford, per permettergli di correre la gara di casa, fa in modo che la squalifica venga attuata a Monza e in Portogallo. Vince la gara Hill seguito da Alesi e H\u00e4kkinen che completano il podio, mentre a punti vanno Barrichello, Coulthard e Katayama.\nGran Premio di Germania.\nIn Germania finalmente la Ferrari torna alla vittoria, a distanza di quattro anni dall'ultimo successo che il Cavallino aveva ottenuto con Alain Prost nel Gp di Spagna 1990. Artefice del successo \u00e8 l'austriaco Berger che domina sia in prova che in gara, mentre il compagno Alesi, partito in seconda posizione, \u00e8 costretto al ritiro dopo poche centinaia di metri per problemi elettrici. I due contendenti al titolo, invece, sono entrambi fuori dalla zona punti; Hill giunge ottavo (anche a causa di una supplementare sosta ai box, dopo essere stato coinvolto in un maxi-incidente al via) e Schumacher si ritira per problemi di motore, dopo una intensa lotta con la Ferrari di Berger. Il podio viene cos\u00ec completato dalle due Ligier di Olivier Panis ed \u00c9ric Bernard, mentre gli altri punti sono conquistati da Fittipaldi, Morbidelli e Comas. Ancora una tragedia sfiorata, stavolta ai box quando la Benetton di Jos Verstappen prende fuoco durante il rifornimento. Il pilota olandese se la caver\u00e0 fortunatamente solo con lievi ustioni alle mani e al viso.\nGran Premio d'Ungheria.\nIn Ungheria Schumacher torna alla vittoria e non ha rivali in una gara abbastanza monotona che vede il primo podio di Verstappen. A punti anche Brundle, Blundell e Panis.\nGran Premio del Belgio.\nAl Gran Premio del Belgio ancora una squalifica per Schumacher. Il tedesco stavolta vince regolarmente, ma poche ore dopo viene squalificato perch\u00e9 il fondo della vettura risulta troppo rovinato, probabilmente anche a causa di un testacoda del pilota tedesco durante la gara. Vittoria che va quindi a Damon Hill, seguito da H\u00e4kkinen e Verstappen, con Coulthard che giunge quarto con l'altra Williams. Mark Blundell e Gianni Morbidelli si accaparrano gli ultimi punti disponibili.\nGran Premio d'Italia.\nIn Italia, senza Schumacher, sembra tutto fatto per la Ferrari che conquista la prima fila con Alesi in pole e domina la prima parte di gara. Alla prima sosta per\u00f2, Alesi, rimane fermo e non riesce a ripartire. Inoltre Berger \u00e8 ostacolato da Panis e da una condizione fisica non ottimale, a causa di un incidente nel warm-up alla Variante Della Roggia. Tutti fattori che portano alla vittoria di Damon Hill che con il suo rivale fuori anche per la gara successiva comincia a sperare di poter lottare per la conquista del titolo. Completano il podio Berger e H\u00e4kkinen. Verstappen e Lehto chiamati a difendere i colori Benetton sembrano non poter niente contro lo strapotere Williams e si arrendono senza neanche raggiungere la zona punti, che invece \u00e8 conquistata da Barrichello, Brundle e Coulthard, quest'ultimo a lungo in seconda posizione ma che rimane senza benzina a poche centinaia di metri dal traguardo.\nGran Premio del Portogallo.\nDoppietta Williams in Portogallo con Hill primo e Coulthard secondo, con Berger che poteva evitare il tutto se il suo cambio non si fosse fuso dopo 7 giri quando era secondo dopo essere partito dalla pole. Il podio \u00e8 completato da Mika H\u00e4kkinen, mentre la zona punti \u00e8 completata da Barrichello, Verstappen e Brundle. Coulthard lascer\u00e0 il volante della Williams n. 2 a Nigel Mansell per le ultime tre gare.\nGran Premio d'Europa.\nA Jerez ritorna Schumacher e vince, proprio davanti al suo rivale Hill, che si era portato a un punto di distanza dal tedesco in classifica. Vittoria ottenuta grazie a un'ottima strategia: infatti Schumacher si \u00e8 portato in testa dopo le soste ai box e non ha concesso alcuna chance a Hill. Dietro ai due ancora a podio H\u00e4kkinen seguito da Irvine, Berger e Frentzen.\nGran Premio del Giappone.\nAl Gran Premio del Giappone \u00e8 il diluvio e Schumacher parte in pole, comandando la gara. Presto esce la safety car e i piloti si accodano. Martin Brundle, per\u00f2, esce di pista e investe un commissario di percorso. Si decide quindi per una nuova partenza e la classifica finale sar\u00e0 data per somma dei tempi. Schumacher \u00e8 in testa, ma la strategia con una sosta in pi\u00f9 di Hill, seppur nettamente pi\u00f9 lento del rivale sul bagnato, lo relegher\u00e0 al secondo posto a soli 4 secondi dalla testa e a giocarsi il mondiale all'ultima gara con un solo punto di vantaggio. Dietro i due battistrada sul podio va anche Alesi dopo un duello estenuante con Mansell, seguiti da Eddie Irvine e Heinz Harald Frentzen.\nGran Premio d'Australia.\nIn Australia la pole position \u00e8 di Nigel Mansell, per\u00f2 Michael Schumacher, secondo nelle qualifiche e uscito anche indenne da un brutto incidente nelle prove del venerd\u00ec, \u00e8 il pi\u00f9 rapido al via portandosi subito al comando, e nella prima parte di gara riesce a rimanere in testa facendo un tira e molla con Hill, mantenendo un vantaggio sull'inglese attorno al secondo. Al 36\u00ba giro, per\u00f2 il tedesco commette un errore andando a toccare un muro; dopo l'urto rientra in pista mentre sopraggiunge Damon Hill che tenta il sorpasso nella successiva curva a destra. Schumacher chiude la traiettoria (secondo molti con l'intenzione di cercare l'incidente), Hill non riesce a evitare il contatto col tedesco che finisce la sua gara nelle barriere, mentre l'inglese danneggia la monoposto in maniera irreparabile (piegando una sospensione), impossibilitandolo a procedere oltre, nonostante una disperata quanto inutile sosta ai box.\nTale incidente, che per certi versi ricorda i duelli \"fisici\" tra Senna e Prost nel biennio 1989-1990, suscita grandi polemiche sulla condotta di Schumacher, ma la FIA classifica l'incidente come un normale episodio di gara, non riscontrando prove di una intenzionalit\u00e0 del contatto da parte del tedesco.\nSchumacher che aveva 1 punto di vantaggio all'inizio del GP, lo mantiene grazie a questa collisione e si aggiudica il suo primo titolo mondiale, che nella conferenza stampa post-gara dedicher\u00e0 ad Ayrton Senna.\nIl comando della gara \u00e8 poi preso da Nigel Mansell, il \"Leone\", tallonato dalla Ferrari di Berger, competitiva in gara dopo delle difficili qualifiche. Nei pit-stop l'austriaco passa in testa, ma un errore a poche curve dalla fine conceder\u00e0 l'ultima vittoria all'inglese della Williams. Completa poi il podio Martin Brundle.\nIl titolo piloti \u00e8 cos\u00ec vinto per un solo punto (92 a 91) da Michael Schumacher, mentre il titolo costruttori \u00e8 conquistato dalla Williams con 15 lunghezze di vantaggio sulla Benetton."}
{"id": "64266", "revid": "137672", "url": "https://it.wikipedia.org/wiki?curid=64266", "title": "Campionato mondiale di Formula 1 1995", "text": "Il campionato mondiale di Formula 1 1995 organizzato dalla FIA \u00e8 stata, nella storia della categoria, la 46\u00aa stagione ad assegnare il Campionato Piloti, vinto da Michael Schumacher alla guida della Benetton per la seconda volta in carriera, e la 38\u00aa stagione ad assegnare il Campionato Costruttori, vinto per la prima ed unica volta dalla Benetton.\nIl campionato ebbe inizio il 26 marzo per terminare il 12 novembre, dopo diciassette Gran Premi, uno in pi\u00f9 dell'anno precedente. Era dal 1984 che il numero dei Gran Premi era rimasto fisso a sedici e pertanto quella del 1995 si rivel\u00f2 la stagione pi\u00f9 lunga della storia fino a quel momento, al pari di quella del 1977, primato superato nel 2004.\nLa prestagione.\nCalendario.\nLe gare previste per la stagione salirono da 16 a 17 con il ritorno in calendario del Gran Premio d'Argentina, sul circuito di Buenos Aires, dopo 14 anni di assenza.\nIl Gran Premio d'Europa si spost\u00f2 da Jerez de la Frontera al N\u00fcrburgring, sul quale vi si era gi\u00e0 disputata l'edizione del 1984.\nIl Gran Premio del Pacifico, inizialmente previsto come terza tappa del mondiale, dovette essere posticipato in fondo al calendario per via del terremoto di Kobe del 17 gennaio 1995, venendo cos\u00ec collocato una settimana prima del Gran Premio del Giappone a Suzuka.\nIl Gran Premio d'Australia si disput\u00f2 per l'ultima volta sul tracciato cittadino di Adelaide. \nAccordi e fornitori.\nPer la stagione 1995 ben sette team su tredici effettuarono un cambio di motorizzazione: la Benetton riusc\u00ec a ottenere la fornitura dei V10 Renault dalla Ligier che, alla fine del 1994, era stata rilevata da Flavio Briatore; la scuderia francese pass\u00f2 pertanto ai motori Mugen-Honda, mentre la McLaren inizi\u00f2 una collaborazione con la Mercedes, che sarebbe durata per venti stagioni; contestualmente la Sauber e la Pacific abbandonarono i propulsori tedeschi per passare entrambe ai V8 Ford-Cosworth, adottati anche dalla nuova scuderia Forti; la Jordan \"eredit\u00f2\" dal team di Woking i V10 Peugeot, mentre la Hart firm\u00f2 un accordo biennale con la Footwork che, in seguito alla riduzione della cilindrata imposta dai regolamenti, scelse di adottare una conformazione V8.\nSul fronte delle sponsorizzazioni, la Benetton conferm\u00f2 la collaborazione sia con la Mild Seven che col marchio Bitburger, arrivato gi\u00e0 nel corso del 1994, adottando cos\u00ec una colorazione simile all'anno precedente, da cui per spar\u00ec completamente il verde del marchio Benetton. La Ligier a sua volta, pur mantenendo gli stessi sponsor dell'anno prima, scelse una nuova livrea integralmente blu; lo stesso colore fu adottato anche dalla Sauber, ma con una tonalit\u00e0 pi\u00f9 scura, in virt\u00f9 della nuova partenrship commerciale con la Red Bull, a cui si aggiunse anche il marchio Petronas.\nLa Forti scese in pista con una colorazione di base gialla con alcune parti in blu legata principalmente al main-sponsor Parmalat, mentre la Minardi scelse una sobria livrea bianca, nera e verde; infine la Pacific, che aveva acquisito anche le strutture della Lotus, adott\u00f2 una vivace veste cromatica blu, azzurra e bianca, con una fascia verde/oro col marchio dello storico team inglese.\nScuderie e piloti.\nScuderie.\nLa Larrousse, sebbene ufficialmente iscritta al campionato 1995 con i piloti francesi Christophe Boucht ed Eric Bernard, decise di abbandonare la Formula 1 per mancanza di fondi; contestualmente fece il suo ingresso la Forti Corse, ultima scuderia italiana della storia a debuttare nella massima serie.\nInfine, al termine di un campionato 1994 caratterizzato da gravose difficolt\u00e0 economiche, ripetuti cambi di piloti e senza siglare nemmeno un punto iridato, anche la Lotus abbandon\u00f2 il Circus. La casa fondata da Colin Chapman usc\u00ec dalla Formula 1 dopo 36 anni di attivit\u00e0 nella categoria, restando costante foriera di innovazioni tecniche e annoverando nel proprio palmar\u00e8s 79 gran premi vinti e 13 titoli mondiali, di cui sette piloti e sei nei costruttori. Tra le sue fila hanno corso alcuni tra i piloti pi\u00f9 importanti della storia di questo sport, tra i quali Jim Clark, Graham Hill, Emerson Fittipaldi, Mario Andretti e Ronnie Peterson, e fu piattaforma di lancio per altri grandi che colsero i loro maggiori successi con altre scuderie, come Ayrton Senna, Nigel Mansell e Mika Hakkinen. Con la Lotus, se ne va un pezzo importante della storia della Formula 1; solo nel 2010 si assiste a un ritorno del marchio, in dotazione ad un team completamente diverso. A causa di alcune dispute legali, il team Lotus nato nel 2010 diventer\u00e0 la Caterham a partire dal 2012, mentre allo stesso tempo un nuovo team Lotus prender\u00e0 il posto della Renault.\nAl campionato 1995 presero quindi parte 13 scuderie, scese tuttavia a 12 dopo appena cinque gare quando la Simtek, tristemente protagonista la stagione precedente a causa dell'incidente mortale di Roland Ratzenberger, si dovette ritirare per difficolt\u00e0 finanziarie.\nPiloti.\nFerrari e Jordan furono gli unici team a mantenere le stesse coppie dell'anno prima.\nLe protagoniste della stagione 1994, Benetton e Williams, confermarono le rispettive prime guide, Michael Schumacher e Damon Hill, mentre al loro fianco vennero confermati, questa volta in pianta stabile, Johnny Herbert e David Coulthard, che nella stagione precedente avevano corso solo alcune gare per i due team.\nLa McLaren conferm\u00f2 Mika H\u00e4kkinen e si accord\u00f2 inizialmente con Nigel Mansell, ma purtroppo il \"Leone d'Inghilterra\", essendo ormai fuori forma, ebbe seri problemi ad adattarsi alla monoposto e, nelle prime due gare, venne ingaggiato al suo posto il connazionale Mark Blundell; quest'ultimo tuttavia venne assunto in pianta stabile dal team di Woking dopo i deludenti risultati ottenuti da Mansell nei GP di San Marino e Spagna.\nCon l'uscita di scena della Lotus, Mika Salo pass\u00f2 alla Tyrrell-Yamaha accanto a Ukyo Katayama.\nLuca Badoer, Andrea Montermini e Roberto Moreno rientrarono in F1 rispettivamente con le scuderie Minardi, Pacific e con la debuttante Forti che assegn\u00f2 il secondo sedile all'esordiente Pedro Paulo Diniz. Jos Verstappen pass\u00f2 alla Simtek assieme Domenico Schiattarella, mentre la Ligier conferm\u00f2 Olivier Panis a fianco del quale fece ritorno Martin Brundle che tuttavia, in alcuni GP, dovette cedere il suo posto ad Aguri Suzuki, per assecondare la volont\u00e0 della Mugen Motorsports, nuovo fornitore di motori.\nAnche Karl Wendlinger ritorn\u00f2 in Formula 1 di nuovo con la Sauber. Taki Inoue partecip\u00f2 per la prima volta ad un intero campionato di Formula 1 (dopo aver esordito nella stagione precedente con la Simtek, correndo un'unica gara), con la Footwork che conferm\u00f2 Gianni Morbidelli.\nDurante la stagione.\nWendlinger, ancora in difficolt\u00e0 per i postumi dell'incidente dell'anno prima, cedette il suo sedile al debuttante Jean-Christophe Boullion a partire dal GP di Monaco per poi tornare nelle ultime due gare della stagione; Max Papis debutt\u00f2 in Formula 1 con la Footwork sostituendo Gianni Morbidelli tra i GP di Gran Bretagna e Portogallo.\nDopo il GP di Germania, Pierluigi Martini decise di ritirarsi dalla F1 e dal successivo appuntamento il suo posto in Minardi fu preso da Pedro Lamy; Gabriele Tarquini sostitu\u00ec Ukyo Katayama in Tyrrell nel Gran Premio d'Europa, mentre a partire dal GP di Germania il posto di Bertrand Gachot alla Pacific fu preso prima da Giovanni Lavaggi, per quattro gare, e poi da Jean-Denis D\u00e9l\u00e9traz nelle due successive, dopodich\u00e9 il pilota belga torn\u00f2 a correre negli ultimi tre appuntamenti stagionali; infine Jan Magnussen fece il suo esordio in F1 disputando il solo GP del Pacifico in sostituzione di H\u00e4kkinen alla McLaren.\nTabella riassuntiva.\nNonostante comparisse nella lista dei team iscritti al campionato con le vetture numero 19 e 20, la scuderia Larrousse, che aveva scelto inizialmente \u00c9rik Comas e poi Christophe Bouchut ed \u00c9ric Bernard come suoi piloti, non prese parte a nessun Gran Premio.\nRiprese televisive.\nI Gran Premi di Formula 1 del 1995 sono stati trasmessi sulle reti Fininvest (10 GP) e sulla RAI (7 GP). La squadra di Italia 1 e Canale 5 vide la conduzione e il commento di Andrea De Adamich e Guido Schittone con la partecipazione straordinaria di Claudia Peroni come intervistatrice e Giorgio Piola come inviato dai box, all'interno del programma \"contenitore\" \"Grand Prix\". La squadra Rai invece vide il commento di Amedeo Verduzio ed Emanuele Pirro e la partecipazione di Gianfranco Mazzoni ed Ezio Zermiani come inviati dai box.\nModifiche al regolamento.\nLa modifica pi\u00f9 significativa riguard\u00f2 la cilindrata del motore, che fu ridotta da 3,5 litri a 3 litri per ridurne la potenza. A causa degli incidenti mortali accorsi la stagione precedente, furono imposti sidepod pi\u00f9 alti, insieme a una protezione laterale dell'abitacolo rialzata fino a sopra l'altezza delle spalle, con un ulteriore incremento dell'altezza nella stagione successiva, e un'apertura dell'abitacolo pi\u00f9 grande rispetto a quella delle vetture del 1994. Le ali anteriori e posteriori furono ridotte in profondit\u00e0 per diminuire la deportanza, riducendo cos\u00ec la velocit\u00e0 in curva. Per ridurre ulteriormente il carico aerodinamico, il sottoscocca a fondo piatto, reso obbligatorio nel 1983, doveva ora presentare una grande sezione \"a gradini\" sotto ogni spalla laterale, sollevata di circa tre centimetri pi\u00f9 in alto e parallela alla tavola di legno originariamente introdotta nel 1994 e l'altezza complessiva dell'auto fu abbassata. Le strutture deformabili, in particolare i fianchi e la sezione del muso, furono soggette a crash test pi\u00f9 rigorosi. Sempre in conseguenza ai terribili fatti della stagione 1994, anche alcuni circuiti furono modificate, con l'ampliamento delle via di fuga anche in circuiti storici come Monza e Spa.\nRiassunto della stagione.\nGran Premio del Brasile.\nLa stagione cominci\u00f2 con il Gran Premio del Brasile il 26 marzo. Gi\u00e0 dall'inizio del fine settimana la FIA e i piloti furono protagonisti di duri scontri, riguardanti principalmente i termini di concessione della Superlicenza FIA e la gestione dei diritti d'immagine, che la Federazione voleva avocare a s\u00e9. A fronte di un nuovo accordo offerto dalla FIA la situazione si tranquillizz\u00f2 e il campionato prese il via regolarmente.\nLe qualifiche videro il rinnovato dualismo tra Damon Hill e Michael Schumacher, con l'inglese in grado di realizzare i migliori parziali e partire dalla pole position, seguiti dai rispettivi compagni di squadra e dai piloti della Ferrari. Al via il tedesco ebbe uno scatto migliore e alla prima curva sopravanz\u00f2 il rivale portandosi in testa. Dietro ai due seguivano Coulthard, H\u00e4kkinen, Berger e Alesi. Le prime fasi di gara vissero del duello tra i due battistrada, con le posizioni che rimasero invariate fino all'inizio delle soste, quando Hill riusc\u00ec a portarsi in testa, aumentando il proprio vantaggio fino a tre secondi prima di essere costretto al ritiro al trentesimo passaggio. Intanto Berger, che era riuscito ad issarsi al terzo posto, venne penalizzato da un errore dei meccanici durante il suo \"pit stop\", che gli fece perdere tredici secondi e quattro posizioni. A questo punto della gara Schumacher guidava la corsa seguito da Coulthard, Salo, H\u00e4kkinen, Alesi e Berger. Il finlandese della Tyrrell, per\u00f2, era afflitto dai crampi e and\u00f2 in testacoda, scivolando all'ottavo posto. Nel finale di gara Berger, aiutato da una buona strategia, pass\u00f2 sia il compagno di squadra che H\u00e4kkinen, potrandosi terzo, mentre Mark Blundell, che pure non disponeva pi\u00f9 della terza marcia, entr\u00f2 in zona punti concludendo sesto.\nAl termine della gara, per\u00f2, le monoposto di Schumacher e Coulthard vennero squalificate in quanto usavano una benzina non conforme al regolamento e l'austriaco della Ferrari fu dichiarato vincitore. Benetton e Williams presentarono quindi appello e, con sentenza del 13 aprile (dopo il Gran Premio d'Argentina) i piloti vennero reintegrati nelle loro posizioni; le squadre, per\u00f2, non si videro attribuire punti nei costruttori.\nGran Premio d'Argentina.\nIl campionato fece poi tappa, il 9 aprile 1995, a Buenos Aires, per disputare il Gran Premio Marlboro de Argentina.\nDamon Hill port\u00f2 la sua Williams motorizzata Renault alla vittoria, precedendo Jean Alesi su Ferrari e Michael Schumacher su Benetton. A punti giunsero Johnny Herbert sull'altra Benetton, Heinz-Harald Frentzen su Sauber e Gerhard Berger sull'altra Ferrari.\nGran Premio di San Marino.\nL'Autodromo Enzo e Dino Ferrari, il 30 aprile 1995, ospit\u00f2 il 15\u00ba Gran Premio di San Marino, vinto da Damon Hill, alla sua seconda vittoria consecutiva; alle spalle del pilota britannico giunsero le due Ferrari di Jean Alesi e Gerhard Berger, seguite a loro volta dalla seconda Williams di David Coulthard, da Mika H\u00e4kkinen su McLaren e da Heinz-Harald Frentzen su Sauber.\nGran Premio di Spagna.\nIl 14 maggio 1995 ebbe luogo 39\u00ba Gran Premio Marlboro de Espa\u00f1a, vinto da Michael Schumacher: alle spalle del portacolori della Benetton si classificarono il compagno di squadra Johnny Herbert, che regal\u00f2 cos\u00ec la doppietta alla Benetton, Gerhard Berger, per la terza volta consecutiva a podio, Damon Hill (giunto al traguardo senza benzina), Eddie Irvine e Olivier Panis.\nGran Premio di Monaco.\nMonte Carlo - 28 maggio 1995 - \"53e Grand Prix de Monaco\"\nGran Premio del Canada.\nCircuit Gilles Villeneuve - 11 giugno 1995 - \"Grand Prix Molson du Canada\"\nAl via Schumacher, Hill e Coulthard mantennero le loro posizioni, mentre le altre vetture riuscirono a superare le prime varianti regolarmente. Herbert e Hakkinen si toccano all'Epingle, entrambi costretti al ritiro (per pochi giri la vettura di Hakkinen rimase in mezzo alla pista). Mentre era in terza posizione, al secondo giro, Coulthard si dovette ritirare a causa di un testacoda. Le Ferrari passarono Hill e avanzarono in seconda e terza posizione, ma al pit stop Berger, al terzo posto, ebbe dei problemi. Hill, alla fine del 50\u00ba giro \u00e8 costretto al ritiro per dei problemi ai freni. Pure Schumacher, in testa, dovette fare un'ulteriore sosta per dei problemi all'elettronica e ripart\u00ec al settimo posto, cos\u00ec Alesi pass\u00f2 in testa. Quando mancavano pochi giri al termine, Berger tocc\u00f2 la Ligier di Brundle nel tentativo di ottenere il quinto posto, che and\u00f2 a Schumacher per il ritiro di entrambi. Vinse Alesi per la prima (e unica) volta in carriera davanti alle Jordan di Barrichello e Irvine, quest'ultimo al primo podio in carriera.\nGran Premio di Francia.\nCircuit de Nevers - Magny-Cours - 2 luglio 1995 - \"Grand Prix de France\"\nGran Premio di Gran Bretagna.\nSilverstone - 16 luglio 1995 - \"British Grand Prix\"\nGran Premio di Germania.\nHockenheimring Baden-W\u00fcrttemberg - 30 luglio 1995 - \"Gro\u00dfer Mobil 1 Preis von Deutschland\"\nGran Premio d'Ungheria.\nHungaroring - 13 agosto 1995 - \"Marlboro Magyar Nagyd\u00edj\"\nGran Premio del Belgio.\nCircuit National de Francorchamps - 27 agosto 1995 - \"Grand Prix de Belgique\"\nGran Premio d'Italia.\nAutodromo Nazionale di Monza - 10 settembre 1995 - \"Pioneer 66\u00ba Gran Premio d'Italia\"\nGran Premio del Portogallo.\nEstoril - 24 settembre 1995 - \"Grande Pr\u00e9mio de Portugal\"\nGran Premio d'Europa.\nN\u00fcrburgring - 1\u00ba ottobre 1995 - \"Grand Prix of Europe\"\nGran Premio del Pacifico.\nCircuito di Aida - 22 ottobre 1995 - \"T I Aida Pacific Grand Prix\"\nGran Premio del Giappone.\nSuzuka International Racing Course - 29 ottobre 1995 - \"Fuji Television Japanese Grand Prix\"\nGran Premio d'Australia.\nLa prova conclusiva si tenne ad Adelaide il 12 novembre 1995: l'EDS Australian Grand Prix vide Damon Hill trionfare davanti ad Olivier Panis e Gianni Morbidelli; a punti giunsero Mark Blundell, Mika Salo e Pedro Lamy.\nClassifiche.\nClassifica costruttori.\nNota: Alla Benetton e alla Williams sono stati sottratti i punti ottenuti in occasione del Gran Premio del Brasile a causa dell'utilizzo di un carburante illegale."}
{"id": "64267", "revid": "125739651", "url": "https://it.wikipedia.org/wiki?curid=64267", "title": "Campionato mondiale di Formula 1 1996", "text": "La stagione 1996 del Campionato mondiale FIA di Formula 1 \u00e8, nella storia della categoria, la 47\u00aa ad assegnare il Campionato Piloti e la 39\u00aa ad assegnare il Campionato Costruttori. \u00c8 iniziata il 10 marzo ed \u00e8 terminata il 13 ottobre, dopo 16 gare.\nIl mondiale piloti \u00e8 stato vinto per la prima volta dal pilota inglese Damon Hill, figlio di Graham, a sua volta iridato nel 1962 e nel 1968, facendo di essi la prima coppia \"padre-figlio\" ad aggiudicarsi il titolo di categoria. Il mondiale costruttori \u00e8 stato vinto dalla Williams.\nLa pre-stagione.\nIl calendario.\nLe gare previste per la stagione 1996 scesero da 17 a 16 con l'uscita di scena del Gran Premio del Pacifico. \nIl Gran Premio d'Australia abbandon\u00f2 il vecchio Circuito di Adelaide e si trasfer\u00ec sul nuovo autodromo di Albert Park a Melbourne diventando la gara inaugurale del campionato, dopo che per 11 anni ne era stata invece la tappa finale.\nIl Gran Premio d'Europa venne anticipato a fine Aprile come quarto appuntamento, mentre, per la prima volta dal 1977 fu il Gran Premio del Giappone a ricoprire il ruolo di gara conclusiva della stagione. \nScuderie e piloti.\nCon il ritiro della Pacific, le squadre partecipanti al campionato scesero a 11.\nIl colpo di mercato pi\u00f9 importante lo mise a segno la Ferrari che ingaggi\u00f2 come prima guida il tedesco Michael Schumacher, reduce dai due titoli mondiali vinti con la Benetton; al suo fianco fu chiamato il nordirlandese Eddie Irvine proveniente dalla Jordan che a sua volta conferm\u00f2 Rubens Barrichello, assegnando l'altro sedile al veterano Martin Brundle. \nJean Alesi e Gerhard Berger lasciarono pertanto la Scuderia di Maranello per trasferirsi in coppia alla Benetton, e contestualmente Johnny Herbert pass\u00f2 dal team di Enstone alla Sauber accanto ad Heinz-Harald Frentzen.\nLa Williams conferm\u00f2 Damon Hill e ingaggi\u00f2, come secondo pilota, un altro figlio d'arte, ovvero il canadese Jacques Villeneuve figlio del defunto Gilles.\nA sua volta David Coulthard pass\u00f2 alla McLaren dove raggiunse il finlandese Mika H\u00e4kkinen col quale far\u00e0 coppia fissa per ben 6 stagioni consecutive.\nAlla Ligier, a fianco del riconfermato Olivier Panis, arriv\u00f2 il brasiliano Pedro Paulo Diniz proveniente dalla Forti: la scuderia di Alessandria decise cos\u00ec di schierare una formazione tutta italiana (ultimo caso nella storia della F1) composta da Luca Badoer e Andrea Montermini; anche la Footwork oper\u00f2 un cambio della guardia completo affidandosi all'olandese Jos Verstappen e all'esordiente brasiliano Ricardo Rosset.\nLa Tyrrell conferm\u00f2 Mika Salo e Ukyo Katayama ed infine alla Minardi venne assunto in pianta stabile il portoghese Pedro Lamy, mentre sulla seconda vettura era inizialmente previsto il giapponese Taki Inoue, che tuttavia venne lasciato da alcuni sponsor proprio pochi giorni prima dell'inizio della stagione: al suo posto il team di Faenza fece debuttare quindi il romano Giancarlo Fisichella.\nDurante la stagione.\nNel corso del campionato avvennero solo due cambi di sedile, entrambi alla Minardi: Fisichella cedette infatti il posto al brasiliano Tarso Marques nei GP del Brasile e di Argentina e poi all'italiano Giovanni Lavaggi a partire dal GP di Germania.\nAccordi e fornitori.\nTutte le scuderie mantennero le stesse motorizzazioni del 1995 e l'unica novit\u00e0 significativa fu l'adozione, da parte della Ferrari, del nuovo motore V10 che sostitu\u00ec lo storico V12. \nLa Jordan firm\u00f2 un importante accordo di sponsorizzazione con la Benson &amp; Hedges che confer\u00ed alle vetture una nuova livrea interamente giallo ocra, poi modificata in un giallo-oro a partire dal GP di Monaco; analogamente le Footwork, dopo aver corso le prime tre gare coi vecchi colori (bianco, rosa e blu) si tinsero completamente di rosso grazie al nuovo sponsor Power Horse; a sua volta la Sauber inizi\u00f2 la collaborazione con la compagnia malese Petronas assumendo cos\u00ec una vivace livrea blu e verde acqua, arricchita dal logo giallorosso della Red Bull.\nLa Gauloises subentr\u00f2 alla Gitanes come \"main sponsor\" della Ligier che mantenne quindi la sua tradizionale colorazione di base blu, ma con le fiancate bianche in virt\u00f9 del marchio Parmalat portato in dote da Diniz.\nLa Minardi, invece di schierare una nuova monoposto ufficiale, scelse di utilizzare una versione aggiornata della vettura dell'anno prima.\nLa Forti dal canto suo, dopo aver disputato anch'essa le prime cinque corse con la vecchia FG01, schier\u00f2 direttamente la nuova FG03; poco prima del GP di Spagna poi il team piemontese cedette il 51% delle sue quote al gruppo Shannon Racing e le monoposto adottarono i nuovi colori bianco e verde in luogo del precedente giallo.\nA partire da questa stagione la Benetton inizia a correre con licenza italiana anzich\u00e9 inglese.\nModifiche al regolamento.\nSulla scia di quanto realizzato dalla Sauber fin dal 1994, a partire da questa stagione furono resi obbligatori i bordi rialzati dell'abitacolo, in modo tale da creare una protezione per il capo e il collo dei piloti, riparandoli da bruschi spostamenti laterali che potevano causare gravi conseguenze fisiche. Siffatte protezioni dovevano coprire l'area che si trovava a 150\u00a0mm dalla retta congiungente la sommit\u00e0 della presa d'aria situata dietro l'abitacolo e il bordo frontale dell'abitacolo stesso.\nCambi\u00f2 anche il sistema di qualifiche, riducendo tutto a una sola sessione il sabato, nella quale ciascun pilota poteva effettuare solo 12 giri in pista, inclusi anche quello di lancio e quello di rientro; soprattutto venne introdotta la regola che escludeva dalla corsa i piloti che al sabato avevano fatto segnare un tempo superiore al 107% di quello della pole position. \nTale sistema rimase in vigore fino a tutto il 2002, mentre il limite del 107% della pole sarebbe poi stato reintrodotto dal 2011.\nIl 1996 fu anche il primo anno con un diverso sistema semaforico: da un tradizionale semaforo con passaggio diretto dalle luci rosse a quelle verdi per il via si pass\u00f2 al sistema a 5 lanterne con le luci rosse che si accendevano una alla volta per poi spegnersi tutte insieme dando il via alla corsa. Su ciascuna delle 5 lanterne venne prevista anche una seconda luce di colore giallo per la prima, la terza e la quinta, e verde per le altre due: i semafori verdi davano il via al giro di ricognizione, mentre quelli gialli si accendevano lampeggiando per interrompere la procedura in caso di emergenza. Questo sistema \u00e8 rimasto in vigore fino ad oggi, pur alcune lievi modifiche ai semafori. \nInoltre venne fissato un limite massimo di soli 12 team ammessi al campionato e contestualmente cambi\u00f2 anche il sistema di numerazione delle vetture: fino al 1995 infatti tutti i team avevano coppie di numeri fissi e ogni anno veniva effettuato solo uno scambio tra la squadra del nuovo campione del mondo, che prendeva i numeri 1 e 2 dal team campione uscente, alla quale consegnava i suoi numeri iridati, usati fino alla stagione precedente. Dal 1996 invece i numeri 1 e 2 andavano sempre alla scuderia per cui correva il pilota campione in carica, mentre le altre coppie di numeri venivano assegnate progressivamente seguendo la classifica costruttori della stagione precedente, continuando per\u00f2 sempre a saltare il numero 13. Tale sistema rimase in vigore fino alla fine del 2013, quando si decise di passare dalla stagione successiva a una numerazione nella quale ogni pilota avrebbe scelto il proprio numero di gara.\nRiprese televisive.\nPer la prima ed unica volta, l'intera stagione di Formula 1\u00a01996 \u00e8 stata trasmessa dalle prime due reti Fininvest-Mediaset come Italia 1 che trasmetteva 14 gare e Canale 5 le altre due, sia in diretta che in differita all'interno di \"Grand Prix\" e \"Formula 1 '96\", due programmi televisivi prodotti entrambi dalla redazione motoristica della R.T.I. Sport con la conduzione e il commento di Andrea De Adamich e Guido Schittone e la partecipazione degli inviati come Claudia Peroni per le interviste ai team principal, ai meccanici ed ai piloti nel pre-gara, durante le prove libere, le qualifiche, il warm-up e la gara e nel post-gara e Giorgio Piola dai box.\nRiassunto della stagione.\nGran Premio d'Australia.\nLa stagione inizi\u00f2 il 10 marzo con il Gran Premio d'Australia, che per la prima volta si disput\u00f2 sull'inedito tracciato di Albert Park. Grandi attese vi erano per un eventuale scontro al vertice tra la Williams e la Ferrari, accreditate come le favorite per la vittoria del titolo mondiale. Le qualifiche videro prevalere le vetture della scuderia inglese, con il debuttante Villeneuve in pole position, seguite da quelle della casa di Maranello, con Irvine terzo e Schumacher quarto, a causa della rottura di una bandella nell'alettone posteriore.\nIn gara furono necessarie due partenze a causa di un incidente avvenuto tra varie vetture e in cui la Jordan di Martin Brundle, dopo essersi capovolta, si spezz\u00f2 a met\u00e0. Il pilota usc\u00ec illeso e prese parte quindi alla seconda partenza, al contrario di Johnny Herbert, anch'egli coinvolto nello scontro. Durante questa Villeneuve riusc\u00ec a mantenere la prima posizione, seguito dal compagno di squadra, Irvine e Schumacher. Pochi giri dopo il tedesco super\u00f2 il compagno di squadra e si mantenne, fino al ritiro, un ritmo gara simile a quello delle due Williams. Al decimo giro Jean Alesi fu costretto al ritiro per un contatto con il ferrarista Irvine, che gli aveva chiuso la traiettoria mentre tentava il sorpasso. Dopo i pit-stop le posizioni rimasero invariate fino a che Villeneuve non ebbe problemi al cambio che lo costrinsero a cedere a Hill la prima piazza. L'inglese vinse quindi la gara, seguito dal compagno di squadra, Irvine, Berger, H\u00e4kkinen e Salo.\nGran Premio del Brasile.\nDurante le qualifiche la pole venne conquistata da Damon Hill, affiancato in prima fila da Rubens Barrichello. La gara si svolse sotto una pioggia battente. Durante i primi giri vi fu un lungo duello tra Jean Alesi e Barrichello per la terza posizione, con il francese in grado di neutralizzare per tre volte nella stessa maniera gli attacchi del brasiliano. Dopo la prima sosta, poi, Alesi riusc\u00ec a guadagnare la seconda piazza con un sorpasso su Villeneuve, il quale fin\u00ec anche fuori pista, venendo costretto al ritiro. Intanto Schumacher si port\u00f2 in terza posizione, resistendo agli attacchi di Barrichello, costretto poi per un contatto col tedesco a ritirarsi. La gara non vide quindi altri stravolgimenti e le posizioni di testa rimasero invariate. In zona punti conclusero H\u00e4kkinen, Salo e Panis.\nHill si port\u00f2 quindi a quota 20 punti, seguito dal compagno di squadra e da Alesi, fermi per\u00f2 a quota 6 in classifica. Dopo questa gara vi furono anche varie polemiche in casa Ferrari, riguardanti il progettista John Barnard, accusato di non essere stato in grado di creare una vettura competitiva. \nGran Premio d'Argentina.\nPer la seconda volta consecutiva durante le prove la prima posizione fu ottenuta da Hill, affiancato dalla Ferrari di Schumacher, quest'ultima favorito sia dalla poca benzina imbarcata che dalla conformazione del circuito. Alla partenza Villeneuve perse parecchie posizioni e si ritrov\u00f2 nono; cominci\u00f2 quindi una lunga rimonta. Intanto, nel gruppetto di testa non si registrarono sorpassi, nemmeno dopo la prima serie di soste. Al ventiquattresimo giro, per\u00f2, Diniz agganci\u00f2 in frenata la Forti di Badoer, la cui vettura si capovolse e caus\u00f2 l'entrata in pista della safety car. I piloti rientrarono quindi ai box per rifornire, ma durante la sosta di Diniz il tappo del serbatoio non si chiuse correttamente e la benzina fuoriusc\u00ec sulla vettura, che prese fuoco. Il brasiliano riusc\u00ec comunque ad uscire dalla sua Ligier senza conseguenze. Dopo il rientro della vettura di sicurezza si registrarono vari ritiri, tra cui quello di Michael Schumacher, a causa di un detrito lasciato dalla Jordan di Brundle, vittima a sua volta di un incidente con Tarso Marques alcuni giri prima.\nIn questa fase di gara, grazie ad una serie di giri veloci, Alesi riusc\u00ec ad avvicinarsi parecchio a Damon Hill, ma, nella seconda serie di pit-stop, il francese spense il motore, vanificando la sua rimonta. Rientrato al terzo posto non riusc\u00ec pi\u00f9 ad avvicinare le due Williams. La gara vide quindi la terza vittoria consecutiva di Hill, seguito dal compagno di squadra e dal francese della Benetton. A punti giunsero poi Barrichello, Irvine e Verstappen. Dopo questa gara si parl\u00f2 anche di un eventuale sostituzione a fine stagione di Hill con Frentzen, ma il team decise di non rispondere a domande riguardanti l'argomento.\nGran Premio d'Europa.\nAncora una volta la Williams monopolizz\u00f2 le qualifiche piazzando le sue vettura in prima e seconda posizione, seguite da Schumacher e da Alesi. Al via Hill ebbe una cattiva partenza, rallentando anche il tedesco della Ferrari, cos\u00ec come il francese della Benetton, rallentato da un nuovo sistema di blocco dell'impianto frenante. Nel tentativo poi di rimontare posizioni, Alesi fin\u00ec per speronare Mika Salo, ritirandosi. Intanto Villeneuve si era portato in testa, seguito da Coulthard, Barrichello, Schumacher e Hill. L'inglese super\u00f2 poi il rivale tedesco pochi giri pi\u00f9 tardi. Nel centro del gruppo Irvine, che lamentava problemi di sovrasterzo e sottosterzo, , fu protagonista di un incidente con Olivier Panis che cost\u00f2 il ritiro ad entrambi. Durante la prima serie di soste, poi, Hill perse parecchi secondi, mentre Schumacher rimont\u00f2, grazie ad un pit-stop velocissimo, diverse posizioni fino a trovarsi alle spalle di Villenueve.\nDopo la seconda fermata ai box, il tedesco sembrava poter riuscire a superare anche il canadese, ma fu rallentato da Coulthard e Rosset e dovette quindi accontentarsi della seconda piazza finale. Il podio venne completato dallo scozzese della McLaren, seguito da Hill, Barrichello e Brundle. Dopo questo Gran Premio, Flavio Briatore si scagli\u00f2 contro i suoi piloti, accusandoli di commettere troppi errori. A questo punto del mondiale Hill era ancora in testa con 33 punti, seguito dal compagno di squadra a 22 e da Schumacher ed Alesi a 10.\nGran Premio di San Marino.\nAl Gran Premio di San Marino, per la prima volta nella stagione, la pole position fu conquistata dalla Ferrari di Michael Schumacher, anche grazie ad un motore molto potente utilizzato solamente per le qualifiche e a varie modifiche nella veste aerodinamica della vettura. Al via Coulthard si port\u00f2 in testa, seguito da Hill e dal tedesco della Ferrari. Intanto Alesi, scattato velocissimo, piegava una sospensione in un contatto con Villeneuve, costretto poi a rientrare ai box per una foratura. Dopo pochi giri Schumacher riusc\u00ec a sopravanzare l'inglese della Williams, portandosi in seconda posizione. Durante le soste ai box, poi, Verstappen part\u00ec prima che il rifornimento fosse completato, trascinandosi dietro un meccanico, che riport\u00f2 poi una ferita ad una spalla.\nIntanto, nelle posizioni di testa, Coulthard fu costretto al ritiro, mentre Schumacher, attardato di oltre venti secondi da Hill, cominci\u00f2 a guadagnare diversi secondi sul leader della gara, fino a quando non si trov\u00f2 bloccato dalle vetture di H\u00e4kkinen e Diniz, in lotta tra loro e, per questa causa, perse oltre quindici secondi. Hill vinse quindi il Gran Premio seguito da Schumacher, Berger, Irvine, Barrichello e Alesi. L'inglese guidava quindi la classifica piloti con 43 punti, seguito da Villeneuve fermo a quota 22 e dal tedesco della Ferrari a 16.\nGran Premio di Monaco.\nAncora una volta la pole position venne conquistata da Michael Schumacher, che precedette Hill e le due Benetton. Al via, per\u00f2, il tedesco sbagli\u00f2 la partenza e venne superato dal rivale inglese. Durante il primo giro, nel tentativo di riconquistare la testa della corsa, il ferrarista scivol\u00f2 su un cordolo andando a colpire un guard rail e ritirandosi. In seconda posizione si port\u00f2 quindi Alesi, seguito dal compagno di squadra Berger, che, per\u00f2, dopo fu costretto dopo poco al ritiro per problemi al cambio, e da Eddie Irvine. Dopo la prima serie di pit-stop le prime posizioni rimasero invariate, mentre Panis cominci\u00f2 a rimontare varie posizioni. Poco prima del quarantesimo passaggio il francese della Ligier super\u00f2 il ferrarista portandosi in terza piazza e al 41\u00ba giro riusc\u00ec ad occupare la seconda posizione grazie al ritiro del leader della corsa Damon Hill, fermato da problemi al motore.\nAlesi intanto guidava la corsa, ma fu costretto anch'egli al ritiro a causa di un problema ad una sospensione. Panis riusc\u00ec quindi a vincere la sua unica corsa in carriera, precedendo Coulthard ed Herbert. Il traguardo fu tagliato da sole quattro vetture, evento che non accadeva dal 1931. In classifica piloti e costruttori non cambiarono i distacchi visti i ritiri di tutti i piloti di testa.\nGran Premio di Spagna.\nDurante le qualifiche Damon Hill ottenne i migliori tempi, girando in 1:20.650 e stabilendo il nuovo record sul giro. Precedeva Villeneuve, Schumacher e le due Benetton. Gi\u00e0 dalla serata di sabato sul circuito catalano cominci\u00f2 a cadere una forte pioggia, che continu\u00f2 fino a domenica pomeriggio; vista la situazione alcuni piloti chiesero il rinvio della partenza e inizialmente si prevedeva di far partire la gara dietro alla safety car, ma successivamente, siccome il circuito era dotato di moderni sistemi di drenaggio dell'acqua, si decise di dare il via regolarmente alla gara.\nIl via fu costellato da vari incidenti, con Villeneuve in grado di portarsi in testa seguito da Alesi. Schumacher, che aveva avuto problemi alla frizione si ritrov\u00f2 settimo. Dopo pochi passaggi si ritirarono Hill e Irvine, mentre il tedesco della Ferrari, che era il pi\u00f9 veloce in pista, cominci\u00f2 a rimontare portandosi in testa e girando tre secondi pi\u00f9 veloce dei suoi inseguitori, anche se a partire da met\u00e0 gara venne rallentato da problemi al motore. Grazie alle soste ai box Alesi riusc\u00ec a portarsi in seconda posizione, passando Villeneuve, mentre Barrichello, Berger e Verstappen vennero uno a uno costretti al ritiro mentre si trovavano in zona punti. Schumacher vinse quindi la sua prima gara con la Ferrari davanti al francese e al canadese. Chiudevano la zona punti Frentzen, H\u00e4kkinen e Diniz.\nNonostante il ritiro Hill manteneva la testa della graduatoria con 43 punti, precedendo Schumacher e Villeneuve, entrambi a quota 26."}
{"id": "64268", "revid": "125740109", "url": "https://it.wikipedia.org/wiki?curid=64268", "title": "Campionato mondiale di Formula 1 1997", "text": "Il campionato mondiale di Formula 1 1997 organizzato dalla FIA \u00e8 stata, nella storia della categoria, la 48\u00aa stagione ad assegnare il Campionato Piloti, vinto da Jacques Villeneuve su Williams, e la 40\u00aa ad assegnare il Campionato Costruttori, vinto dalla Williams.\n\u00c8 iniziata il 9 marzo ed \u00e8 terminata il 26 ottobre, dopo 17 gare. La stagione \u00e8 stata contrassegnata dal lungo duello tra Michael Schumacher e Jacques Villeneuve, conclusosi con la vittoria del canadese e la squalifica del tedesco a causa di una manovra commessa all'ultimo gran premio a Jerez de la Frontera.\nCon questa vittoria nel Mondiale Costruttori, la Williams conquista il record di 9 affermazioni superando la Ferrari ferma a 8, e allungando su McLaren e Lotus ferme a 7, nonostante la loro partecipazione al Campionato da molti pi\u00f9 anni rispetto alla scuderia di Grove (la Lotus nel frattempo aveva chiuso i battenti nel 1994).\nLa pre-stagione.\nIl calendario.\n(*) - Rai Due visibile gratuitamente, TELE+ 2 (diventato poi TELE+ Nero) a pagamento tramite decoder TELE+.\nLa presentazione delle vetture.\nI team iscritti al mondiale salirono a 12: il ritiro della Forti Corse venne infatti compensato dal debutto della Stewart Grand Prix e dal ritorno della Lola, il cui debutto, inizialmente previsto per il 1998, venne anticipato su pressione del main sponsor MasterCard.\nAccordi e fornitori.\nDopo ventitr\u00e9 anni la Philip Morris International termin\u00f2 la collaborazione con la , che durava dal , e rafforz\u00f2 la \"partnership\" con la divenendone \"title sponsor\"; la scuderia inglese inizi\u00f2 quindi un sodalizio commerciale con un altro marchio del tabacco, la West, che confer\u00ed alle vetture di Woking una nuova ed elegante livrea nera e argento.\nFlavio Briatore e Gabriele Rumi rilevarono l'85% delle quote della .\nPneumatici.\nLa Bridgestone fa il suo esordio nella massima serie fornendo le gomme a cinque dei dodici team partecipanti: Arrows, Prost, Minardi, Stewart e Lola.\nCircuiti e gare.\nTorna nel calendario di Formula 1 il Gran Premio d'Austria, la cui ultima edizione era stata disputata nel 1987, sul rinnovato circuito di Zeltweg, ora ridenominato A1-Ring. Dopo varie controversie, esce dal calendario delle gare il Gran Premio di Portogallo, anche se inizialmente era stato confermato nel calendario ufficiale; al suo posto viene inserito, come gara conclusiva del mondiale, il Gran Premio d'Europa, da disputarsi sul Circuito di Jerez de la Frontera, che gi\u00e0 aveva ospitato la stessa gara nel 1994. Entra in calendario il Gran Premio del Lussemburgo, che viene disputato sul tracciato del N\u00fcrburgring, tappa che ospitava proprio il Gran Premio d'Europa fino all'anno precedente.\nModifiche al regolamento.\nRegolamento tecnico.\nPer il 1997 furono apportate poche modifiche al regolamento. Queste riguardavano gli pneumatici, l'alettone anteriore, la scocca e l'introduzione della scatola nera. Per gli pneumatici la FIA dispose che ci fossero a disposizione per il week-end l'utilizzo di 36 treni di gomme da asciutto e di 28 da pioggia. Da questi poi il pilota aveva la facolt\u00e0 di scegliere i 28 pneumatici da utilizzare in prove, warm-up e gara. Per quanto riguarda la scocca, la FIA obblig\u00f2 le scuderie a potenziare la struttura contro gli urti nel posteriore delle vetture, portandolo al livello dell'alettone posteriore, soluzione che la Ferrari utilizzava gi\u00e0 nel 1996. Per quanto riguarda l'alettone anteriore, la FIA obbliga le squadre ad eliminare le superfici spigolose in prossimit\u00e0 delle ruote anteriori, onde evitare tagli pericolosi negli pneumatici con conseguenti forature.\nRegolamento sportivo.\nIl principale cambio di regolamento sportivo fu utilizzato dopo l\u2019inizio della stagione. La Mastercard Lola si ritir\u00f2 dalla Formula 1 dopo il primo round della stagione, cos\u00ec le vetture divennero solo 22, e dunque la FIA decise che dal Gran Premio del Brasile (secondo round della stagione) non si sarebbero pi\u00f9 dovute fare le pre-qualifiche.\nRiassunto della stagione.\nGran Premio d'Australia.\nLa Williams si presenta al primo appuntamento stagionale come la vettura favorita per il titolo e conquista l'intera prima fila. Al via Eddie Irvine entra in collisione con Villeneuve alla prima curva facendolo uscire di pista. In testa passa cos\u00ec l'altro pilota della scuderia di Grove, il tedesco Frentzen, il quale per\u00f2, a causa di alcuni problemi ai freni, deve cedere il passo a David Coulthard e Michael Schumacher, che terminano poi la gara nelle stesse posizioni. I problemi di Frentzen si accentuano sempre di pi\u00f9 fino alla rottura di un disco del freno, che lo costringe al ritiro a pochi giri dal termine. Il tedesco verr\u00e0 comunque classificato all'ottavo posto. Inizio travagliato per il campione del mondo in carica Damon Hill: dopo aver ottenuto la ventesima posizione in griglia di partenza, si deve ritirare addirittura nel giro di ricognizione a causa della rottura dell'acceleratore. Buona gara invece per H\u00e4kkinen, terzo al traguardo, seguito da Gerhard Berger, Olivier Panis e dall'italiano della Sauber Nicola Larini. Per l'unica volta in questo campionato prende parte all'evento la Lola, con entrambi i piloti che non riescono a qualificarsi. La McLaren si ritrova quindi inaspettatamente a comandare entrambe le classifiche iridate.\nGran Premio del Brasile.\nIl successivo appuntamento in Brasile ristabilisce i reali valori in campo: la Williams si conferma la vettura pi\u00f9 competitiva e Villeneuve conquista nuovamente la pole position. Alle sue spalle si classificano Schumacher, Berger e H\u00e4kkinen. Al via Schumacher, nonostante guidi una vettura meno prestazionale, riesce a scattare meglio del rivale canadese superandolo. Villeneuve, nel tentativo di resistere al sorpasso del tedesco, esce di pista imitato da altri piloti. La Stewart di Barrichello rimane ferma sulla linea di partenza e la direzione gara opta quindi per una nuova partenza. Al secondo via Schumacher scatta nuovamente meglio di Villeneuve e si porta in testa, ma gi\u00e0 alla fine del primo giro il canadese \u00e8 davanti al tedesco. Villeneuve guida agevolmente la corsa seguito da Berger e dalla Prost di Olivier Panis. Dopo l'ultima tornata di rifornimenti, per\u00f2, il canadese incomincia a soffrire dei problemi con le gomme permettendo a Berger di recuperare notevolmente nei suoi confronti ma non abbastanza per superarlo. Il canadese vince cos\u00ec il Gran Premio davanti all'austriaco e Panis: a punti si classificano Mika H\u00e4kkinen, Michael Schumacher e Jean Alesi. Ancora una volta Damon Hill \u00e8, suo malgrado, protagonista di una gara difficile nonostante una buona qualifica. Grandi difficolt\u00e0 anche per Eddie Irvine, che durante le qualifiche non va oltre la settima fila e in gara giunge addirittura sedicesimo a due giri dal vincitore. Villeneuve affianca Coulthard nella Classifica Piloti mentre la McLaren mantiene il comando della Classifica Costruttori.\nGran Premio d'Argentina.\nIl successivo appuntamento ha luogo il 13 aprile in Argentina e l'andamento segue quello delle prime due gare, con la Williams che monopolizza la prima fila. Alle loro spalle si qualificano Panis e Michael Schumacher.\nAl via il tedesco tampona Panis e poi Barrichello, piegando una sospensione e dovendosi ritirare dopo pochi metri. Dopo pochi giri si deve ritirare anche Frentzen a causa di un problema idraulico: abbandona cos\u00ec la seconda posizione che viene ereditata da Panis, il quale sar\u00e0 per\u00f2 a sua volta costretto al ritiro. A lottare per il podio si ritrovano cos\u00ec Eddie Irvine, Fisichella e Ralf Schumacher. Il tedesco, nel tentativo di superare il compagno di squadra, compie una manovra azzardata spingendo l'italiano nella ghiaia guadagnando per\u00f2 il terzo posto. Irvine inizia a recuperare su Villeneuve, al comando della gara: i due concluderanno la gara quasi appaiati ma sar\u00e0 il canadese a conquistare la vittoria. Per la prima volta nella stagione, la safety car fa il suo ingresso in pista.\nSul gradino pi\u00f9 basso del podio sale Ralf Schumacher: a punti si classificano Johnny Herbert, Mika H\u00e4kkinen e Gerhard Berger. Villeneuve allunga in testa alla classifica distanziando il pi\u00f9 diretto inseguitore Coulthard. Allo stesso modo la Williams conquista, seppure per un solo punto, la testa della Classifica Costruttori, seguita dalla McLaren e dalla Ferrari.\nGran Premio di San Marino.\nIl successivo Gran Premio ad Imola vede ancora una volta la prima fila monopolizzata dalla Williams: Villeneuve ottiene la pole position seguito da Frentzen e Schumacher. A seguito di un Gran Premio privo di grandi emozioni e che registra il primo ritiro stagionale di Villeneuve dovuto a problemi di affidabilit\u00e0, il tedesco Frentzen vince di misura sulla Ferrari di Schumacher; completa il podio Irvine che conquista la terza piazza. A punti giungono infine Giancarlo Fisichella, Jean Alesi e Mika H\u00e4kkinen.\nGran Premio di Monaco.\nSulle strade del Principato il tedesco Frentzen ottiene la prima pole position stagionale davanti a Schumacher e Villeneuve. In gara, che si disputa in condizioni d'asfalto bagnato, la Williams, al contrario dei piloti Ferrari che montano gomme intermedie, commette un grave errore strategico montando ai suoi piloti gomme da asciutto. Schumacher scatta bene e prende cos\u00ec il comando seguito da Fisichella, ma le difficolt\u00e0 dei piloti della Williams permettono al pilota tedesco di gestire il vantaggio senza forzare: alle sue spalle, al termine di una gara che vedr\u00e0 solamente dodici piloti giunti al traguardo, si classificheranno la sorprendente Stewart di Barrichello e il compagno di squadra Eddie Irvine. Grazie a questi risultati la scuderia di Maranello conquista la vetta della Classifica Costruttori mentre Schumacher si issa al primo posto della Classifica Piloti. A punti giungono infine Panis, Mika Salo, che conquista i primi punti stagionali della Tyrrell, e Giancarlo Fisichella.\nGran Premio di Spagna.\nIn occasione del Gran Premio di Spagna, su un tracciato storicamente favorevole alla Williams, la Ferrari si deve accontentare di raccogliere il massimo ottenibile. Nelle qualifiche prosegue il dominio della squadra inglese, che centra la sesta pole position consecutiva della stagione: il leader della Classifica Piloti Schumacher \u00e8 solo settimo.\nIn gara il risultato ricalca quanto gi\u00e0 visto nelle qualifiche: Villeneuve, grazie ad una vettura perfetta bilanciata da un assetto eccezionale, vince in scioltezza davanti al sempre pi\u00f9 sorprendente Panis e al redivivo Alesi. Male invece l'altra Williams di Frentzen, che conclude addirittura ottavo. Completano la zona punti Michael Schumacher, che imposta la gara su una strategia difensiva, tesa a contenere l'usura delle gomme e che comunque si rivela efficace, Johnny Herbert e David Coulthard, che torna a punti dopo la vittoria in Australia. Grandi difficolt\u00e0 anche per Irvine, solo dodicesimo al traguardo, e per il campione del mondo in carica Damon Hill, ancora a secco di punti e penalizzato sia dalla vettura sia dagli pneumatici Bridgestone, ancora acerbi.\nGran Premio del Canada.\nIn occasione della gara del Canada per la prima volta nel corso della stagione viene interrotto il dominio della Williams in qualifica: \u00e8 Michael Schumacher a conquistare la pole position, seppur con un vantaggio risicatissim su Villeneuve.\nIn gara il canadese commette il suo primo errore della sua stagione: al termine del secondo giro, nel tentativo di mantenere il ritmo di Schumacher, effettua un testacoda all'uscita dell'ultima variante andando a sbattere contro il cosiddetto Muro dei Campioni, del quale Schumacher stesso ne far\u00e0 la conoscenza nel 1999. Il tedesco si invola cos\u00ec verso una facile vittoria, favorita anche dal fatto che Coulthard, il pi\u00f9 diretto inseguitore del tedesco e premiato da una strategia rivelatasi particolarmente valida, \u00e8 rallentato da alcuni problemi tecnici.\nLa gara \u00e8 per\u00f2 funestata dal terribile incidente di Olivier Panis, che impatta violentemente contro un muro rompendosi le gambe: l'incidente porta alla conclusione anticipata della gara al 54\u00ba giro in luogo dei 69 previsti e mette praticamente fine alla stagione di Panis, nonostante un ritorno del pilota a tre gare dal termine. In occasione del Gran Premio del Canada avviene il debutto in Formula 1 di Alexander Wurz in sostituzione di Gerhard Berger, sostituito da Briatore a causa di un'infiammazione ai polmoni.\nGran Premio di Francia.\nSu di un circuito in cui la Ferrari non \u00e8 data per favorita, Michael Schumacher conquista la seconda pole position consecutiva con autorevolezza e dimostrando una ritrovata competitivit\u00e0 nelle qualifiche.\nIn gara il copione non cambia: il tedesco impone un ritmo elevatissimo tentando la fuga con il connazionale Frentzen che non riesce a tenere il passo. A met\u00e0 gara comincia a piovere, ma Schumacher non effettua la sosta e continua con le gomme da asciutto, andando a vincere e confermando i progressi della F310B, che si avvicina sempre di pi\u00f9 alla Williams in termini prestazionali. Alle spalle dei due tedeschi si classifica Eddie Irvine, che tiene dietro Villeneuve il quale commette un testacoda all'ultima curva nel tentativo di sorpassare l'irlandese senza per\u00f2 riportare alcun danno.\nSchumacher incrementa il suo vantaggio nella Classifica Piloti guidandola con quattordici punti di vantaggio sul canadese: per ci\u00f2 che concerne la Classifica Costruttori, la Ferrari si mantiene in testa con tredici punti di margine sulle immediate inseguitrici.\nGran Premio di Gran Bretagna.\nIn occasione del Gran Premio di Gran Bretagna la Williams ritrova competitivit\u00e0 nelle qualifiche, e Villeneuve riesce anche a condurre la corsa fino al suo primo pit-stop quando viene rallentato da un problema al fissaggio di una ruota, permettendo cos\u00ec a Schumacher di prendere il comando, con il solo H\u00e4kkinen capace di tenergli testa.\nAl 38\u00ba giro, per\u00f2, per la prima volta in tutta la stagione, un problema di affidabilit\u00e0 colpisce la Ferrari: un cuscinetto di una ruota si rompe e il tedesco \u00e8 costretto al ritiro. Pochi giri pi\u00f9 tardi anche l'altra Ferrari, quella di Eddie Irvine, si ritira a causa della rottura di un semiasse. Il comando viene ereditato da Mika H\u00e4kkinen, ma la sorte arride a Villeneuve perch\u00e9 a sole sei tornate dal termine il motore del finlandese cede impedendogli di cogliere la sua prima vittoria in carriera.\nA vincere \u00e8 dunque Villeneuve, che grazie alla vittoria si riporta a quattro lunghezze da Schumacher seguito dalle due Benetton di Jean Alesi e Alexander Wurz. A completare i classificati a punti ci sono Coulthard seguito da Ralf Schumacher e Damon Hill, che coglie finalmente il primo punto iridato con la Arrows.\nGran Premio di Germania.\nAl rientro dopo un'assenza durata tre Gran Premi, il Gran Premio di Germania vede il veterano Berger conquistare la pole position, la vittoria e il giro pi\u00f9 veloce in gara, a coronamento di un fine settimana formidabile in un circuito che in passato l'aveva visto varie volte protagonista: nel 1994 riusc\u00ec a rompere l'astinenza della Ferrari riportandola alla vittoria dopo oltre tre anni, mentre nel 1996 solo una rottura del motore a tre giri dal termine non gli consent\u00ec di bissare il successo.\nAlle spalle del pilota austriaco si classifica Michael Schumacher, che si deve accontentare della piazza d'onore. Per il tedesco il risultato \u00e8 comunque positivo in termini di classifica perch\u00e9 Jacques Villeneuve, il suo pi\u00f9 diretto inseguitore, \u00e8 costretto al ritiro a causa di un contatto con Jarno Trulli, il quale comunque riesce a terminare la gara al quarto posto ottenendo cos\u00ec i primi punti in carriera. Alle sue spalle, a completare la zona punti, si classificano Ralf Schumacher e Jean Alesi.\nGran Premio d'Ungheria.\nNella trasferta in Ungheria, in un circuito in cui non \u00e8 data per favorita, la Ferrari di Schumacher conquista la pole position nelle qualifiche. I buoni risultati sono dovuti anche al nuovo telaio di cui dispone la monoposto italiana, pi\u00f9 leggero del precedente, ma nel corso del warm up il tedesco danneggia irreparabilmente la vettura ed \u00e8 costretto a partire con il muletto, che monta il vecchio telaio: per il tedesco la gara si conclude con il quarto posto.\nGrande gara di Damon Hill, che sfrutta al meglio l'ottimo rendimento degli pneumatici Bridgestone, a loro agio sul circuito ungherese. L'inglese passa in testa e conduce la corsa fino a due giri dalla fine, quando un problema di elettronica lo fa rallentare. Raggiunto da Villeneuve, viene superato e relegato al secondo posto. Nonostante l'amarezza per la vittoria sfumata a pochi chilometri dalla fine, per la Arrows rimane un risultato importante.\nSchumacher si mantiene in testa alla Classifica Piloti seppur con soli tre punti di vantaggio.\nGran Premio del Belgio.\nIn occasione della tappa in Belgio torna a dominare le qualifiche Jacques Villeneuve, che ottiene la pole position davanti a Jean Alesi e Michael Schumacher.\nI programmi della Williams vengono sconvolti a poco meno di mezz'ora dalla partenza, quando sul circuito belga comincia a piovere intensamente. In tali condizioni la Ferrari sembra essere avvantaggiata, anche in virt\u00f9 delle ottime capacit\u00e0 di guida sul bagnato di Schumacher. La FIA impone quindi ai piloti di partire dietro la safety car, che al terzo giro rientra. Quando il Gran Premio prende il via la pioggia non sta pi\u00f9 cadendo sul tracciato e Schumacher si prende il rischio di montare gomme intermedie, nella speranza che non ci siano ulteriori scrosci di pioggia. Le condizione meteorologiche premiano il tedesco, che gi\u00e0 al quinto giro \u00e8 in testa con un grande margine sugli inseguitori: al termine della Giancarlo Fisichella, secondo classificato al traguardo, giunger\u00e0 con mezzo minuto di ritardo da Schumacher.\nSul gradino pi\u00f9 basso del podio sale H\u00e4kkinen, che successivamente verr\u00e0 squalificato dopo aver corso \"sub-judice\" e nonostante l'appello presentato dalla squadra che verr\u00e0 poi rigettato: il suo posto \u00e8 preso quindi da Frentzen. In zona punti terminano Johnny Herbert, che prosegue nel suo momento positivo iniziato con il podio conquistato in Ungheria, Jacques Villeneuve e Gerhard Berger.\nGran Premio d'Italia.\nPer la seconda volta nel corso della stagione la Benetton si produce in un acuto: in Italia, infatti, Jean Alesi conquista la pole position. Da contraltare la prestazione della Ferrari, in grande difficolt\u00e0 davanti al pubblico di casa, con Schumacher e Irvine che partono entrambi in quinta fila.\nLa gara non riserva grandi emozioni e la Williams non riesce a sfruttare in pieno le difficolt\u00e0 in cui versa la Ferrari: al via Schumacher guadagna qualche posizione, mentre Villeneuve, partito quarto, ne perde una. La vittoria \u00e8 appannaggio di David Coulthard, che bissa il successo dell'Australia rivelandosi una delle poche differenze nella classifica finale rispetto alla griglia di partenza.\nGran Premio d'Austria.\nLe difficolt\u00e0 della Ferrari proseguono in Austria, dove la scuderia italiana non riesce a trovare l'assetto giusto: nelle qualifiche, infatti, si ripete il risultato di Monza, con Eddie Irvine ottavo e Schumacher nono. Villeneuve conquista invece la pole position davanti a Mika H\u00e4kkinen e Jarno Trulli.\nAl via il canadese ha uno spunto peggiore rispetto ai suoi inseguitori, che riescono cos\u00ec a superarlo guadagnando entrambi una posizione. Il finlandese, per\u00f2, gi\u00e0 al primo giro rompe il motore lasciando cos\u00ec all'italiano la testa della gara. Nelle retrovie Schumacher cerca di recuperare alcune posizioni. A tredici giri dalla fine la Prost di Trulli accusa dei problemi al motore che costringono il pilota italiano al ritiro: Villeneuve passa al comando mentre Schumacher risale fino in terza posizione, ma il tedesco commette un'ingenuit\u00e0 sorpassando in presenza delle bandiere gialle. Al tedesco viene inflitta la penalit\u00e0 dello \"stop &amp; go\" e una volta scontata si ritrova fuori dalla zona punti.\nIl tedesco riesce comunque a recuperare fino al sesto posto, ma vede ridotto il suo vantaggio nei confronti di Villeneuve ad un solo punto. Per quanto riguarda la classifica costruttori, la Williams sorpassa la Ferrari portandosi al comando.\nGran Premio del Lussemburgo.\nIn occasione delle qualifiche del Gran Premio del Lussemburgo la McLaren di Mika H\u00e4kkinen conquista la pole position davanti a Villeneuve mentre il leader della Classifica Piloti Michael Schumacher \u00e8 solo quinto.\nAl via il tedesco viene coinvolto in una carambola scaturita dal fratello Ralf, che tampona Fisichella danneggiando contemporaneamente una sospensione a Michael. Il tedesco della Ferrari \u00e8 costretto al ritiro e Villeneuve ha la possibilit\u00e0 di allungare in campionato. Il canadese, favorito dal ritiro delle due McLaren che comandavano la corsa, vince il Gran Premio e si porta in testa alla Classifica Piloti con nove punti di vantaggio su Schumacher. Allo stesso tempo la Williams allunga nella classifica costruttori.\nFine settimana completamente da dimenticare invece per la Ferrari: oltre al ritiro di Schumacher, la scuderia di Maranello deve fronteggiare anche il ritiro di Eddie Irvine a causa della rottura del propulsore.\nGran Premio del Giappone.\nDopo una serie di opache prestazioni, la Ferrari ritorna al successo in Giappone, approfittando anche dell'ingenuit\u00e0 commessa da Villeneuve nel corso della sessione di prove libere. Nel corso della giornata di sabato, infatti, il canadese effettua un sorpasso in regime di bandiere gialle: avendo compiuto la stessa infrazione gi\u00e0 in altre occasioni ed essendo pertanto recidivo, il leader del campionato viene fatto correre \"sub judice\" per poi essere squalificato a fine gara venendo privato del quinto posto ottenuto.\nDurante l'intera gara Schumacher bada soprattutto a controllare gli avversari vincendo davanti a Frentzen e al compagno di squadra Irvine, il quale precede a sua volta H\u00e4kkinen, Alesi e Herbert. Schumacher torna quindi in testa alla classifica per un solo punto. Per ci\u00f2 che concerne la classifica costruttori la Ferrari, pur riducendo lo svantaggio nei confronti della Williams, non riesce ad ottenere un punteggio sufficiente a mantenere aperta la lotta regalando perci\u00f2 il titolo alla scuderia di Grove.\nGran Premio d'Europa.\nIl vincitore del titolo mondiale verr\u00e0 incoronato a Jerez de la Frontera. Nel corso delle qualifiche, caso unico nella Formula 1, tre piloti realizzano lo stesso identico tempo. Secondo le regole la pole position spetta al primo che ha realizzato il tempo, ovvero al canadese Villeneuve.\nNella conferenza stampa antecedente alla gara, i due contendenti auspicano una lotta dura ma corretta: lo stesso Villeneuve punzecchia solamente Eddie Irvine, in passato protagonista di episodi controversi. Al via Schumacher scatta bene e si porta in testa, mentre il canadese pattina troppo e viene superato anche dal compagno di squadra, il quale gli lascer\u00e0 comunque strada. Il tedesco della Ferrari rimane in testa anche dopo le tornate dei rifornimenti, ma Villeneuve si mantiene vicino e lentamente recupera su Schumacher. A ventidue giri dal termine il canadese cerca il sorpasso sul tedesco, Schumacher lo chiude colpendolo. A causa dell'impatto Schumacher \u00e8 costretto a ritirarsi immediatamente, terminando la sua gara nella sabbia; Villeneuve, pur avendo l'auto danneggiata, riesce a proseguire.\nNel finale di gara Villeneuve non si prende alcun rischio lasciando passare le due McLaren e permettendo a Mika H\u00e4kkinen di cogliere la sua prima vittoria in Formula 1. L'episodio dell'incidente tra Schumacher e Villeneuve avr\u00e0 degli strascichi pesanti, tanto che l'11 novembre dello stesso anno la FIA squalificher\u00e0 il pilota tedesco eliminandolo dalla classifica, pur concedendogli di conservare punti e vittorie ottenute."}
{"id": "64269", "revid": "198277", "url": "https://it.wikipedia.org/wiki?curid=64269", "title": "Campionato mondiale di Formula 1 1998", "text": "La stagione 1998 del Campionato mondiale FIA di Formula 1 \u00e8, nella storia della categoria, la 49\u00aa ad assegnare il Campionato Piloti, vinto per la prima volta dal finlandese Mika H\u00e4kkinen, e la 41\u00aa ad assegnare il Campionato Costruttori, andato al team inglese McLaren. \u00c8 iniziata l'8 marzo ed \u00e8 terminata il 1\u00ba novembre, dopo 16 gare.\nL'annata fu caratterizzata dal duello per la conquista del titolo tra H\u00e4kkinen e Schumacher, conclusosi solamente all'ultima gara. Nonostante un inizio stagione favorevole al team inglese, la Ferrari riusc\u00ec a recuperare il gap durante l'estate e a contendere fino alla fine il titolo.\nSul piano tecnico il 1998 rappresent\u00f2 l'addio alla massima categoria automobilistica della casa produttrice di pneumatici Goodyear, che lasci\u00f2, per il 1999, il monopolio alla Bridgestone.\nPiloti e costruttori.\nPiloti.\nPer il 1998 Williams, Ferrari, McLaren e Stewart confermarono i propri piloti.\nLa Benetton, invece, cambi\u00f2 totalmente l'organico della scuderia: Berger decise di ritirarsi, mentre Jean Alesi pass\u00f2 alla Sauber, a fianco del confermato Herbert, non senza riservare critiche al suo vecchio team. A sostituirli arrivarono Giancarlo Fisichella dalla Jordan, con cui la trattativa era gi\u00e0 stata conclusa nell'estate 1997, e Alexander Wurz, promosso da terzo pilota a titolare.\nCon il ritiro di Berger, Damon Hill divenne il pilota pi\u00f9 anziano del mondiale; l'ex-campione del mondo, dopo essere stato licenziato dalla Arrows, venne ingaggiato dalla Jordan che gli offr\u00ed un contratto biennale da 10 milioni di dollari, e mantenne Ralf Schumacher come seconda guida. Dal canto suo la squadra di Tom Walkinshaw ingaggi\u00f2 il finlandese Mika Salo che affianc\u00f2 il riconfermato Pedro Paulo Diniz.\nIl posto lasciato libero da Salo in Tyrrell venne occupato da Ricardo Rosset, accanto a cui debutt\u00f2 il giapponese Toranosuke Takagi, mentre rimase senza un sedile Jos Verstappen, che torn\u00f2 cos\u00ec alla Benetton, ma come terzo pilota.\nAltri cambiamenti riguardarono la Prost che, oltre a confermare Olivier Panis, decise di puntare su Jarno Trulli al posto di Shinji Nakano, il quale si trasfer\u00ec alla Minardi insieme all'esordiente Esteban Tuero.\nDurante la stagione.\nL'unico cambio di sedile a stagione in corso avvenne alla Stewart, che licenzi\u00f2 Jan Magnussen dopo il GP del Canada, sostituendolo con Jos Verstappen a partire dal successivo appuntamento in Francia.\nAccordi e fornitori.\nCon il ritiro del motorista Renault in veste ufficiale, le scuderie Williams e Benetton continuarono a utilizzare i V10 francesi tramite la consociata Mecachrome, acquistati per\u00f2 come semplici propulsori clienti. La scuderia di Grove cambi\u00f2 inoltre veste poich\u00e9 il \"main sponsor\" Rothmans International decise per l'avvicendamento tra il vecchio marchio di sigarette Rothmans e il nuovo Winfield: il \"brand\" australiano confer\u00ed alla vettura una nuova livrea a predominanza rossa, fatto che, almeno inizialmente, scaten\u00f2 una sorta di \u00abguerra delle rosse\u00bb a causa della forte somiglianza con la \"Rossa\" per antonomasia della Formula 1, l'italiana . \nLa Prost GP riusc\u00ec a concludere l'accordo per la fornitura dei propulsori Peugeot, scambiandoli di fatto con la Jordan, alla quale furono quindi ceduti i Mugen-Honda usati dal team francese fino all'anno prima. La Arrows, in seguito alla fusione con la Brian Hart Ltd., inizi\u00f2 la produzione di motori in proprio, abbandonando i propulsori Yamaha. La Minardi torn\u00f2 quindi a servirsi dei motori Ford, impiegando i nuovi V10 adottati anche dalla Tyrrell, che sostituirono i vecchi V8. Per la prima volta dunque tutti i team partecipanti utilizzarono unit\u00e0 dello stesso tipo, a 10 cilindri. \nSul fronte degli pneumatici si registr\u00f2 il passaggio di Benetton e McLaren dalla Goodyear alla Bridgestone.\nCircuiti e gare.\nPer il 1998 vengono previsti 16 Gran Premi, 1 in meno del 1997, per via dell\u2019uscita dal calendario del Gran Premio d'Europa, che si correva su circuito di Jerez de la Frontera. Ci\u00f2 significava che il Gran Premio del Giappone ospitava di nuovo l\u2019ultimo gran premio della stagione. Nonostante l\u2019uscita di Jerez dal campionato, il circuito del N\u00fcrburgring non riusc\u00ec a ospitare il Gran Premio d\u2019Europa, e rimase il Gran Premio del Lussemburgo per un altro anno. Il Gran Premio d'Austria venne spostato a fine luglio, e il Gran Premio di Germania all'inizio di agosto.\nRegolamenti.\nPer ci\u00f2 che concerne i regolamenti, le modifiche rispetto alla stagione precedente risultarono molto importanti. Vennero introdotte due principali innovazioni: venne ristretta la larghezza dell'auto di venti centimetri, portando le vetture a essere molto strette e, per rallentare ulteriormente in curva le vetture, furono aboliti gli pneumatici slick e imposte scanalature (tre nelle coperture anteriori e quattro nelle posteriori) anche per le gomme da asciutto. Inoltre le gomme anteriori furono allargate di un paio di centimetri. Sia Goodyear sia Bridgestone si adattarono ai nuovi regolamenti sulle gomme. La FIA impose poi crash-test pi\u00f9 severi e un irrobustimento dei telai di circa dieci centimetri.\nRiassunto della stagione.\nGran Premio d'Australia.\nLe qualifiche del primo Gran Premio della stagione furono dominate dalle McLaren di Mika H\u00e4kkinen e David Coulthard, seguiti da Schumacher su Ferrari. Al via le posizioni rimasero invariate, ma al sesto passaggio il tedesco fu costretto al ritiro per l'esplosione del motore. I piloti McLaren procedettero quindi verso la vittoria. Al 36\u00ba passaggio, per\u00f2, H\u00e4kkinen rientr\u00f2 erroneamente ai box a causa di un problema di comunicazione radio. Rientrato in pista alle spalle del suo compagno di squadra, questi prima del traguardo gli cedette la prima posizione in virt\u00f9 di un accordo interno al team che aveva deciso di assegnare la vittoria a chi fosse scattato in testa alla partenza. Dietro di loro giunsero Frentzen, Irvine, Villeneuve e Herbert.\nGran Premio del Brasile.\nIl week-end brasiliano inizi\u00f2 con un ricorso presentato da cinque team contro la McLaren per ci\u00f2 che riguarda l'utilizzo di un freno supplementare, dichiarato poi illegale dai commissari. Le qualifiche furono comunque dominate dal team inglese. Alla partenza il poleman H\u00e4kkinen e il suo compagno di squadra Coulthard scattarono al comando, mentre Schumacher part\u00ec male e perse alcune posizioni, recuperandole nel corso dei primi giri. Grazie ai pit stop, inoltre, il tedesco sopravanz\u00f2 Frentzen, installandosi in terza posizione. Frentzen perse poi un'altra posizione, sempre a causa delle soste ai box. Nelle posizioni di testa non si ebbe pi\u00f9 alcun cambiamento, con la vittoria di H\u00e4kkinen, seguito dal compagno di squadra, Schumacher, Wurz, Frentzen e Fisichella.\nIl finlandese della McLaren guidava quindi la classifica piloti con venti punti, seguito a otto lunghezze di distanza da Coulthard.\nGran Premio d'Argentina.\nIl terzo evento stagionale si disput\u00f2 in Argentina e vide la prima vittoria stagionale della Ferrari, favorita anche dalle condizioni climatiche. La casa di Maranello present\u00f2 anche varie modifiche alla vettura (in particolare a motore, retrotreno e radiatori) e la Goodyear aument\u00f2 la larghezza delle gomme anteriori. Questi cambiamenti permisero a Schumacher di qualificarsi in prima fila alle spalle di Coulthard. Alla partenza, per\u00f2, il pilota tedesco fu superato da H\u00e4kkinen, il quale riusc\u00ec a mantenere la seconda posizione per un solo giro, venendo ripassato dal rivale. Successivamente Schumacher si tocc\u00f2 con Coulthard, il quale fin\u00ec in testacoda e, alla fine, non and\u00f2 oltre la sesta piazza.\nDietro al pilota tedesco e a H\u00e4kkinen giunsero Irvine, Alex Wurz, Alesi, nonostante durante la sosta ai box avesse perso, per un contatto con un cavo, un'appendice aerodinamica, e Coulthard.\nDopo questa gara, caratterizzata anche da alcuni incidenti, che costrinsero al ritiro tra gli altri Johnny Herbert, tamponato da Damon Hill, e il campione del mondo Jacques Villeneuve, eliminato da Coulthard, H\u00e4kkinen guidava la classifica piloti con dodici punti di vantaggio su Schumacher e tredici sul compagno di squadra.\nGran Premio di San Marino.\nA Imola, nelle qualifiche del sabato, prevalse nuovamente Coulthard, che riusc\u00ec, insieme al compagno H\u00e4kkinen, a occupare tutta la prima fila dello schieramento. Al via le due McLaren e Schumacher presero la testa del gruppo, mentre Villeneuve riusc\u00ec a sopravanzare Irvine. Contemporaneamente vi furono vari tamponamenti, il pi\u00f9 importante dei quali per opera del pilota della Stewart Jan Magnussen, che costrinse al ritiro il suo compagno di squadra. A fine Gran Premio, poi, i vertici del team presero contatti con il collaudatore della Benetton Jos Verstappen nel tentativo di cercare un accordo per sostituire il pilota danese, accusato anche di non riuscire a sviluppare adeguatamente la vettura. Intanto, in gara, H\u00e4kkinen fu costretto al ritiro per il surriscaldamento della trasmissione, che mand\u00f2 in tilt l'elettronica. Dopo la prima sosta ai box, poi, Villeneuve perse la terza posizione a causa dell'apertura dello sportello del serbatoio, cosa che lo costrinse a rientrare nuovamente nella pit lane. Le posizioni rimasero poi invariate fino all'arrivo, nonostante un problema al cambio avuto da Coulthard, analogo a quello del compagno di squadra. Lo scozzese riusc\u00ec comunque a mantenere la prima piazza e a vincere la corsa.\nAl termine di questo Gran Premio H\u00e4kkinen rimaneva in testa alla classifica piloti, seppur con un vantaggio ridotto a tre punti nei confronti del vincitore della gara. Schumacher era invece staccato di sei lunghezze.\nGran Premio di Spagna.\nCome a Imola, anche al Gran Premio di Spagna la McLaren occupava tutta la prima fila, precedendo Schumacher e Giancarlo Fisichella. Al via H\u00e4kkinen riusc\u00ec a mantenere la prima posizione, seguito dal compagno di squadra, Irvine, Fisichella e Schumacher. Il tedesco, grazie ai pit stop, riusc\u00ec poi a ritornare in terza piazza, ma gli venne comminato uno stop&amp;go per aver superato il limite di velocit\u00e0 nei box. Intanto il suo compagno di squadra venne toccato da Fisichella ed entrambi i piloti furono costretti al ritiro. Al romano, che aveva causato l'incidente, fu anche notificata una multa. Le posizioni rimasero quindi immutate con le McLaren nelle prime due posizioni, seguite da Schumacher, Wurz della Benetton, Barrichello, che portava all'esordio il nuovo motore Ford P4, e Villeneuve.\nDopo questo Gran Premio H\u00e4kkinen rafforzava la sua leadership nel campionato piloti, salendo a quota 36 punti. Coulthard e Schumacher seguivano a 29 e 24 lunghezze.\nGran Premio di Monaco.\nCome nelle precedenti gare, anche al Gran Premio di Monaco le McLaren conquistarono durante le qualifiche la prima fila, seguite da Fisichella e Schumacher. Al via non vi furono sorpassi e le posizioni rimasero quindi invariate. Al decimo passaggio, Eddie Irvine tent\u00f2 di superare Frentzen, che era andato largo in una curva, ma i due piloti si toccarono e il tedesco della Williams fu costretto al ritiro, mentre il nordirlandese pot\u00e9 continuare. Pochi giri pi\u00f9 tardi esplose il motore di Coulthard, costringendolo al primo ritiro stagionale e lasciando quindi la seconda piazza al romano Fisichella. Attorno al trentesimo giro iniziarono le soste per i piloti che occupavano le prime posizioni e Schumacher fu tra i primi a fermarsi. Rientrato dietro Wurz, tent\u00f2 pi\u00f9 volte di superarlo, ma alla fine, a causa di una collisione, si ritrov\u00f2 con un tirante della sospensione posteriore danneggiato e dovette rientrare ai box, uscendone tre giri dopo. H\u00e4kkinen centr\u00f2 quindi la sua quarta vittoria stagionale, rafforzando ulteriormente la leadership sugli inseguitori. Il pi\u00f9 vicino di questi (Coulthard) si trovava, infatti, a diciassette lunghezze di distacco, mentre Schumacher aveva un ritardo di 22 punti, e la McLaren ne aveva ben 36 in pi\u00f9 della Ferrari.\nIn questa corsa ottennero i primi punti stagionali i piloti della Arrows Mika Salo e Pedro Diniz.\nGran Premio del Canada.\nPer il Gran Premio del Canada la Williams decise di far esordire la FW20 a passo allungato nel tentativo di migliorare le prestazioni. Nonostante ci\u00f2 le qualifiche furono dominate nuovamente dalla McLaren, con Coulthard davanti al compagno di squadra. Al via, per\u00f2, Ralf Schumacher rimase fermo, mentre Wurz tampon\u00f2 Hill, che a sua volta colp\u00ec Alesi. Venne quindi ordinato un secondo via, ma stavolta H\u00e4kkinen non riusc\u00ec a partire, mentre nelle retrovie Ralf Schumacher fin\u00ec in testacoda e coinvolse nell'incidente Jarno Trulli, il quale fin\u00ec per colpire Alesi. Fece la sua entrata in pista la safety-car, ma dopo essere rientrata ai box, poco dopo fu nuovamente costretta a uscirvi a causa del terriccio portato in pista da Diniz. A seguito di ci\u00f2 Coulthard ebbe problemi all'acceleratore che lo costrinsero a cedere a Schumacher la prima posizione. Un incidente di Salo, poi, fece s\u00ec che la vettura di sicurezza facesse la sua terza entrata in pista. La Ferrari decise quindi di anticipare la sosta del pilota tedesco, ma all'uscita della pit lane, questi tampon\u00f2 Frentzen, causandone il ritiro, e l'episodio caus\u00f2 al tedesco uno stop&amp;go. Il comando della corsa pass\u00f2 quindi a Fisichella, ma Schumacher, grazie a una serie di giri veloci, riusc\u00ec a riportarsi al comando e vincere, iniziando la sua rimonta nei confronti di H\u00e4kkinen. Al terzo posto giunse invece Irvine, seguito da Wurz, Barrichello e Magnussen, che conquist\u00f2 il suo unico punto in carriera.\nGrazie a questa vittoria Schumacher scavalc\u00f2 Coulthard e si port\u00f2 secondo a dodici punti di distanza dal leader del mondiale H\u00e4kkinen, mentre la Ferrari inseguiva a ventidue lunghezze nel campionato costruttori.\nGran Premio di Francia.\nIl Gran Premio di Francia segn\u00f2 il ritorno come pilota ufficiale di Jos Verstappen al volante della Stewart al posto di Jan Magnussen. Il pilota danese, che aveva ricevuto dal team inglese un \"ultimatum\", non avendo soddisfatto i vertici della scuderia venne quindi sostituito. Sul piano tecnico, invece, la Ferrari port\u00f2 diverse novit\u00e0, tra cui nuovi alettoni anteriori e posteriori e un ripartitore di frenata. Anche la Peugeot present\u00f2 un nuovo motore, che rispetto al precedente si differenziava per una maggior potenza. Nonostante ci\u00f2 le qualifiche furono dominate da H\u00e4kkinen, seguito da Schumacher, Coulthard e Irvine. Al via, anche a causa di alcuni problemi con la trasmissione dovuti a una doppia partenza, il finlandese della McLaren venne passato dai piloti Ferrari e si dovette accodare a Irvine. Al pit stop Coulthard, invece, ebbe problemi con la pompa del rifornimento e fu costretto, nella seconda sosta, a rientrare due volte. Il pilota scozzese fu quindi costretto a effettuare una rimonta, conclusa con la conquista del sesto posto finale. Intanto nelle prime posizioni Irvine riusc\u00ec a mantenersi davanti a H\u00e4kkinen, concludendo secondo dietro al compagno di squadra. La Ferrari, quindi, riusc\u00ec a realizzare la prima doppietta dal Gran Premio di Spagna 1990. Giunsero inoltre a punti Wurz (quarto) e Villeneuve (quinto). Con questo successo (il secondo consecutivo) Schumacher si port\u00f2 a sei punti dal rivale finlandese, mentre nei costruttori la casa di Maranello era a undici punti di distacco dalla McLaren.\nGran Premio di Gran Bretagna.\nIl Gran Premio di Gran Bretagna vide il terzo successo consecutivo di Michael Schumacher e della Ferrari. Nonostante ci\u00f2 le qualifiche avevano visto il dominio di H\u00e4kkinen, che aveva conquistato ancora una volta la pole. Al via l'altro ferrarista Irvine ebbe un problema con il sistema antistallo, che gli caus\u00f2 una partenza lenta e la perdita di varie posizioni. Intanto Alesi riusc\u00ec a scattare bene e a guadagnare la quarta posizione, mentre anche Coulthard super\u00f2 Villeneuve portandosi terzo, alle spalle di Schumacher. Grazie anche a una buona strategia H\u00e4kkinen guadagn\u00f2 diversi secondi sul rivale tedesco, mentre Coulthard si ritir\u00f2 per un testacoda. Varie uscite di pista, causate dall'asfalto bagnato, fecero s\u00ec che entrasse la safety car, la quale contribu\u00ec a ricompattare il gruppo e ad annullare il vantaggio del finlandese della McLaren. Dopo il rientro della vettura di sicurezza H\u00e4kkinen comp\u00ec un'uscita di pista e perse il comando della corsa, che pass\u00f2 a Schumacher. Il tedesco, per\u00f2, comp\u00ec un sorpasso in regime di bandiere gialle e a tre passaggi dal termine gli venne inflitto uno stop&amp;go. La Ferrari decise quindi di far rientrare il proprio pilota all'ultimo giro, ottenendo la vittoria, transitando per\u00f2 per la pit lane. Quest'episodio fu il primo nella storia della Formula 1. Tramite questo successo Schumacher si port\u00f2 a due punti da H\u00e4kkinen, mentre nel campionato costruttori la Ferrari era a sole tre lunghezze di distacco dalla McLaren.\nGran Premio d'Austria.\nLa pioggia nelle qualifiche fece s\u00ec che, per la prima volta dall'inizio stagione, non ci fosse una McLaren in pole position. Questa fu conquistata da Fisichella, affiancato da Alesi, mentre dietro di loro si piazzarono H\u00e4kkinen e Schumacher. Al via il finlandese e il tedesco riuscirono ad andare al comando, ma nelle posizioni pi\u00f9 arretrate vari incidenti, tra cui quelli di Takagi e Diniz, provocarono l'entrata della safety car. Al rientro della vettura di sicurezza Schumacher tent\u00f2 pi\u00f9 volte di superare H\u00e4kkinen, ma fin\u00ec fuori pista danneggiando l'ala anteriore e fu quindi costretto a una sosta ai box, rientrando sedicesimo. Intanto Fisichella ebbe dei problemi con il bocchettone della benzina, che si era bloccato, e al suo rientro in pista si trov\u00f2 appaiato ad Alesi, con cui ebbe un incidente subito dopo. Schumacher, intanto, riusc\u00ec a rimontare fino alla quarta posizione e, nel finale di gara, Irvine gli cedette la terza piazza. Al termine di questo Gran Premio il tedesco si ritrovava a otto punti di distacco dal suo rivale finlandese, mentre la Ferrari era ora a dodici lunghezze di distanza dalla McLaren.\nGran Premio di Germania.\nPer l'appuntamento in terra tedesca la Ferrari present\u00f2, seguendo quanto fatto dalle altre scuderie, una vettura a passo lungo. I risultati ottenuti durante alcuni test a Monza erano infatti buoni, ma a Hockenheim i tempi sul giro furono deludenti, sicch\u00e9 il team italiano decise di utilizzare la vettura tradizionale. Nel tentativo di migliorare le prestazioni in qualifica venne pure utilizzato un alettone nuovo, mai collaudato prima, senza per\u00f2 avere rilevanti vantaggi, infatti Irvine e Schumacher si qualificarono rispettivamente sesto e nono. Durante le prove libere, inoltre, il pilota della Tyrrell Ricardo Rosset ebbe un incidente e distrusse la propria vettura riportando una commozione cerebrale. Le qualifiche vennero, ancora una volta, dominate dalle McLaren di H\u00e4kkinen e Coulthard. Al via i due piloti riuscirono a mantenere le proprie posizioni, seguiti da Ralf Schumacher, il quale girava sui loro stessi tempi in quanto pi\u00f9 scarico di carburante. Dopo le soste ai box i due piloti McLaren rimasero primo e secondo, ma H\u00e4kkinen cominci\u00f2 a rallentare a causa di una perdita d'olio, venendo raggiunto dal compagno di squadra e da Villeneuve. Il pilota canadese fu successivamente costretto a rallentare per problemi alla trasmissione e dovette accontentarsi della terza piazza. La McLaren realizz\u00f2 quindi una doppietta e H\u00e4kkinen port\u00f2 a sedici punti il vantaggio nei confronti di Schumacher, giunto quinto.\nGran Premio d'Ungheria.\nDurante le qualifiche del Gran Premio d'Ungheria i due piloti McLaren occuparono nuovamente la prima fila, seguiti da Schumacher e Hill. Al via le prime tre posizioni rimasero invariate, mentre Hill fu superato da Irvine. Per circa met\u00e0 gara, per\u00f2, non vi furono pi\u00f9 sorpassi e solo con la seconda sosta di Schumacher le cose cambiarono; la Ferrari, infatti, decise di variare la propria strategia da due a tre soste e il tedesco riusc\u00ec a compiere vari giri record e a guadagnare i secondi necessari per rimanere davanti alle due McLaren. Inoltre sia Coulthard sia H\u00e4kkinen avevano problemi di gomme. La vettura del finlandese, inoltre, perdeva anche olio e aveva un guasto a una ruota e il pilota non riusc\u00ec ad andare oltre un sesto posto. Schumacher vinse quindi la corsa precedendo Coulthard e Villeneuve, che completarono il podio. In classifica piloti il tedesco ridusse a sette i punti di svantaggio, mentre nei costruttori la McLaren conduceva con ventitr\u00e9 lunghezze sulla casa di Maranello.\nGran Premio del Belgio.\nH\u00e4kkinen, durante le prove, ottenne nuovamente il miglior tempo e part\u00ec in pole position, affiancato dal compagno di squadra. La domenica la gara si svolse sotto la pioggia e al via Coulthard, nel tentativo di resistere a un attacco di Irvine, and\u00f2 in testacoda provocando un incidente in cui rimasero coinvolte sedici vetture. La pista venne poi pulita e fu ordinata una seconda partenza, alla quale per\u00f2 non presero parte Salo, Panis e Rosset perch\u00e9 le loro scuderie non avevano due vetture di riserva e Barrichello, ferito al gomito sinistro. Allo spegnimento del semaforo Michael Schumacher tent\u00f2 di superare H\u00e4kkinen, il quale, nel tentativo di mantenere la prima posizione, perse il controllo della vettura e fu colpito da Herbert. Qualche curva dopo si toccarono Wurz e Coulthard, con l'austriaco costretto al ritiro e lo scozzese che, invece, riusc\u00ec a continuare. Entr\u00f2 quindi in pista la safety car, con Hill in testa alla corsa seguito dalle due Ferrari. Al rientro della vettura di sicurezza Schumacher prese il comando e cominci\u00f2 a guadagnare parecchi secondi sugli inseguitori, fino a quando, al ventiseiesimo giro, non si ritrov\u00f2 davanti Coulthard. Lo scozzese, che doveva essere doppiato, venne colpito dalla Ferrari del tedesco, il quale perse una ruota e fu costretto al ritiro. Rientrato nella pit lane, Schumacher si diresse verso i box McLaren e una volta trovato Coulthard lo accus\u00f2 di aver frenato apposta per cercare l'incidente e tent\u00f2 di aggredirlo, ma venne trattenuto da Jean Todt e Stefano Domenicali e ricondotto al box della Ferrari. Intanto in pista Hill vinse la corsa davanti al compagno di squadra, facendo segnare quindi la prima e unica doppietta del team Jordan, e ad Alesi.\nNelle classifiche piloti e costruttori i punteggi rimasero invariati visto che n\u00e9 i piloti Ferrari n\u00e9 quelli McLaren avevano ottenuto punti.\nGran Premio d'Italia.\nSu un circuito che pareva sfavorevole alla casa di Maranello Schumacher conquist\u00f2 la prima pole position dell'anno davanti a Villeneuve e H\u00e4kkinen. Al via, per\u00f2, le due McLaren presero il comando, seguite da Irvine, Villeneuve e Schumacher. Nel corso dei primi passaggi il tedesco della Ferrari riusc\u00ec a sopravanzare il canadese della Williams e il compagno di squadra portandosi in terza posizione. Intanto H\u00e4kkinen, che aveva problemi di gomme, perse terreno e dovette cedere la prima piazza al compagno di squadra, il quale, per\u00f2, al sedicesimo passaggio fu costretto al ritiro per la rottura del propulsore. Questo ritiro provoc\u00f2 anche, a causa della nube di fumo bianco sprigionatasi dal motore, un errore di H\u00e4kkinen che fu superato da Schumacher. Dopo la prima serie di pit stop il finlandese era pi\u00f9 veloce del tedesco, ma, a causa di alcuni problemi ai freni, and\u00f2 in testacoda e arretr\u00f2 fino in quarta posizione, venendo superato da Irvine e Ralf Schumacher. A punti giunsero anche Alesi e Hill, reduce da una lunga rimonta.\nLa Ferrari realizz\u00f2 quindi la seconda doppietta della stagione e Schumacher raggiunse H\u00e4kkinen in classifica piloti a quota ottanta punti.\nGran Premio del Lussemburgo.\nLe qualifiche videro per la prima volta nella stagione una prima fila tutta Ferrari, con Schumacher davanti al compagno di squadra. Al via Irvine scatt\u00f2 meglio e si port\u00f2 in testa, ma lasci\u00f2 nel corso del primo giro la prima piazza al tedesco. Il nord irlandese doveva, infatti, coprire le spalle a Schumacher, ma nel corso del tredicesimo passaggio venne superato da H\u00e4kkinen, il quale riusc\u00ec a guadagnare anche alcuni secondi sul leader della gara. Dopo il primo pit stop, poi, il finlandese riusc\u00ec a passare Schumacher e, anche dopo la seconda sosta, mantenne la prima posizione.\nCon questa vittoria H\u00e4kkinen guadagn\u00f2 quattro punti sul rivale tedesco, mentre nel campionato costruttori alla McLaren bastava un solo punto per la conquista del titolo.\nGran Premio del Giappone.\nSchumacher, costretto a vincere per conquistare il titolo e a sperare che H\u00e4kkinen non arrivi secondo, ottenne la terza pole position. Ricardo Rosset, poi, per la quinta volta nella stagione non si qualific\u00f2, stavolta a causa di problemi fisici. Al via Trulli rimase fermo e fu quindi necessario ripetere l'operazione. Alla seconda partenza fu la vettura di Schumacher a non partire a causa di problemi alla frizione e fu quindi retrocesso in fondo al gruppo. Al terzo via H\u00e4kkinen and\u00f2 in testa, mentre il tedesco della Ferrari tent\u00f2 di rimontare e dopo cinque giri si trovava in settima posizione, dietro alla Jordan di Hill. L'inglese, per\u00f2, aiutato anche dalla potenza del proprio motore, riusc\u00ec a tenere la sesta piazza e Schumacher lo pass\u00f2 dopo il primo pit stop. Il tedesco recuper\u00f2 poi fino alla terza posizione, ma al 31\u00ba passaggio l'esplosione della gomma posteriore destra, causata dai detriti lasciati da una precedente collisione tra Tuero e Takagi, pose fino alla sua gara. H\u00e4kkinen vinse quindi la corsa e il suo primo titolo mondiale, mentre la McLaren conquistava il campionato costruttori."}
{"id": "64270", "revid": "1516087", "url": "https://it.wikipedia.org/wiki?curid=64270", "title": "Campionato mondiale di Formula 1 1999", "text": "Il campionato mondiale di Formula 1999 \u00e8, nella storia della categoria, il 50\u00b0 ad assegnare il Campionato Piloti, vinto per la seconda volta dal finlandese Mika H\u00e4kkinen, e la 42\u00aa ad assegnare il Campionato Costruttori, andato, dopo sedici anni, alla Scuderia Ferrari. \u00c8 iniziato il 7 marzo ed \u00e8 terminato il 31 ottobre, dopo 16 gare, come nella stagione precedente.\nL'annata viene ricordata per l'incidente occorso a Michael Schumacher al Gran Premio di Gran Bretagna, durante il quale il tedesco si ruppe una gamba e non pot\u00e9 lottare per il titolo. H\u00e4kkinen vinse quindi il titolo all'ultima gara per 2 punti, dopo un lungo duello con l'altro ferrarista Irvine.\nLa pre-stagione.\nIl calendario.\nIl calendario rimane invariato con 16 gare. Esce infatti di scena il Gran Premio d'Argentina, inizialmente previsto come seconda tappa il 28 marzo, ma in compenso entr\u00f2 in calendario il Gran Premio della Malesia, disputato sul nuovo Circuito di Sepang. Il governo cinese cerc\u00f2 anche di far inserire il Gran Premio della Cina da disputarsi sul Circuito di Zhuhai, costruito apposta per la Formula 1, gi\u00e0 a partire dal 1999, ma le strutture non furono considerate adeguate e cos\u00ec la gara non fu ammessa in calendario. Torna dopo un anno di assenza il Gran Premio d'Europa sul circuito del N\u00fcrburgring, che nel 1998 ospitava il Gran Premio del Lussemburgo.\nPiloti e costruttori.\nPiloti.\nJos Verstappen non riesce a trovare nessun sedile e viene cos\u00ec ingaggiato dalla Honda per effettuare dei test con una monoposto laboratorio in previsione del ritorno del costruttore nipponico nel 2000 (che in origine prevedeva di entrare in F1 come 12\u00b0 team)\nRegolamento.\nPer la stagione 1999 la FIA applic\u00f2 poche modifiche al regolamento, cercando di ridurre le prestazioni delle monoposto e aumentare la sicurezza. Pur confermando le misure riguardanti gli pneumatici venne introdotta una quarta scanalatura all'anteriore, uniformando queste con le gomme posteriori e furono potenziate le misure per rendere pi\u00f9 efficienti i crash test. Fu infine studiato ed introdotto un sedile estraibile.\nRiassunto della stagione.\nGran Premio d'Australia.\nLa gara australiana, gi\u00e0 dalle sessioni di prove libere, sembra presupporre uno sviluppo analogo a quello della stagione precedente con le McLaren di H\u00e4kkinen e Coulthard che ottengono le migliori prestazioni. Al termine delle qualifiche H\u00e4kkinen e Coulthard occupano cos\u00ec la prima fila distanziando i rivali di quasi un secondo e mezzo.\nIn gara per\u00f2, a causa di alcuni problemi elettronici alla trasmissione, le McLaren sono state costrette al ritiro dovendo cos\u00ec cedere il comando nelle mani di Eddie Irvine, la seconda guida della Ferrari: la scuderia di Maranello ha cos\u00ec vinto il primo Gran Premio della stagione 1999 tornando, a dieci anni dall'ultima volta, a vincer la gara d'apertura del Campionato mondiale. L'irlandese Irvine, inoltre, dopo 82 Gran Premi, ha potuto festeggiare la sua prima vittoria in Formula 1 ottenendola con qualche brivido nel finale a causa di un incomprensibile ostruzionismo del debuttante doppiato Zonta, che ha ostacolato il pilota della Ferrari per alcuni giri nonostante le bandiere blu esposte.\nMeno fortunata \u00e8 stata la gara di Michael Schumacher, compromessa da una serie di problemi al cambio gi\u00e0 in occasione del giro di ricognizione e che hanno costretto il tedesco a partire dal fondo dello schieramento analogamente a quanto successo nell'ultimo appuntamento della stagione precedente. Schumacher ha dovuto correre sempre in rimonta, fino a quando una gomma tagliata e l'ala anteriore piegata hanno costretto il tedesco ad una prima sosta imprevista; a pochi giri dal termine una seconda sosta non programmata per la sostituzione, a causa di problemi elettronici, del volante ha rallentato ulteriormente il tedesco, che ha concluso all'ultimo posto (unico doppiato).\nIl doppio ritiro patito dalla McLaren, unito ai problemi di Schumacher, hanno permesso di far uscire alla ribalta alcuni protagonisti improbabili: il primo fra questi \u00e8 Heinz-Harald Frentzen, che porta la Jordan al secondo posto, seguito dal brasiliano Rubens Barrichello con la Stewart: protagonista gi\u00e0 dalle prove con il quarto tempo conquistato nelle qualifiche, sulla griglia di partenza il suo motore (come quello del compagno di squadra Herbert) \u00e8 andato a fuoco costringendo il brasiliano a partire dai box con il muletto. La sua rimonta, favorita anche dall'intervento della safety car (per l'incidente occorso a Jacques Villeneuve), \u00e8 stata compromessa quando ha compiuto un sorpasso che gli \u00e8 costato uno stop&amp;go senza il quale il suo quinto posto finale avrebbe potuto essere un terzo.\nGran Premio del Brasile.\nIl secondo Gran Premio della stagione vede il riscatto di Mika H\u00e4kkinen: il finlandese conquista la vittoria realizzando la pole position e il giro pi\u00f9 veloce in gara, grazie anche ad una strategia vincente che l'ha portato a ritardare la sosta di due giri rispetto alla Ferrari di Michael Schumacher e nonostante la McLaren-Mercedes palesi ancora qualche problema di affidabilit\u00e0.\nH\u00e4kkinen mantiene il comando sin dal via, mentre il compagno di squadra David Coulthard accusa un problema alla frizione restando bloccato sulla griglia. e rischiando di essere tamponato da Schumacher e Fisichella. Nelle prime battute si mette in luce Barrichello, che riesce persino a portarsi in testa approfittando delle difficolt\u00e0 di H\u00e4kkinen, alle prese con un problema all'elettronica del cambio, anche se in seguito il brasiliano, avvantaggiato dalla sua strategia basata su due soste, sar\u00e0 costretto al ritiro per il cedimento del propulsore.\nDopo il ritiro di Barrichello, la Ferrari di Schumacher eredita il comando ma alle sue spalle H\u00e4kkinen, che ha riacquistato improvvisamente la perfetta funzionalit\u00e0 del cambio, incomincia a recuperare rapidamente. Nel momento in cui Schumacher effettua la sua sosta, H\u00e4kkinen riprende il comando della gara per non lasciarlo pi\u00f9 fino alla bandiera a scacchi.\nPoca fortuna per il vincitore di Melbourne, Eddie Irvine, che ha concluso solo quinto a causa di una seconda sosta non prevista; l'irlandese si presenter\u00e0 comunque ad Imola ancora al comando della classifica. Miglior fortuna per Frentzen, che bissa il podio ottenuto in Australia dimostrando ancora una volta una netta superiorit\u00e0 sul pi\u00f9 quotato compagno di squadra Damon Hill.\nNelle retrovie si segnalano le prove di Alesi e Villeneuve: il francese, autore di un gran numero di sorpassi dopo un testacoda che l'aveva retrocesso in fondo al gruppo, viene costretto al ritiro da un problema al cambio mentre il canadese, costretto a partire dal fondo della griglia per aver utilizzato una benzina irregolare, era riuscito a portarsi fino al settimo posto prima di essere costretto anch'egli al ritiro a causa di un problema idraulico.\nL'altro pilota della scuderia di Pollock, il brasiliano Zonta, \u00e8 stato invece protagonista di un incidente nel corso della sessione di prove del sabato mattina nel quale ha riportato una ferita ad un piede che lo ha costretto a saltare la gara. Un brutto incidente \u00e8 occorso anche al francese Sarrazin, che sostituisce Badoer alla Minardi: nel corso del trentunesimo passaggio ha sbattuto ad oltre 200\u00a0km/h senza per\u00f2 riportare conseguenze fisiche.\nGran Premio di San Marino.\nLa McLaren si conferma la vettura pi\u00f9 competitiva e per la terza volta consecutiva, al termine delle qualifiche, porta entrambe le vetture in prima fila. Alle loro spalle si qualificano le due Ferrari e la BAR di un sorprendente Villeneuve.\nAl via H\u00e4kkinen parte bene e accumula, giro dopo giro, un grande vantaggio nei confronti degli inseguitori: nel corso del diciassettesimo passaggio, per\u00f2, il finlandese perde il controllo della sua vettura all'uscita della Variante Bassa andando a picchiare contro le barriere ritirandosi. Al comando si ritrova Coulthard, seguito da Schumacher: il pilota della Ferrari, grazie ad un'ottima strategia, riesce a portarsi davanti alla scozzese al termine della girandola delle soste e riportando, a sedici anni di distanza, la scuderia di Maranello alla vittoria sul circuito di Imola.\nSi ritira invece, a pochi giri dal termine, Eddie Irvine per un guasto al motore, permettendo al brasiliano Barrichello di conquistare il terzo posto. Ancora una volta termina a punti la Jordan: il campione del mondo 1996 Hill raccoglie i primi punti di questa stagione, dopo due ritiri nei Gran Premi precedenti. Sfortunata la gara di Jacques Villeneuve, che si deve ritirare al via a causa della rottura del cambio sulla sua vettura.\nGran Premio di Monaco.\nLa Ferrari ha dominato il GP di Monaco con una storica doppietta. Michael Schumacher ha vinto il suo secondo gran premio consecutivo di questa stagione precedendo sul traguardo il compagno di squadra Eddie Irvive. Il tedesco ha compiuto il suo capolavoro con una partenza incredibile (dopo che Mika H\u00e4kkinen, al sabato, gli aveva strappato la pole position) e guadagnando un vantaggio sempre maggiore giro dopo giro. Per il campione del mondo in carica non c'\u00e8 stato niente da fare, penalizzato anche da una strategia di gara che prevedeva un pit-stop ritardato, al contrario della Ferrari di Schumacher, che aveva previsto, invece, un rifornimento a met\u00e0 gara. La supremazia delle due Rosse \u00e8 stata evidente fin dalla prima giornata di prove, ed \u00e8 proseguita per tutto il week-end monegasco, rovinata solo dalla perdita della pole position (qualche critica di troppo a Mika H\u00e4kkinen, che nel suo giro lanciato non avrebbe rispettato una bandiera gialla esposta alla curva del Tabaccaio che segnalava la Jordan di Damon Hill ferma).\nIl gran premio ha visto anche altri protagonisti positivi (Frentzen, Barrichello, Fisichella, Trulli, Alesi), non tutti premiati dal risultato finale, come spesso accade nel Principato.\nAncora a punti Giancarlo Fisichella (quinto grazie all'uscita di pista di Barrichello a sette giri dalla fine); Jarno Trulli e Alex Zanardi hanno concluso fuori dalla zona punti, mentre Luca Badoer \u00e8 stato costretto al ritiro per noie al cambio della sua Minardi.\nMichael Schumacher guida ora la classifica del Campionato Piloti con 26 punti, davanti al suo compagno di squadra Irvine (18 punti) e la Ferrari ha 24 punti di vantaggio sulla McLaren nel Campionato Costruttori.\nGran Premio di Spagna.\nLe due McLaren-Mercedes hanno dominato il Gran Premio di Spagna. Con la vittoria di Barcellona il campione del mondo in carica Mika H\u00e4kkinen riduce a solo sei punti il distacco da Michael Schumacher, che in terra catalana ha dovuto accontentarsi del terzo gradino del podio, alle spalle anche della seconda McLaren di Coulthard.\nSin dal via si \u00e8 capito che sarebbe stata una corsa difficile per le due Ferrari, ed inoltre Eddie Irvine (in prima fila con il secondo tempo) ha contribuito con una pessima partenza ad agevolare la fuga delle due frecce d'argento. Michael Schumacher \u00e8 rimasto bloccato dal compagno di squadra al via ed \u00e8 stato Jacques Villeneuve ad approfittarne. Fino al momento del primo pit-stop la BAR del canadese \u00e8 rimasta davanti alla Ferrari del tedesco. Solo al primo rifornimento i meccanici di Maranello hanno permesso a Schumacher di superare Villeneuve, che alla seconda sosta \u00e8 stato costretto al ritiro per la rottura del cambio. Splendido il sesto posto di Jarno Trulli, autore anche di un'ottima partenza. A fine gara, dopo le verifiche tecniche la Stewart di Barrichello \u00e8 stata squalificata per irregolarit\u00e0 al pattino del fondo scocca.\nGran Premio del Canada.\nIn Canada si assiste ad una gara pazza, con ben cinque ingressi della Safety Car; il primo avviene subito dopo la partenza, a causa di Trulli che, finito nella via di fuga, travolge Alesi e Barrichello: tutti e tre i piloti si ritirano. Michael Schumacher, partito dalla pole position, conduce agevolmente la gara davanti ad H\u00e4kkinen, Irvine, Coulthard e Fisichella; altre due interruzioni della gara al quinto e al sedicesimo passaggio per le uscite di pista di Zonta ed Hill non disturbano la corsa del pilota tedesco.\nTuttavia, al ventinovesimo giro, il ferrarista sale troppo sul cordolo della chicane 14, lo stesso punto in cui avevano sbattuto anche Zonta e Hill, e non pu\u00f2 evitare il contatto con il muro, terminando cos\u00ec la sua gara. H\u00e4kkinen prende il comando, seguito da Irvine, Coulthard e Fisichella; in seguito ad un'ennesima interruzione, causata dall'incidente di Villeneuve (sempre alla chicane 14, che verr\u00e0 poi rinominata \"Wall of Champions\", \"Muro dei Campioni\"), il pilota scozzese cerca di sorpassare il ferrarista, finendo per speronarlo; entrambi perdono diverse posizioni. Al secondo posto si trova quindi Fisichella, che viene per\u00f2 superato da Frentzen; proprio il tedesco della Jordan si schianta, a quattro giri dalla fine, per la rottura del freno posteriore.\nEntra di nuovo la vettura di sicurezza, congelando le posizioni: alle spalle di H\u00e4kkinen e Fisichella si piazzano Irvine, capace di una bella rimonta dopo l'incidente con Coulthard, Ralf Schumacher, Herbert e Diniz, che coglie i primi punti con la Sauber.\nGran Premio di Francia.\nLa pioggia \u00e8 stata la protagonista del GP di Francia che ha portato in trionfo Heinz-Harald Frentzen e la Jordan-Mugen-Honda. Le prove del sabato, disturbate dal maltempo, avevano gi\u00e0 messo in evidenza gli outsider, con il brasiliano Rubens Barrichello e la Stewart in pole-position, davanti ad Alesi e Panis, mentre i top team, McLaren e Ferrari, hanno pagato la loro errata strategia.\nGrande protagonista del GP \u00e8 stato sicuramente Mika H\u00e4kkinen, che partito 14\u00ba \u00e8 risalito fino alla testa della corsa, compiendo un gran numero di sorpassi. Il finlandese ha condotto il gran premio fino al momento della sua seconda sosta, che ha favorito il ritorno di Frentzen (un solo pit-stop).\nDa incorniciare anche la gara di Rubens Barrichello, autore della pole-position, che ha condotto il GP per molti giri. Solo i due pit-stop hanno tolto al brasiliano la possibilit\u00e0 di finire primo o secondo.\nPer quanto riguarda la Ferrari, anche Schumacher ha condotto la gara per alcuni giri, ma la disastrosa qualifica (6\u00b0 Michael e addirittura 17\u00b0 Irvine) e problemi meccanici hanno impedito al tedesco di arrivare oltre il quinto posto (grazie a Irvine, che ha rinunciato al sorpasso negli ultimi giri). Da dimenticare anche la gara di Eddie Irvine che ha superato indenne l'errore di una interminabile sosta (i meccanici non si aspettavano il suo rientro) solo grazie all'ingresso della Safety Car che ha neutralizzato per alcuni giri la gara sotto il diluvio.\nGran Premio di Gran Bretagna.\nUn drammatico Gran Premio di Gran Bretagna. La gara inizia ed \u00e8 subito neutralizzata dalla bandiera rossa a causa di due monoposto ferme sulla griglia; alla ripartenza, Schumacher, partito male dalla prima fila perde due posizioni e nel tentativo di recuperare sul compagno e sulle due McLaren esce di pista Stowe e va sbattere sulle barriere. La causa dell'incidente si riveler\u00e0 essere in seguito l'allentamento di una vite di spurgo del freno posteriore destro. Schumacher riporta la frattura di tibia e perone della gamba destra. H\u00e4kkinen \u00e8 nettamente al comando dopo il suo primo pit-stop; dopo pochi giri per\u00f2 la ruota posteriore sinistra si stacca dal mozzo (per un difetto di quest'ultimo) e ne causa il ritiro. La McLaren vince comunque con David Coulthard che, sulla pista di casa, torna alla vittoria, grazie anche ad alcuni errori di strategia della Ferrari. Da notare le prestazioni di Ralf Schumacher (terzo al traguardo) e delle due Jordan di Frentzen e Hill che concludono alle spalle della Williams. Per otto o dieci settimane Michael Schumacher dovr\u00e0 rinunciare ad essere presente in pista. La Ferrari ha intanto annunciato la sua sostituzione con Mika Salo dal prossimo GP d'Austria.\nGran Premio d'Austria.\nPer sostituire l'infortunato Michael Schumacher, la Ferrari convoca il finlandese Mika Salo. Tuttavia, le qualifiche sono dominate dalle McLaren, con H\u00e4kkinen e Coulthard che conquistano la prima fila, rifilando ben un secondo ad Irvine terzo. La doppietta sembra un facile obiettivo per le \"frecce d'argento\", che al via mantengono la testa della corsa. Alle loro spalle, dopo poche curve, Salo tampona Herbert, compromettendo la sua gara e quella del pilota inglese, ma \u00e8 Coulthard che fa il colpo grosso: tentando di sorpassare il compagno di squadra, lo colpisce, mandandolo in testacoda ed in fondo al gruppo.\nLo scozzese sembra in grado di riparare almeno in parte al proprio errore, aumentando il proprio vantaggio ai danni degli inseguitori; tuttavia, dopo la seconda sosta Irvine riesce a portarsi davanti al pilota della McLaren, che non riuscir\u00e0 pi\u00f9 a superarlo. Dopo Irvine e Coulthard si piazza H\u00e4kkinen; a punti vanno anche Frentzen, Wurz e Diniz, mentre Salo non riesce a fare meglio del nono posto.\nGran Premio di Germania.\nCome in Austria, ad Hockenheim la McLaren sembra in grado di dominare, con H\u00e4kkinen che conquista la pole position davanti al sorprendente Frentzen, al compagno di squadra Coulthard e a Salo; Irvine \u00e8 solo quinto e staccato di ben otto decimi dalla prima posizione. Alla partenza, Salo scatta bene e si piazza alle spalle di H\u00e4kkinen; dietro di lui, Coulthard, Barrichello (che si ritirer\u00e0 gi\u00e0 al sesto giro), Frentzen e Irvine. Al decimo giro, il pilota scozzese della Mclaren rompe l'alettone anteriore nel tentativo di superare Salo, condizionando cos\u00ec la propria gara. Al 24\u00ba giro, H\u00e4kkinen si ferma per il pit stop; un problema al bocchettone lo attarda molto e lo fa rientrare in pista al quarto posto, dietro a Salo, Irvine e Frentzen.\nAppena due giri dopo, un altro colpo di scena scuote la gara: la gomma posteriore sinistra della vettura di H\u00e4kkinen si sgonfia, facendolo uscire violentemente di pista e causandone il ritiro; nello stesso momento, Salo lascia passare il compagno di squadra in testa alla corsa. La gara si conclude quindi con una doppietta della Ferrari, seguite dal regolarissimo Frentzen, da Ralf Schumacher, da Coulthard e da Panis. Nella classifica generale, Irvine passa in testa con 52 punti, otto in pi\u00f9 di H\u00e4kkinen; al terzo posto, Frentzen supera a quota 35 Michael Schumacher, fermo a 32, mentre Coulthard rimane quinto con 30 punti.\nGran Premio d'Ungheria.\nDopo due gare disastrose, per H\u00e4kkinen diventa fondamentale ottenere il primo posto in Ungheria. Il finlandese ottiene l'ennesima pole position della stagione, davanti ad Irvine, staccato di meno di due decimi, a Coulthard e alla sorpresa Fisichella. Salo \u00e8 solo diciassettesimo dopo una qualifica disastrosa. Alla partenza, i primi due mantengono le posizioni, mentre Coulthard viene passato da Fisichella e Frentzen.\nMentre H\u00e4kkinen si invola, la gara \u00e8 animata dal duello tra Irvine e Coulthard per la seconda posizione: dopo essersi liberato di Frentzen e Fisichella (quest'ultimo poi costretto al ritiro da problemi meccanici), lo scozzese comincia a tallonare il ferrarista. Dopo la seconda sosta, Coulthard riesce nel suo intento grazie ad un fuoripista di Irvine, causato probabilmente da problemi al differenziale; l'irlandese mantiene il terzo posto, rimanendo cos\u00ec in testa al campionato con due punti su H\u00e4kkinen. Alle sue spalle terminano Frentzen, Barrichello e Damon Hill.\nGran Premio del Belgio.\nSul circuito di Spa, le McLaren mostrano subito una netta superiorit\u00e0, monopolizzando la prima fila dello schieramento. Alle loro spalle, staccate di un secondo, si trovano le due Jordan di Frentzen e Hill; solo sesto il leader del campionato Irvine, alla guida di una Ferrari in difficolt\u00e0, addirittura nono il compagno di squadra Salo. Alla partenza, per\u00f2, c'\u00e8 un colpo di scena: H\u00e4kkinen si muove in anticipo dalla sua piazzola, trovandosi costretto a bloccarsi e perdendo cos\u00ec l'attimo buono della partenza.\nIl finlandese tenta inutilmente di resistere, alla prima curva, all'attacco del compagno di squadra Coulthard: lo scozzese passa e la corsa per il primo posto termina in pratica qui. Dietro le due frecce d'argento, Frentzen amministra facilmente la propria corsa, terminando al terzo posto; alle sue spalle si piazza Irvine, aiutato dal compagno Salo a tenere dietro l'arrembante Ralf Schumacher. Sesto \u00e8 infine Damon Hill, che raccoglie gli ultimi punti della carriera. Da segnalare anche il quindicesimo posto di Jacques Villeneuve, che vede per la prima volta in questa stagione la bandiera a scacchi dopo essersi reso protagonista di un terribile incidente il giorno prima. In classifica generale, H\u00e4kkinen supera Irvine di un punto, 60 a 59; dietro, si avvicinano Coulthard, a quota 46 e Frentzen, a 40.\nGran Premio d'Italia.\nAnche a Monza la Ferrari \u00e8 in grandi difficolt\u00e0: Salo ed Irvine sono rispettivamente sesto ed ottavo sulla griglia di partenza, staccati di oltre un secondo dal solito H\u00e4kkinen in pole position. Il finlandese si invola sin dalla partenza e controlla agevolmente la gara su Frentzen, secondo; al ventinovesimo giro, per\u00f2, quando ha un vantaggio di quasi trenta secondi sul tedesco della Jordan, compie un banale errore di scalata di marcia alla Prima Variante, si insabbia e si deve ritirare, mettendosi poi a piangere in mondovisione.\nFrentzen coglie cos\u00ec la seconda vittoria stagionale, entrando in lizza per la vittoria del campionato; al secondo posto si piazza Ralf Schumacher, autore anche del giro pi\u00f9 veloce, seguito da Salo, dall'ottimo Barrichello e da Coulthard. Sesto \u00e8 Irvine che appaia H\u00e4kkinen in testa alla classifica piloti con 60 punti; alle loro spalle, sperano ancora Frentzen a quota 50 e Coulthard a 48.\nGran Premio d'Europa.\nDalla pole position parte stavolta il fresco vincitore di Monza Frentzen, seguito dalle McLaren di Coulthard e H\u00e4kkinen; quarto posto per Ralf Schumacher, mentre Irvine e Salo, in crisi nera, non fanno meglio del nono e dodicesimo posto. La prima partenza viene annullata a causa della vettura di Gen\u00e9 ferma sulla griglia di partenza; poche curve dopo il secondo via, Diniz, urtato da Wurz, decolla e si ribalta: il roll bar della sua Sauber si disintegra, facendo temere il peggio, ma fortunatamente il pilota brasiliano rimane illeso. Entra in pista la Safety Car; quando la vettura di sicurezza si fa da parte, dietro a Frentzen si trovano le due McLaren di H\u00e4kkinen e Coulthard, Ralf Schumacher, Fisichella, Panis ed Irvine.\nInizia a piovere: Frentzen si costruisce un buon vantaggio, Ralf Schumacher supera Coulthard e Irvine risale al quinto posto. Al ventesimo giro, la pioggia comincia a farsi pi\u00f9 intensa e alcuni piloti, tra cui H\u00e4kkinen, decidono di montare gomme da bagnato, trovandosi poi costretti a rimettere gomme da asciutto pochi passaggi dopo e precipitando cos\u00ec in fondo alla classifica. Irvine, invece, opta per gomme da asciutto, prevedendo, a ragione, che la pista si asciugher\u00e0 presto: tuttavia, al box Ferrari, nel quale Salo \u00e8 appena rientrato con l'alettone danneggiato, regna il caos. Non si trova pi\u00f9 la gomma posteriore destra: la sosta del pilota Ferrari dura quasi mezzo minuto. Intanto, in testa alla corsa si danno battaglia Frentzen, Ralf Schumacher e Coulthard: quando il tedesco della Williams si ferma al 28\u00ba giro per rifornire, lo scozzese della McLaren si avvicina al pilota della Jordan, senza per\u00f2 riuscire a passarlo quando i due si fermano insieme al pit stop al 32\u00ba giro.\nFrentzen si ritira per\u00f2 subito per un guasto elettrico; Coulthard si trova cos\u00ec primo davanti a Ralf Schumacher, Barrichello, Fisichella, Herbert e Villeneuve. Lo scozzese della McLaren esce per\u00f2 di pista sei giri dopo, mentre Herbert, fermandosi ai box mentre ricomincia a piovere, monta gomme da asciutto; Ralf Schumacher conduce agevolmente la gara fino al 44\u00ba giro, quando si ferma per il secondo rifornimento. Fisichella passa al primo posto, ma tre giri pi\u00f9 tardi esce di pista, insabbiandosi. Sembra fatta per Ralf Schumacher, che ha un buon vantaggio su Herbert secondo, ma il tedesco della Williams fora una gomma ed \u00e8 costretto a fermarsi di nuovo; Herbert, che fermandosi di nuovo al 47\u00ba giro aveva rimesso gomme da asciutto, si trova cos\u00ec al comando con un comodo vantaggio su Trulli e Barrichello, che danno vita ad un intenso duello.\nAlle loro spalle, il sorprendente Badoer, che fermandosi solo una volta \u00e8 risalito fino al quarto posto, \u00e8 costretto al ritiro al 54\u00ba giro per un guasto al cambio; torna quindi in quarta posizione Ralf Schumacher. Dietro di lui, Villeneuve occupa il quinto posto, seguito da Gen\u00e9, Irvine ed H\u00e4kkinen. Il finlandese rimonta sul ferrarista, lo costringe all'errore e lo supera, andando a caccia del pilota spagnolo della Minardi. Villeneuve si ritira per problemi al cambio; a due giri dalla fine, H\u00e4kkinen riesce a passare Gen\u00e9, assicurandosi il quinto posto e due punti. Alla Minardi \u00e8 comunque festa per il primo punto conquistato dal '95; festa anche nel box Stewart per il primo posto di Herbert ed il terzo di Barrichello ed in quello Prost per la seconda piazza di Trulli. In classifica generale, H\u00e4kkinen stacca di due punti Irvine, 62 a 60; Frentzen e Coulthard perdono una grande occasione per diminuire i loro distacchi dalla vetta.\nGran Premio della Malesia.\nLa prima edizione del Gran Premio della Malesia segna il ritorno alla guida di Michael Schumacher dopo sei gare di assenza e soprattutto il ritorno alla competitivit\u00e0 della Ferrari: le Rosse dominano infatti le qualifiche, occupando tutta la prima fila e relegando in terza e quarta posizione Coulthard e H\u00e4kkinen. Seguono le due Stewart di Herbert e dell'ormai ferrarista Barrichello. Al via, le due Ferrari scattano al comando; dopo pochi giri, Schumacher lascia passare il compagno cercando poi di rallentare le due McLaren; Coulthard riesce a passarlo, mentre H\u00e4kkinen rimane bloccato dietro al tedesco.\nAl 14\u00ba giro, per\u00f2, Coulthard \u00e8 costretto al ritiro da un guasto all'acceleratore; Irvine pu\u00f2 cos\u00ec gestire comodamente la sua gara, andando a vincere. Schumacher continua a tenere dietro H\u00e4kkinen, che nel finale fatica parecchio a passare Herbert. Il pilota inglese chiude al quarto posto, davanti al compagno Barrichello; il sesto posto toglie invece a Frentzen le ultime possibilit\u00e0 matematiche di lottare per il titolo iridato. Dopo la gara, le due Ferrari vengono squalificate a causa di un deflettore non conforme alle norme; in questo modo H\u00e4kkinen sarebbe campione, ma la scuderia italiana ricorre in appello e riesce a dimostrare la propria innocenza, vedendosi restituita la doppietta. Ad una gara dalla fine, dunque, Irvine si trova in testa al campionato con 70 punti, contro i 66 di H\u00e4kkinen.\nGran Premio del Giappone.\nCome nel 1998, il mondiale si decide all'ultima gara in calendario sul circuito di Suzuka, in Giappone. I pronostici sono a favore di Eddie Irvine, che si presenta sulla sua pista preferita con quattro punti di vantaggio sul rivale H\u00e4kkinen. Tuttavia, gi\u00e0 dalle prove del venerd\u00ec le cose sembrano mettersi male per il ferrarista, che \u00e8 protagonista di un brutto incidente ed in qualifica non va oltre il quinto posto. In pole position c'\u00e8 per\u00f2 il suo compagno di squadra, che tenendo dietro H\u00e4kkinen potrebbe regalargli la vittoria iridata. Allo spegnersi dei semafori, per\u00f2, i piani della Ferrari e di Irvine vanno in fumo: il pilota della McLaren scatta meglio di Schumacher e si invola.\nA poco serve la bella partenza di Irvine, che supera Coulthard e Frentzen, issandosi al quarto posto dietro anche a Panis. Se il Mondiale Piloti sembra ormai deciso, rimane da definire la situazione in quello Costruttori, che vede la Ferrari in vantaggio sulla McLaren per 118 a 114. Anche qui la situazione sembra pendere a favore della McLaren, perch\u00e9 Coulthard al rifornimento passa Irvine, issandosi al terzo posto; tuttavia, il pilota della McLaren compie un errore al 34\u00ba giro, compromettendo definitivamente la sua gara. H\u00e4kkinen vince gara e titolo Piloti; alle sue spalle terminano nell'ordine Schumacher ed Irvine, dando alla Ferrari la vittoria nel Mondiale Costruttori dopo sedici anni di attesa, con 128 punti contro i 124 della McLaren.\nDietro, la Jordan (Frentzen quarto in gara e terzo in campionato con 54 punti) ottiene il suo miglior piazzamento di sempre in classifica Costruttori, con 61 punti. Quarta e quinta sono Stewart e Williams, con 36 e 35 punti; sesta la deludente Benetton, che raccoglie appena 16 punti. Seguono Prost a quota 9, Sauber a 5 e Minardi ed Arrows appaiate a 1. La BAR conclude il suo primo campionato senza punti, nonostante la presenza dell'ex Campione del Mondo Jacques Villeneuve."}
{"id": "64271", "revid": "123687072", "url": "https://it.wikipedia.org/wiki?curid=64271", "title": "Campionato mondiale di Formula 1 2000", "text": "La stagione 2000 del Campionato mondiale FIA di Formula 1 \u00e8, nella storia della categoria, la 51\u00aa ad assegnare il campionato piloti, vinto da Michael Schumacher, e la 43\u00aa ad assegnare il campionato costruttori, andato alla Scuderia Ferrari, che tocca cos\u00ec quota 10 e opera il controsorpasso sulla Williams ferma a 9 titoli. \u00c8 iniziata il 12 marzo ed \u00e8 terminata il 22 ottobre, dopo 17 gare.\nLa pre-stagione.\nIl calendario.\nLa novit\u00e0 pi\u00f9 importante \u00e8 il ritorno del Gran Premio degli Stati Uniti, non presente nel calendario dalla stagione 1991, come terzultima gara del campionato. La corsa si disputa su un tracciato ricavato all'interno dello storico circuito ovale di Indianapolis, del quale la Formula 1 in questa configurazione utilizza la curva 1 e il rettilineo del traguardo, pur percorrendoli nella direzione opposta a quella utilizzata dalla storica 500 miglia (quindi la curva 1 in realt\u00e0 \u00e8 l'ultima del tracciato per la Formula 1). Con questo nuovo evento il totale dei gran premi sale da 16 a 17. Per fare posto alla corsa statunitense, il Gran Premio d'Europa al N\u00fcrburgring viene anticipato al 21 maggio (sesta gara in calendario). Cambia data anche il Gran Premio di Gran Bretagna, da disputarsi sul Circuito di Silverstone: tradizionalmente un appuntamento della fase estiva del campionato, viene anticipato e inserito come quarta gara (23 aprile). Infine, il Gran Premio della Malesia viene posticipato come ultima gara della stagione, invertendo la propria posizione con il Gran Premio del Giappone rispetto al campionato 1999.\nCuriosamente per la prima, e finora unica, volta nella storia della F1, tutte le gare sono intervallate solo da pause di 2 settimane.\nPiloti e Team.\nPiloti.\nLa novit\u00e0 pi\u00f9 importante riguarda la Ferrari: il vice-campione del mondo in carica Eddie Irvine lascia il cavallino dopo quattro stagioni per contrasti relativi al ruolo di prima guida riservato al compagno di squadra Michael Schumacher. Il pilota nordirlandese si accasa alla neonata Jaguar-Ford, al fianco del confermato Johnny Herbert, in uno scambio che porta invece il brasiliano Rubens Barrichello a fare il percorso inverso e approdare a Maranello. La McLaren conferma sia il campione del mondo Mika H\u00e4kkinen sia David Coulthard, ingaggiando l'esperto Olivier Panis come collaudatore; conferme per entrambi i piloti titolari anche in casa Benetton (Giancarlo Fisichella e Alexander Wurz) e BAR (Jacques Villeneuve e Ricardo Zonta).\nL'ex-campione del mondo Damon Hill annuncia il suo ritiro dalla Formula 1, lasciando il suo posto in Jordan al pilota italiano Jarno Trulli, proveniente dalla Prost\n, che andr\u00e0 ad affiancare il confermato Heinz-Harald Frentzen. Cambio anche alla Williams: Alex Zanardi, dopo una stagione 1999 molto negativa e conclusa a zero punti, rescinde consensualmente il proprio contratto con il team, lasciando cos\u00ec il posto al ventenne debuttante Jenson Button, che correr\u00e0 insieme al confermato Ralf Schumacher.\nIl 24 agosto 1999 Jean Alesi annuncia il suo passaggio dalla Sauber alla Prost con un ingaggio di 10 milioni di dollari; il veterano francese sar\u00e0 affiancato dal debuttante Nick Heidfeld, gi\u00e0 collaudatore della McLaren nel 1999. Il finlandese Mika Salo, grazie anche al suo trascorso in Ferrari nel 1999, si garantisce un sedile alla Sauber a fianco del confermato Pedro Paulo Diniz.\nIn occasione della presentazione della nuova vettura, la Arrows annuncia l'ingaggio di Jos Verstappen, che torna pilota titolare in Formula 1 dopo un anno passato da collaudatore per la Honda. L'olandese, che va a sostituire Toranosuke Takagi, aveva gi\u00e0 guidato per la stessa scuderia nella stagione 1996 quando si chiamava Footwork, cogliendo un solo punto. Confermato invece l'altro pilota Pedro de la Rosa. La Minardi promuove il tester Gast\u00f3n Mazzacane a pilota titolare al posto dell'italiano Luca Badoer, che ritorna cos\u00ec al suo ruolo di tester della Ferrari a tempo pieno. Il team di Faenza inoltre, al termine di un test organizzato a Jerez, ufficializza come terzo pilota il giovane spagnolo Fernando Alonso, futuro campione del mondo 2005 e 2006. L'altro pilota titolare del team italiano \u00e8 il confermato Marc Gen\u00e9.\nL'unica sostituzione avviene alla Jaguar in occasione del Gran Premio d'Austria, dove il tester brasiliano Luciano Burti prende temporaneamente il posto di Eddie Irvine, colpito da forti dolori addominali.\nTeam.\n Gi\u00e0 nel corso del 1999 voci insistenti davano per probabile l'ingresso della Ford nel mondo della Formula 1 attraverso l'acquisto della Stewart, scuderia Inglese di propriet\u00e0 dell'ex campione del mondo Jackie Stewart alla quale la Ford, tramite il marchio Cosworth, forniva gi\u00e0 i motori. Il cambio di propriet\u00e0 viene poi perfezionato e la Ford ufficializza successivamente la propria partecipazione al campionato tramite il marchio Jaguar. Un altro accordo importante viene raggiunto tra la Williams e il costruttore tedesco BMW, che a partire da questa stagione fornir\u00e0 i propri motori al team inglese al posto dei motori Supertec utilizzati nel 1999. Similmente, anche la BAR raggiunge un accordo per una fornitura ufficiale di motori Honda, anche in questo caso in sostituzione dei propulsori Supertec, accettando di pagare una penale al vecchio motorista, con il quale c'era un accordo gi\u00e0 siglato e valevole anche per il campionato 2000. La Minardi in questa stagione \u00e8 spinta dagli stessi motori Ford utilizzati nel 1999, ribattezzati Fondmetal per ragioni di sponsorizzazione; per lo stesso motivo anche Sauber e Benetton, rispettivamente equipaggiate con motori Ferrari e Supertec, ribattezzano i loro propulsori come Petronas e Playlife. La Arrows passa dai motori prodotti autonomamente nel 1999 ai motori Supertec.\nRiassunto della stagione.\nGran Premio d'Australia.\nLe due McLaren-Mercedes monopolizzano la prima fila del Gran Premio d'Australia per il terzo anno consecutivo, con Mika H\u00e4kkinen in pole position. In seconda fila si piazzano le due Ferrari e in terza fila le due Jordan. Buone anche le prestazioni di Irvine (7\u00b0) e Villeneuve (8\u00b0).\nAlla partenza le due frecce d'argento scattano bene mentre le Ferrari devono lottare con le Jordan e Frentzen ne approfitta per passare Barrichello. Alla quarta curva Herbert entra in collisione con la Sauber di Diniz ma sar\u00e0 un problema alla frizione a mettere fine alla corsa del nuovo pilota della Jaguar. Al sesto giro si rompono le sospensioni anteriori della Arrows di De La Rosa, ci\u00f2 provoca un incidente con Irvine e il conseguente ingresso della Safety Car. Quando la vettura di sicurezza lascia la pista, David Coulthard accusa immediatamente problemi al motore, che cede all'11\u00ba giro dopo una lunga sosta ai box. Soltanto sette giri dopo la stessa sorte tocca a Mika H\u00e4kkinen (anche per il finlandese avviene una rottura del propulsore). La corsa passa cos\u00ec nelle mani di Michael Schumacher, che accumula un consistente vantaggio su Frentzen, che continua a tenere alle spalle Barrichello; il brasiliano modifica cos\u00ec la sua strategia da una a due soste, nel tentativo di passare davanti al rivale. Problemi al cambio sulla vettura del tedesco consentiranno comunque a Barrichello di guadagnare la seconda posizione senza problemi.\nNella seconda met\u00e0 di corsa escono di scena le due Jordan e cos\u00ec la terza piazza viene conquistata da un sorprendente Ralf Schumacher. Rubens Barrichello al 45\u00ba giro raggiunge Michael Schumacher che lo lascia passare, dato che il brasiliano poco dopo dovr\u00e0 fermarsi nuovamente ai box per la sua seconda sosta. La Ferrari conquista quindi una doppietta nella prima gara della stagione con Michael Schumacher davanti a Rubens Barrichello e al fratello Ralf, che completa il podio. Primi punti della sua storia per la BAR, che piazza Jacques Villeneuve 4\u00b0 e Ricardo Zonta 6\u00b0; quest'ultimo per\u00f2 solo grazie alla squalifica della Sauber di Mika Salo, che lo aveva superato nei giri finali, a causa di un alettone posteriore non regolare. Per Zonta si tratta del primo punto in carriera. Il quinto posto, invece, viene conquistato da Giancarlo Fisichella su Benetton. Da segnalare l'ottimo debutto di Jenson Button, che arriva a occupare la 6\u00aa posizione prima di ritirarsi per problemi al motore.\nGran Premio del Brasile.\nAnche a Interlagos le McLaren sembrano imprendibili e monopolizzano la prima fila davanti alle due Ferrari; distacchi molto pi\u00f9 consistenti per gli altri. Nel cavallino si opta per una strategia aggressiva, caricando meno carburante per attaccare le frecce d'argento da subito. La Sauber si \u00e8 ritirata dalla gara per motivi di sicurezza riguardante un cedimento dell'alettone posteriore. In effetti gi\u00e0 al via Michael Schumacher riesce a superare Coulthard e, all'inizio del secondo giro, le due Ferrari si rendono protagoniste di un doppio sorpasso con cui Michael Schumacher conquista la testa ai danni di Hakkinen e Barrichello scavalca David Coulthard issandosi al 3\u00ba posto.\nDopo la prima sosta le due rosse ritornano nuovamente al 2\u00ba e al 4\u00ba posto, ma al 28\u00ba giro Rubens Barrichello \u00e8 costretto al ritiro per la rottura del propulsore. Passano tre giri e anche il leader Hakkinen viene fermato da un problema al motore e la gara passa nelle mani di Michael Schumacher, in testa con un grande vantaggio anche perch\u00e9 Coulthard \u00e8 attardato da problemi al cambio. L'attenzione si sposta cos\u00ec sulla lotta per il terzo posto, che a fine gara premia Giancarlo Fisichella, il quale precede le due Jordan (con Frentzen davanti a Trulli) e Ralf Schumacher.\nNel dopo gara si completa la disastrosa giornata McLaren: i commissari trovano un alettone anteriore non regolare sulla vettura di Coulthard e lo squalificano dalla gara: la scuderia di Woking rimane cos\u00ec a zero punti dopo le prime due gare della stagione, la Ferrari si trova a 26 punti con un vantaggio abissale sulla seconda squadra in classifica, la Benetton, che ha accumulato 8 punti. La squalifica di Coulthard consegna il primo punto in carriera a Jenson Button.\nGran Premio di San Marino.\nMika H\u00e4kkinen centra la sua terza pole consecutiva anche ad Imola, nel gran premio \"di casa\" della Ferrari. Stavolta per\u00f2 Michael Schumacher riesce a strappare la seconda piazza a David Coulthard. Al semaforo verde Hakkinen non ha problemi mentre Michael Schumacher \u00e8 costretto a chiudere verso l'interno per difendersi da Coulthard e dal fratello Ralf (che finisce anche sull'erba); Rubens Barrichello ne approfitta per scavalcarli entrambi e portarsi in terza posizione.\nA causa della pista ostica ai sorpassi, David Coulthard non riesce a passare Barrichello pur essendo molto pi\u00f9 veloce, mentre Hakkinen e Schumacher proseguono in testa con un distacco minimo per i primi due terzi della gara con un ritmo insostenibile per tutti gli inseguitori. La situazione si modifica soltanto con la seconda sosta ai box: Hakkinen rientra al 44\u00ba giro cedendo la vetta a Michael Schumacher che, con i serbatoi scarichi, sfrutta i successivi quattro giri per spingere a fondo e rientrare in pista, dopo la sosta, davanti al rivale. Viceversa, la stessa manovra riesce a Coulthard, che soffia la terza posizione a Barrichello.\nNelle fasi finali Mika H\u00e4kkinen cerca di mettere pressione al battistrada, ma Michael Schumacher non commette errori e vince anche la terza gara della stagione, precedendo il rivale di un secondo, mentre molto pi\u00f9 staccati arrivano Coulthard e Barrichello. La zona punti \u00e8 completata dal quinto posto di Jacques Villeneuve e dal sesto posto di Mika Salo, che stavolta non incappa in squalifiche e riesce a portare a casa il primo punto stagionale per la Sauber. In classifica piloti Schumacher sale a quota 30 punti, ben 21 di vantaggio sul compagno di squadra Barrichello, secondo in classifica.\nGran Premio di Gran Bretagna.\nLa serie positiva della rossa si interrompe a Silverstone, dove sono le McLaren a fare bottino pieno. Le qualifiche sono condizionate dalle condizioni variabili della pista e Michael Schumacher \u00e8 solo 5\u00b0, mentre il compagno di squadra Barrichello conquista la pole position davanti al sorprendente Frentzen e alle due McLaren in seconda fila.\nAl via le cose si complicano ulteriormente per il leader del campionato, che scatta bene ma, chiuso da Hakkinen, finisce sull'erba e scivola in ottava posizione, dove rimarr\u00e0 bloccato da Villeneuve per diversi giri. Rubens Barrichello mantiene la testa davanti a Frentzen, Coulthard e Hakkinen fino al 30\u00ba giro quando viene superato dallo scozzese della McLaren (Frentzen era gi\u00e0 rientrato ai box per rifornire). La corsa del brasiliano finisce comunque pochi giri dopo a causa di un problema idraulico. La gara passa a questo punto nelle mani del duo McLaren mentre alle loro spalle Michael Schumacher, che \u00e8 partito con la strategia della sosta unica, riesce a mettersi alle spalle tutti gli avversari rimasti e risalire quindi fino al terzo gradino del podio.\nLa McLaren decide di non dare ordini di scuderia, cos\u00ec David Coulthard va a vincere il suo primo gran premio stagionale davanti a Mika H\u00e4kkinen e a Michael Schumacher. Alle loro spalle fanno punti pesanti le due Williams con Ralf Schumacher e Jenson Button che si piazzano rispettivamente 4\u00b0 e 5\u00b0. La zona punti \u00e8 chiusa da Trulli, che conquista un punto. In classifica la leadership di Schumacher \u00e8 ancora molto salda: 34 punti contro i 14 di David Coulthard, l'inseguitore pi\u00f9 vicino, e nel costruttori la Ferrari mantiene 17 punti di vantaggio sulla McLaren.\nGran Premio di Spagna.\nIn qualifica Michael Schumacher ottiene la sua prima partenza al palo della stagione precedendo Hakkinen per meno di un decimo, alle loro spalle si piazzarono Barrichello e Coulthard.\nL'indomani, al semaforo verde, Michael Schumacher mantiene la testa davanti ad Hakkinen, mentre un ottimo scatto vale a Ralf Schumacher la terza posizione. Come anche a Imola, il gran premio si decide di fatto ai box: a causa di un errore del meccanico con la paletta, Michael Schumacher riparte dalla piazzola in anticipo e travolge il capo meccanico Nigel Stepney, addetto al rifornimento, che rimedia una distorsione alla caviglia. Il pilota tedesco mantiene la vetta, ma alla seconda sosta il sostituto di Stepney non riesce ad inserire tempestivamente il bocchettone nell'imboccatura del serbatoio: Schumacher perde dieci secondi e con essi anche la testa della gara, che passa ad Hakkinen.\nSempre in occasione della seconda sosta Coulthard riesce a passare Ralf Schumacher e Barrichello, mentre il brasiliano rimane ancora bloccato dietro al pilota della Williams. In difficolt\u00e0 a causa di una perdita d'aria da una gomma, Michael Schumacher \u00e8 costretto a subire la rimonta di Coulthard, che gli porta via il secondo posto. Raggiunto anche dal fratello Ralf, il pilota del cavallino riesce a disturbarlo quel tanto che basta al compagno di team per trovare il varco giusto e infilare il rivale; alla fine del giro Michael Schumacher rientra ai box per sostituire le gomme e rimane confinato al 5\u00ba posto.\nLa McLaren conquista la sua seconda doppietta stagionale, stavolta con Mika H\u00e4kkinen come vincitore. Rubens Barrichello riesce a portare a casa il podio davanti a Ralf e Michael Schumacher. La zona punti \u00e8 chiusa da Frentzen, 6\u00ba al traguardo con la Jordan. Nel campionato piloti Schumacher pu\u00f2 contare ancora su 14 punti di vantaggio sul secondo in classifica (Hakkinen) e nel costruttori la Ferrari conserva ancora sette punti sulla McLaren.\nGran Premio d'Europa.\nIn qualifica la pioggia, arrivata a met\u00e0 sessione, congela la situazione presente in quel momento consegnando a David Coulthard la pole position davanti a Michael Schumacher, Mika H\u00e4kkinen e Rubens Barrichello. La gara parte sull'asciutto e Hakkinen scatta benissimo, superando sia Michael Schumacher sia David Coulthard (che si piazzano rispettivamente 2\u00b0 e 3\u00b0).\nDopo nove giri di gara comincia a piovere e Michael Schumacher, asso del bagnato, va quasi subito in testa superando Hakkinen prima dell'ultima chicane. Anche Barrichello riesce a passare Coulthard, ma una sosta molto lunga ai box lo fa scendere nuovamente in classifica e riconsegna la terza piazza allo scozzese della McLaren. Alle loro spalle Irvine, Verstappen e Ralf Schumacher lottano per entrare in zona punti ma al 29\u00ba giro un contatto tra il britannico e l'olandese provoca il ritiro di tutti e tre.\nDopo una seconda sosta concitata, con le operazioni rallentate da un problema a un dado ruota, Michael Schumacher conserva la prima posizione su Hakkinen e conclude la gara con 13 secondi di vantaggio sul Finlandese. Tutti gli altri piloti finiscono doppiati: Coulthard (3\u00b0) completa il podio davanti a Barrichello, Fisichella e De La Rosa. In classifica generale Michael Schumacher si riporta a +18 su Hakkinen, e anche la Ferrari allunga leggermente fino a un vantaggio di 10 punti sulla McLaren.\nGran Premio di Monaco.\nNelle strette strade del principato Michael Schumacher centra la pole position precedendo un ottimo Jarno Trulli. Dietro di loro si qualificano Coulthard, Frentzen, Hakkinen e Barrichello. Da segnalare l'ottimo settimo posto di Jean Alesi, a bordo della modesta Prost.\nDopo tre via annullati, Michael Schumacher scatta in testa e inizia progressivamente a guadagnare terreno sugli inseguitori, con Trulli che tiene tutti alle proprie spalle. Non ci sono grandi emozioni fino al 29\u00ba giro, quando si ritira Jean Alesi per la rottura del semiasse, perdendo un'occasione unica per portare punti alla Prost. Al 36\u00ba giro si rompe il differenziale sulla Jordan di Trulli e l'Italiano \u00e8 costretto al ritiro: Coulthard ha via libera, ma ormai Michael Schumacher \u00e8 inattaccabile per lo scozzese. Hakkinen \u00e8 attardato da una lunga sosta ai box, necessaria per rimuovere un cavo che si era infilato sotto il pedale del freno.\nLa gara \u00e8 nelle mani di Michael Schumacher, ma al 55\u00ba giro il pilota Tedesco \u00e8 costretto ad alzare bandiera bianca: la rottura di uno scarico della sua Ferrari ha cotto la sospensione posteriore sinistra fino a farla cedere; David Coulthard va al comando seguito da Frentzen che mantiene la seconda piazza fino al 70\u00ba giro quando finisce a muro ed \u00e8 costretto al ritiro. Sul traguardo David Coulthard vince davanti a Rubens Barrichello, che sfrutta al meglio le disgrazie altrui nonostante una gara incolore, e a Giancarlo Fisichella. Primi punti mondiali importantissimi per la Jaguar, con il 4\u00ba posto di Eddie Irvine, davanti a Mika Salo (5\u00b0) e a Mika H\u00e4kkinen, che chiude sesto a un giro dal vincitore.\nCoulthard si porta a 12 punti di distacco da Michael Schumacher e la McLaren a 5 dalla Ferrari. Nove scuderie su undici hanno fatto segnare punti: restano al palo solo Minardi e Prost, con la casa faentina avanti grazie ai piazzamenti (due ottavi posti contro uno).\nGran Premio del Canada.\nIn qualifica la sfida \u00e8 tra Schumacher e Coulthard, con il pilota del cavallino che la spunta per meno di un decimo; alle loro spalle si piazzano i rispettivi compagni di squadra. Al via non cambiano le prime due posizioni mentre il padrone di casa Jacques Villeneuve, partito dalla sesta piazza, riesce ad inserirsi in terza posizione iniziando a rallentare il ritmo di Barrichello e Hakkinen.\nCoulthard segue Michael Schumacher nei primi giri, ma poi viene punito con uno Stop&amp;Go per un'irregolarit\u00e0 in griglia di partenza. Dopo una ventina di giri arriva un primo scroscio di pioggia ma la pista non si bagna a sufficienza e tutti rimangono in pista con le gomme da asciutto. Barrichello sopravanza Villeneuve al 26\u00ba giro; pi\u00f9 avanti anche Hakkinen riesce ad avere la meglio sul Canadese e cerca di rimontare, ma subito dopo la sua sosta inizia a piovere, stavolta in modo pi\u00f9 consistente.\nIn mezzo ai numerosi cambi Michael Schumacher mantiene saldamente la vetta mentre si inserisce in seconda posizione Giancarlo Fisichella. Mika H\u00e4kkinen rischia e rimane in pista un giro in pi\u00f9 con le gomme da asciutto, ma la pioggia non cala d'intensit\u00e0 e il Finlandese perde molto tempo. Rubens Barrichello nel finale rimonta su Fisichella e lo passa grazie ad un errore del pilota della Benetton, consegnando quindi alla Ferrari la seconda doppietta stagionale. Dopo dodici gran premi consecutivi viene sfatata la \"maledizione della pole position\", secondo la quale il pilota che conquistava la pole position non avrebbe vinto poi in gara. Giancarlo Fisichella chiude terzo come la gara precedente e davanti ad Hakkinen, quarto. Punti vanno anche a Verstappen e Trulli, mentre David Coulthard non riesce ad andare oltre un settimo posto.\nNella classifica iridata Michael Schumacher aumenta il proprio vantaggio a 22 punti su Coulthard e a 24 su Hakkinen, la Ferrari raggiunge invece le 18 lunghezze di vantaggio sulla rivale McLaren-Mercedes.\nGran Premio di Francia.\nAnche a Magny Cours, il gran premio centrale della stagione, in qualifica \u00e8 lotta serrata tra Ferrari e McLaren per la pole position. Come in Canada a spuntarla \u00e8 Michael Schumacher, che si piazza davanti a Coulthard, Barrichello e Hakkinen (in quest'ordine).\nAl via del gran premio il Tedesco mantiene la vetta e Rubens Barrichello guadagna la seconda posizione: il brasiliano ha un passo inferiore rispetto alle due McLaren e riesce a rallentarle nella prima parte di gara, prima di essere superato da Coulthard in pista e da Hakkinen nel gioco delle soste. Le due frecce d'argento, con pista libera, iniziano a recuperare su Michael Schumacher, che \u00e8 in crisi di gomme cos\u00ec come il suo compagno di team, e lo raggiungono. Al 33\u00ba giro Coulthard prova ad attaccare ma Michael Schumacher rintuzza, sette tornate dopo per\u00f2 il Tedesco deve cedere il passo allo Scozzese e al 52\u00ba giro deve ritirarsi per la rottura del motore, consegnando alla McLaren una facile doppietta.\nCoulthard conquista la vittoria del gran premio davanti ad Hakkinen e a Barrichello (staccato di trenta secondi dal vincitore). Gi\u00f9 dal podio, ma a punti, giungono Jacques Villeneuve, Ralf Schumacher e Jarno Trulli. In classifica generale Coulthard si avvicina notevolmente al leader, giungendo a -12, mentre Hakkinen arriva a -18. Pi\u00f9 vicina la McLaren nel costruttori, a sei punti dalla Rossa.\nGran Premio d'Austria.\nDopo le ultime eccellenti prestazioni in qualifica, Michael Schumacher conferma la sua poca confidenza con il circuito austriaco: il leader del mondiale chiude 4\u00ba le qualifiche alle spalle del compagno di squadra Barrichello e a pi\u00f9 di mezzo secondo dal poleman Hakkinen.\nIn gara le cose per la Ferrari precipitano subito: Michael Schumacher alla prima curva viene tamponato da Ricardo Zonta (poi penalizzato per l'accaduto), si gira e viene centrato da Jarno Trulli, che gli rompe una sospensione e lo costringe al ritiro. Le due McLaren, senza rivali, allungano subito sul gruppo capeggiato inizialmente da Mika Salo e Pedro de la Rosa, avvantaggiatisi dall'incidente al via. Rubens Barrichello, settimo dopo gli incidenti alla prima curva e con il diffusore danneggiato da un tamponamento di Trulli, rimonta fino al quarto posto, che diventa terzo quando De La Rosa rompe il cambio della sua Arrows.\nLa gara, diventata un monologo McLaren, \u00e8 ravvivata solo dall'imbarazzante incidente fratricida tra le due Prost di Heidfeld e Alesi al 41\u00ba giro. Mika H\u00e4kkinen conquista la vittoria davanti a David Coulthard, terzo chiude Barrichello e a seguire Villeneuve, Button e Salo. Dopo la gara viene rilevata la mancanza di un sigillo sulla centralina della vettura di Mika H\u00e4kkinen, ma nessun segno di manomissione della centralina stessa. La federazione decide di togliere i dieci punti ottenuti solo al team, che avrebbe dovuto assicurarsi che la centralina fosse completamente sigillata, ma non al pilota.\nIn classifica piloti Michael Schumacher vede ridursi il suo vantaggio a 6 punti su Coulthard e 8 punti su Hakkinen. Grazie alla penalizzazione della McLaren, la Ferrari mantiene ancora la vetta del campionato costruttori per soli 4 punti.\nGran Premio di Germania.\nLe qualifiche del gran premio di Germania sono decise dalla pioggia copiosa che cade a pochi minuti dall'inizio della sessione e consente a Coulthard, sceso subito in pista, di conquistare la pole position davanti a Michael Schumacher, Giancarlo Fisichella e Mika H\u00e4kkinen. Molto pi\u00f9 indietro l'altra Ferrari, con Barrichello rallentato da problemi idraulici e solo 18\u00b0.\nPer Michael Schumacher la partenza del Gran Premio di Germania \u00e8 una replica di quella della gara precedente: alla prima curva infatti viene di nuovo tamponato, stavolta da Giancarlo Fisichella, e finisce contro le barriere di protezione, ritirandosi. Le due McLaren, con Hakkinen che al via passa davanti a Coulthard, si involano immediatamente distanziando gli inseguitori capeggiati da Jarno Trulli. Rubens Barrichello intanto, partito con una tattica di due soste a differenza della maggioranza degli altri piloti, partiti per fare una sola sosta, inizia a rimontare e, sorpasso dopo sorpasso, si issa fino in terza posizione. Le due frecce d'argento per il brasiliano sono imprendibili fino a quando, al 24\u00ba giro, un ex-dipendente della Mercedes, licenziato dopo 18 anni dalla casa tedesca, compie un'invasione di pista che costringe la direzione gara a mandare in pista la Safety Car. In questo modo Barrichello rientra ai box e annulla lo svantaggio della sosta ai box.\nQuando la vettura di sicurezza esce di scena inizia a piovere in maniera molto irregolare, con il bagnato che si fa molto intenso solo nella parte finale del tracciato. Hakkinen, Coulthard e molti altri piloti decidono di rientrare ai box e montare le gomme da bagnato, mentre Barrichello rischia il tutto per tutto e rimane fuori: \u00e8 la mossa vincente, in quanto i piloti McLaren non riusciranno a tornare negli scarichi nel brasiliano prima della fine della gara. Rubens Barrichello vince cos\u00ec la sua prima gara di Formula 1 dopo essere partito dalla 18\u00aa posizione, precedendo sul traguardo Hakkinen, Coulthard, Button, Salo e De La Rosa. Sfortunato Trulli, che viene ingiustamente penalizzato dalla direzione gara perdendo la possibilit\u00e0 di realizzare un ottimo piazzamento.\nIn classifica piloti ormai Michael Schumacher \u00e8 tallonato a due soli punti da entrambi i piloti McLaren, mentre nel costruttori la Ferrari si mantiene ancora a +4 sul team inglese.\nGran Premio d'Ungheria.\nL'appuntamento agostano con l'Hungaroring inizia nel segno di Michael Schumacher, che in qualifica ottiene la pole con un buon vantaggio apparente sul duo McLaren (con Coulthard davanti ad Hakkinen), mentre Barrichello si piazza solo 5\u00b0 alle spalle anche di Ralf Schumacher.\nAl semaforo verde per\u00f2 Mika H\u00e4kkinen \u00e8 protagonista di uno scatto straordinario che, come al N\u00fcrburgring, lo porta immediatamente al comando davanti a Michael Schumacher e Coulthard. Il ritmo del finlandese \u00e8 insostenibile per il tedesco della Ferrari, che deve invece guardarsi le spalle da David Coulthard, che prova a superarlo grazie alle soste ai box ma non riesce nella sua manovra. Va meglio a Barrichello, che alla prima sosta riesce a scavalcare Ralf Schumacher e guadagnare il 4\u00ba posto.\nLa corsa vive solo sull'infruttuoso assalto di Coulthard alla seconda posizione, ma Michael Schumacher riesce a resistere fino alla fine e porta a casa il piazzamento alle spalle dell'imprendibile Hakkinen. Alle spalle dei primi quattro si piazzano Ralf Schumacher e Frentzen. Con questa vittoria Hakkinen supera Michael Schumacher in classifica e si porta in testa al mondiale (64 a 62) mentre perde terreno David Coulthard. Anche alla McLaren riesce il sorpasso nel campionato costruttori, dove ora guida per 112 a 111 nei confronti della Scuderia Ferrari.\nGran Premio del Belgio.\nLe qualifiche del gran premio del Belgio sono dominate da Hakkinen, che conquista la pole position senza rivali. Alle sue spalle due sorprese: Jarno Trulli (2\u00b0, su Jordan) e Jenson Button (3\u00b0, su Williams). Michael Schumacher e David Coulthard si piazzano rispettivamente 4\u00b0 e 5\u00b0, mentre Barrichello non va oltre la decima piazza.\nL'indomani la gara inizia con una partenza lanciata dietro la Safety Car per motivi di sicurezza, a causa della pioggia caduta in mattinata. Mika H\u00e4kkinen va via abbastanza velocemente prima che Michael Schumacher riesca ad avere la meglio di Trulli e Button e trovarsi a sua volta pista libera. La pista va asciugandosi rapidamente e i piloti rientrano ai box per sostituire le coperture: Hakkinen mantiene la testa davanti al rivale Schumacher. Al 13\u00ba giro per\u00f2 il finlandese commette un errore alla curva Stavelot: tocca la riga bianca e va quasi in testacoda nell'erba, riesce a ripartire ma ormai Michael Schumacher \u00e8 passato.\nFino alla sosta ai box il tedesco della Ferrari sembra riuscire a controllare, ma dopo il cambio gomme la situazione volge a favore di Hakkinen, che inizia a rimontare. Al 40\u00ba giro Mika H\u00e4kkinen attacca la prima posizione di Michael Schumacher sul rettilineo del Kemmel, ma il tedesco lo chiude con decisione costringendolo ad alzare il piede. Il giro successivo, nello stesso punto, i due si trovano davanti la BAR di Ricardo Zonta, che attendeva di essere doppiato. Michael Schumacher passa all'esterno di Zonta ma Hakkinen, dopo aver sfruttato tutta la scia disponibile, riesce a trovare un varco all'interno e sorprende il tedesco, superandolo poi alla staccata e andando a vincere la gara davanti ai fratelli Schumacher, Coulthard, Button e Frentzen.\nLa vittoria del finlandese, sulla pista preferita di Michael Schumacher, sembra porre fine ai sogni iridati della Ferrari: Hakkinen aumenta il vantaggio sul rivale a sei punti e anche la McLaren va a +8 sulla Ferrari nel costruttori.\nGran Premio d'Italia.\nMonza - 10 settembre 2000 - \"71\u00ba Gran Premio Campari d'Italia\"\nIl Gran Premio d'Italia inizia sotto le insegne del Cavallino Rampante, che in qualifica occupa tutta la prima fila. L'indomani, al via, Michael Schumacher scatta bene dalla pole position mentre Barrichello viene risucchiato nel gruppo e lascia il secondo posto ad Hakkinen. Alla variante della Roggia un tremendo incidente, innescato da Frentzen causa la morte del volontario della Cea Paolo Gislimberti, colpito alla testa da una ruota staccatasi proprio dalla Jordan del tedesco. L'incidente mette fuori causa anche Trulli, Barrichello, Coulthard e De La Rosa (quest'ultimo protagonista di una serie di paurosi cappottamenti).\nAlla ripartenza, dopo ben 12 giri di Safety Car, Schumacher aumenta agevolmente il vantaggio sul rivale Hakkinen cogliendo il primo successo dopo quasi tre mesi. A punti giungono poi nell'ordine Ralf Schumacher, Verstappen, Wurz e Zonta. La corsa viene ricordata anche per il pianto liberatorio di Schumacher in mondovisione durante la conferenza a fine gara, dopo aver ricevuto la domanda: \"Michael, hai raggiunto le 41 vittorie di Ayrton Senna, significa molto per te?\".\nLa vittoria permette al pilota tedesco di avvicinarsi a 2 punti da Hakkinen nel campionato piloti, mentre la Ferrari si porta a -4 dalla McLaren.\nGran Premio degli Stati Uniti.\nIl Gran Premio degli Stati Uniti torna in Formula 1 dopo 8 anni di assenza, e lo fa dinanzi ad un pubblico di oltre 200.000 persone, sul circuito ricavato a Indianapolis all'interno di quello della 500 Miglia.\nIn qualifica Michael Schumacher firma la seconda pole position consecutiva, precedendo i due piloti della McLaren e il compagno di squadra Barrichello.\nLa gara prende il via su pista umida e David Coulthard anticipa nettamente lo spegnimento dei semafori, riuscendo a guadagnare la prima posizione davanti a Michael Schumacher. Coulthard, in attesa dell'inevitabile penalit\u00e0, rallenta il pilota della Ferrari per favorire il compagno di squadra Hakkinen, che si trova subito dietro, ma al sesto giro Schumacher, con un sorpasso all'esterno della prima curva proprio ai danni dello Scozzese, guadagna il comando della gara.\nMika H\u00e4kkinen decide di anticipare la sosta ai box per montare le gomme da asciutto, ma si ritrova imbottigliato nel traffico e per diversi giri addirittura bloccato dietro alla Minardi di Gast\u00f3n Mazzacane. Michael Schumacher invece ritarda la sosta e, dopo averla effettuata, rientra in pista con il considerevole vantaggio di 16 secondi sul rivale. Sul terreno ormai asciutto Hakkinen pu\u00f2 spingere a fondo la sua McLaren e in soli dieci giri riesce a ridurre il distacco dal leader fino a 5 secondi, ma al 26\u00ba passaggio il motore cede e il Finlandese \u00e8 costretto al ritiro.\nMichael Schumacher vince agevolmente la gara, con il compagno di squadra Rubens Barrichello a completare la terza doppietta stagionale della Ferrari. Terzo giunge Frentzen, poi Villeneuve, Coulthard e Zonta. Il risultato del Gran Premio consente il sorpasso del Cavallino Rampante in entrambe le classifiche mondiali a due gare dal termine: Michael Schumacher conduce ora con 8 punti di vantaggio su Mika H\u00e4kkinen nel campionato piloti, e la Ferrari ha invece 10 punti sulla McLaren nel campionato costruttori.\nGran Premio del Giappone.\nSuzuka - 8 ottobre 2000 - \"Fuji Television Japanese Grand Prix\"\nDopo un'avvincente qualifica, Schumacher ottiene la pole position ai danni di Mika H\u00e4kkinen, battuto per soli nove millesimi di secondo. Ma il duello ha inizio sin dalla partenza: H\u00e4kkinen brucia Schumacher e va in testa, ma il suo sorpasso viene reso vano dalla strategia del box Ferrari e di Ross Brawn. Dapprima Michael Schumacher viene caricato con pi\u00f9 carburante per permettergli di rimanere in pista pi\u00f9 a lungo, successivamente, durante il pit stop, il pilota tedesco riesce a passare davanti ad H\u00e4kkinen grazie ad un rifornimento record: sei secondi. Gli ultimi 13 giri vengono vissuti da tutti i ferraristi col fiato sospeso, fino alle 16.03 (ora di Suzuka), quando Michael Schumacher conquista il suo terzo titolo mondiale e cancella 21 anni di corse senza un titolo conquistato da un pilota della squadra di Maranello.\nGran Premio della Malesia.\nSepang - 22 ottobre 2000 - \"Petronas Malaysian Grand Prix\"\nL'anno vincente della Ferrari si chiude anche con la conquista del mondiale costruttori. Schumacher, dopo aver ottenuto la quarta pole position consecutiva, centra anche la quarta vittoria di fila davanti a Coulthard e Barrichello, mentre Mika H\u00e4kkinen, penalizzato per la partenza anticipata, giunge quarto al traguardo. Per la Ferrari, che tocca quota 170 punti, per una media di 10 punti a gara, \u00e8 la decima vittoria stagionale; per Schumacher la nona. Questi record vanno quindi ad aggiungersi appunto al decimo mondiale costruttori, due settimane dopo il decimo titolo piloti conquistato da un pilota Ferrari."}
{"id": "64272", "revid": "123687113", "url": "https://it.wikipedia.org/wiki?curid=64272", "title": "Campionato mondiale di Formula 1 2001", "text": "La stagione 2001 del Campionato mondiale FIA di Formula 1 \u00e8, nella storia della categoria, la 52\u00aa ad assegnare il Campionato Piloti, vinto da Michael Schumacher, e la 44\u00aa ad assegnare il Campionato Costruttori, andato alla Scuderia Ferrari. \u00c8 iniziata il 4 marzo ed \u00e8 terminata il 14 ottobre, dopo 17 gare.\nCambiamenti.\nPneumatici.\nDopo sedici stagioni di assenza la Michelin torn\u00f2 in Formula 1, accordandosi con Williams, Benetton, Jaguar, Minardi, Prost e Toyota per la fornitura di pneumatici. La casa francese pose in questo modo fine al monopolio della Bridgestone iniziato nel 1999 con il ritiro dalle competizioni della Goodyear.\nModifiche al regolamento.\nSoluzioni aerodinamiche.\nPer la stagione 2001 le modifiche del regolamento riguardarono soprattutto l'aerodinamica. Venne imposto alle scuderie di Formula 1 di portare a dieci centimetri l'altezza dal suolo dell'alettone anteriore, in modo da ridurre la creazione di carico deportante e rallentare cos\u00ec le monoposto. Contemporaneamente la FIA ridusse a tre i profili che potevano essere utilizzati nell'ala posteriore, mentre fino alla stagione precedente non vi era alcun tipo di limitazione.\nSicurezza.\nAnche in tema di sicurezza vi furono ampi interventi da parte della federazione. Vennero imposti crash test laterali su quattro differenti punti del telaio, a differenza di uno, come avveniva in passato. Vennero poi resi pi\u00f9 severi i crash test sul roll bar, che port\u00f2 i vari team ad appesantire ulteriormente i telai.\nRiassunto della stagione.\nGran Premio d'Australia.\nLa nuova stagione si apre in maniera analoga a quella precedente: Michael Schumacher e la Ferrari dominano la scena dopo aver ottenuto la pole position in qualifica, mantenendo la testa della corsa per tutta la durata della stessa. Sul secondo gradino del podio sale lo scozzese David Coulthard sulla McLaren, al terzo posto si classifica invece la seconda Ferrari di Rubens Barrichello, protagonista di un contatto con la Jordan di Heinz-Harald Frentzen nelle fasi iniziali della corsa.\nIn occasione del fine settimana australiano fanno il rispettivo debutto in Formula 1 Kimi R\u00e4ikk\u00f6nen per la Sauber, Juan Pablo Montoya per la Williams e Fernando Alonso per la Minardi. In particolare luce si mette il finlandese, che terminer\u00e0 sesto ottenendo cos\u00ec i primi punti in carriera, il colombiano non finir\u00e0 la gara mentre lo spagnolo, disponendo di una vettura decisamente meno competitiva, chiude la gara navigando nelle retrovie. A punti anche l'altra Sauber di Nick Heidfeld, giunto quarto, cos\u00ec come la Jordan di Frentzen. Olivier Panis, classificatosi quarto, viene penalizzato di 25\" uscendo dalla zona punti alla pari di Jos Verstappen, mentre Mika H\u00e4kkinen \u00e8 costretto al ritiro a causa di un'uscita di pista.\nNel corso del Gran Premio ha avuto luogo un terribile incidente che ha coinvolto Jacques Villeneuve e Ralf Schumacher: a causa di tale episodio, un commissario di pista \u00e8 morto in seguito ai traumi riportati dall'impatto contro un grosso detrito volato via dalla vettura del pilota canadese.\nGran Premio della Malesia.\nIn occasione del secondo appuntamento stagionale la Ferrari ottiene la prima doppietta stagionale e la seconda vittoria consecutiva per mano di Michael Schumacher. Nella sessione di qualifica la Williams, sempre pi\u00f9 competitiva, sfiora la pole position.\nAlla partenza le due vetture di Maranello partono bene nonostante un piccolo contatto fra Rubens Barrichello e Ralf Schumacher, ma dopo poche tornate escono entrambe di pista a causa dell'olio perso dalla BAR di Olivier Panis. Al comando passa Jarno Trulli, ma un violento temporale tropicale si scatena sul circuito creando scompiglio, costringendo al ritiro Villeneuve, Heidfeld, Bernoldi ed Irvine e l'entrata della safety car.\nIn prima posizione si ritrova Coulthard, seguito da Frentzen, Verstappen, H\u00e4kkinen e Trulli. Barrichello \u00e8 scivolato in 10\u00aa posizione, Schumacher subito dietro in 11\u00aa. Alla ripartenza, le Ferrari scalano la classifica in pochi giri per merito di una felice scelta di gomme, intermedie per le vetture italiane al contrario di quelle da bagnato montate dai concorrenti.\nNegli ultimi giri le posizioni di testa si consolidano mentre Verstappen resiste con tenacia ai ripetuti attacchi di H\u00e4kkinen, Frentzen e Ralf Schumacher; l'olandese terminer\u00e0 appena fuori dalla zona punti, mentre il finlandese subisce il sorpasso dal tedesco della Jordan giungendo sesto.\nGran Premio del Brasile.\nMichael Schumacher ottiene la terza pole position della stagione, la settima consecutiva se si considerano le quattro ottenute nelle ultime quattro prove della stagione 2000, dopo un duello sul filo dei decimi di secondo con il fratello.\nLa partenza \u00e8 movimentata e vede Mika H\u00e4kkinen rimane fermo nella sua piazzola oltre al contatto tra Barrichello e Ralf Schumacher, che costringe al ritiro entrambi: per il brasiliano la gara di casa si conferma avara di soddisfazioni. Per consentire ai commissari di ripulire il tracciato dai detriti, la direzione gara manda in pista la safety car: alla ripartenza Juan Pablo Montoya, facendo tesoro delle esperienze accumulate nelle Formule statunitensi nelle quali la neutralizzazione della corsa tramite una vettura di sicurezza avviene di sovente, si mette subito in luce infilando Schumacher alla prima curva e guadagnando la testa della corsa. Il colombiano, alla sua terza gara in Formula 1, non sembra avere molte difficolt\u00e0 a contenere gli avversari ma verr\u00e0 in seguito tamponato dalla Arrows di Jos Verstappen e sar\u00e0 costretto al ritiro.\nUno scroscio di pioggia costringe i piloti a fermarsi ai box per montare le gomme da bagnato. Schumacher, riguadagnata la prima posizione, ha molte difficolt\u00e0 a mantenere la vettura in pista e viene superato da Coulthard dopo alcune uscite di pista, il quale conquista cos\u00ec la sua prima vittoria stagionale candidandosi come possibile pretendente al titolo iridato. Ottima gara per il tedesco Nick Heidfeld, che ottiene il primo podio in carriera, mentre la BAR conquista i primi punti della stagione grazie al quarto posto di Panis. Chiudono la zona punti Jarno Trulli con la Jordan e Fisichella con la Benetton.\nGran Premio di San Marino.\nNel corso delle qualifiche la McLaren monopolizza la prima fila: Coulthard conquista la pole position mentre H\u00e4kkinen ottiene la seconda posizione.\nIn gara le McLaren provano ad imporre il loro ritmo, ma la Williams di Ralf Schumacher si mantiene a breve distanza dalle vetture anglo-tedesche andando poi a vincere il Gran Premio: si tratta della prima vittoria in carriera per Schumacher, che riporta la Williams ad un successo che le mancava dal 1997 e alla BMW dal 1986. Al secondo posto si classifica David Coulthard, che affianca Schumacher in classifica, mentre H\u00e4kkinen si deve accontentare del quarto posto ritrovandosi staccato di 22 punti in classifica dopo soli quattro Gran Premi.\nLa Ferrari si mantiene saldamente in vetta alla Classifica Costruttori grazie al terzo posto conquistato da Barrichello che bilancia la battuta d'arresto di Schumacher, costretto al ritiro a causa di una foratura. Entrambe le Jordan finiscono a punti, mentre sono autori di prove incoraggianti sia Alonso sia R\u00e4ikk\u00f6nen, costretti al ritiro a causa di alcuni problemi meccanici alle rispettive monoposto.\nGran Premio di Spagna.\nNella gara che vede l'introduzione delle nuove norme sull'elettronica Michael Schumacher ottiene la sua terza vittoria stagionale, agevolato anche dagli inconvenienti tecnici nei quali \u00e8 incorsa la McLaren: David Coulthard non parte durante il giro di ricognizione e viene retrocesso in fondo allo schieramento, mentre Mika H\u00e4kkinen si ritira nel corso dell'ultimo giro a causa della rottura del motore Mercedes quando era in testa con quasi un minuto di vantaggio sul suo pi\u00f9 immediato inseguitore.\nAlle spalle di Schumacher si classificano la Williams di Juan Pablo Montoya (al primo podio in carriera) e Jacques Villeneuve, che regala alla BAR il primo podio della sua storia. Chiudono la zona punti Jarno Trulli, David Coulthard, impegnato in una difficile rimonta per tutta la durata della gara, e Nick Heidfeld. Tra i ritirati spiccano invece i nomi di Rubens Barrichello, Ralf Schumacher e Heinz-Harald Frentzen, quest'ultimo a causa di un incidente con lo spagnolo Pedro de la Rosa nelle fasi iniziali del Gran Premio.\nLa Classifica Piloti vede Schumacher allungare di otto punti su Coulthard, mentre H\u00e4kkinen sembra gi\u00e0 tagliato fuori dalla lotta al titolo iridato. Discorso simile per quella Costruttori, con la Ferrari che ha diciotto punti di vantaggio sulla McLaren.\nGran Premio d'Austria.\nDal Gran Premio d'Austria emerse che la lotta per il campionato era ristretta a due soli piloti: la Ferrari di Michael Schumacher e la McLaren Mercedes di David Coulthard. H\u00e4kkinen, che prima della gara era ancora considerato da Schumacher il rivale pi\u00f9 pericoloso, aveva fino a quel momento raccolto soltanto 4 punti in 6 gare. Nelle qualifiche il tedesco della Ferrari fu il pi\u00f9 rapido e centr\u00f2 la pole position davanti alle Williams di Montoya e Ralf Schumacher, mentre i due della McLaren chiusero solamente settimo e ottavo.\nAlla partenza la procedura dovette essere ripetuta in quanto rimasero ferme sullo schieramento le due Jordan di Trulli e Frentzen, la McLaren di H\u00e4kkinen e la Sauber di Heidfeld. Trulli e Heidfeld ripartirono dalla corsia dei box, sebbene piuttosto attardati, ma il pilota italiano usc\u00ec dalla \"pit-lane\" con il semaforo rosso e fu squalificato. Frentzen e H\u00e4kkinen, traditi rispettivamente dal cambio e dalla frizione, furono invece costretti immediatamente al ritiro. Nelle posizioni di testa, invece, entrambe le Williams sopravanzarono Michael Schumacher, prendendo il comando davanti alle due Ferrari e Coulthard. Nelle prime fasi della corsa risult\u00f2 molto competitivo Verstappen che, favorito da una strategia di gara pi\u00f9 aggressiva rispetto ai rivali, sopravanz\u00f2 Irvine e Coulthard, inserendosi alle spalle delle Ferrari. Al decimo giro Ralf Schumacher si ritir\u00f2 per problemi ai freni, mentre il fratello cercava di rimontare Montoya, in crisi di gomme; il tentativo di sorpasso da parte del pilota tedesco avvenne al sedicesimo passaggio, ma il colombiano ritard\u00f2 eccessivamente la frenata, costringendo entrambi a finire sulla sabbia e rientrando in pista in sesta e settima posizione. Al comando della gara pass\u00f2 quindi Barrichello, seguito da Verstappen, Coulthard, R\u00e4ikk\u00f6nen e Panis.\nAl 23\u00ba giro il pilota olandese della Arrows, partito con una strategia a due soste, riforn\u00ec per primo, cedendo la posizione a Coulthard. Grazie alla strategia impostata dai box, Coulthard riforn\u00ec solo al 50\u00ba passaggio, quattro giri dopo Schumacher che si era portato alle sue spalle e tre dopo Barrichello, fino a quel momento leader della gara, e usc\u00ec dalla \"pit-lane\" in prima posizione. Nel finale della corsa Schumacher si avvicin\u00f2 a Barrichello, al quale fu pi\u00f9 volte richiesto via radio di far passare il compagno di squadra: il pilota brasiliano esegu\u00ec polemicamente l'ordine all'ultima curva, tagliando il traguardo in terza posizione. R\u00e4ikk\u00f6nen conquist\u00f2 il quarto posto davanti a Panis e Verstappen.\nLa classifica del mondiale dopo la gara austriaca vedeva quindi il margine di Michael Schumacher assottigliarsi a quattro punti di vantaggio nei confronti di Coulthard, salito a 38 punti, mentre la terza posizione della graduatoria era occupata da Barrichello, a quota 18.\nGran Premio di Monaco.\nDopo aver conquistato la pole position nelle qualifiche del sabato, David Coulthard \u00e8 costretto a partire dal fondo del gruppo poich\u00e9 la sua McLaren si spegne al via del giro di ricognizione. Michael Schumacher ne approfitta subito e in partenza prende il comando davanti a Mika H\u00e4kkinen e Rubens Barrichello.\nNel corso del terzo giro Montoya, nel tentativo di rimane a contatto con il gruppo di testa, commette un errore all'uscita delle \"Piscine\" danneggiando la sospensione posteriore sinistra costringendolo al ritiro. Pi\u00f9 indietro Coulthard, impegnato in una difficile rimonta tra le anguste strade del Principato, resta bloccato alle spalle della Arrows dell'esordiente brasiliano Enrique Bernoldi per quasi met\u00e0 gara, quando rientra ai box per rifornire.\nLa gara della Ferrari si agevola ancora di pi\u00f9 quando la McLaren di Mika H\u00e4kkinen appieda il suo pilota per un guasto al differenziale: Schumacher e Barrichello con le due Ferrari rallentano il ritmo e amministrano il cospicuo vantaggio accumulato, avviandosi cos\u00ec ad una facile doppietta. Al terzo posto si mantiene Ralf Schumacher, il quale sar\u00e0 in seguito costretto al ritiro a causa di un problema elettronico.\nPoco prima di met\u00e0 gara anche Trulli, per l'ennesimo guasto alla sua Jordan mentre occupava la quinta posizione davanti a Jacques Villeneuve, e Fisichella, che accusa problemi al cambio che lo portano a sbattere alla prima curva riuscendo a continuare ma andando a sbattere nuovamente nello stesso punto qualche giro dopo con minor fortuna, saranno costretti al ritiro.\nDi tali defezioni ne approfitta Alesi, che riesce a portare la modesta Prost fino al quinto posto: una foratura nelle fasi finali lo obbliga ad una sosta supplementare che lo costringe a cedere la posizione a favore di Coulthard, ma il francese riuscir\u00e0 comunque a conclude al sesto posto regalando un punto che alla Prost mancava dal 1999.\nSul podio, insieme a Schumacher e Barrichello, si unisce l'ottimo Irvine. In classifica generale Schumacher allunga portandosi a dodici lunghezze di vantaggio su Coulthard."}
{"id": "64273", "revid": "124675442", "url": "https://it.wikipedia.org/wiki?curid=64273", "title": "Campionato mondiale di Formula 1 2002", "text": "Il campionato mondiale di Formula 1\u00a02002 organizzato dalla FIA \u00e8 stata, nella storia della categoria, la 53\u00aa stagione ad assegnare il Campionato Piloti, vinto da Michael Schumacher, e la 45\u00aa ad assegnare il Campionato Costruttori, andato alla Scuderia Ferrari.\n\u00c8 iniziata il 3 marzo ed \u00e8 terminata, dopo 17 gare, il 13 ottobre.\nLa pre-stagione.\nIl calendario.\nPer la stagione 2002 vennero previste le stesse 17 gare dell'anno prima, che mantennero anche le stesse posizioni in calendario, salvo i GP di Francia e Gran Bretagna che si scambiarono di posizione, con la tappa inglese che divenne la 10\u00aa, davanti a quella francese.\nScuderie e piloti.\nScuderie.\nLa Renault acquista dalla Benetton il titolo sportivo tornando in Formula 1 come scuderia dopo diciassette anni con il nome di\" Mild Seven Renault F1 Team\". La Toyota entra, dopo un anno di test, in Formula 1 come costruttore con vettura e motore fatti in casa. La Arrows \u00e8 spinta dai motori Cosworth, la Minardi si fornisce di motori Asiatech mentre la Prost Grand Prix non trova i fondi per iscriversi abbandonando il campionato; alla Prost dovevano essere assegnati i numeri 18 e 19, ma la mancata partecipazione lasci\u00f2 un buco nella numerazione passando dal 17 di de la Rosa al 20 di Frentzen.\nPiloti.\nKimi R\u00e4ikk\u00f6nen rappresenta il trasferimento pi\u00f9 importante della stagione, in quanto \u00e8 chiamato a sostituire Mika H\u00e4kkinen, che lascia il suo posto in McLaren ritirandosi dalla Formula 1. Giancarlo Fisichella approda in Jordan per sostituire Jarno Trulli, che prende il posto lasciato vacante dallo stesso Fisichella in Renault.\nI piloti esordienti in questa stagione sono Felipe Massa su Sauber, Takuma Sat\u014d su Jordan e Mark Webber (primo pilota australiano in F1 dopo David Brabham al Gran Premio d'Australia 1994) su Minardi. Heinz-Harald Frentzen si trasferisce alla Arrows lasciando la defunta Prost, mentre Mika Salo torna in Formula 1 alla guida di una Toyota, affiancato dall'altro debuttante Allan McNish. Anthony Davidson sostituisce Alex Yoong in Minardi in occasione dei Gran premi di Ungheria e Belgio. Heinz-Harald Frentzen, dopo il fallimento della Arrows, disputa il Gran Premio degli Stati Uniti d'America alla guida della Sauber in luogo di Felipe Massa.\nTabella riassuntiva.\nLe seguenti squadre e piloti sono iscritti al campionato del 2002.\nCircuiti e gare.\nIn vista della nuova stagione ben 3 circuiti subirono alcune modifiche: a Montr\u00e9al la pit-lane fu prolungata spostando l'uscita all'altezza della Virage Senna, portando cos\u00ec la lunghezza del tracciato da 4,421 km a 4,361 km; al N\u00fcrburgring venne invece ridisegnata la prima Variante sostituendo l'originaria \"S\" in discesa con un ampio tornante a 4 curve denominato Mercedes-Arena, che aument\u00f2 la lunghezza complessiva del tracciato da 4,556 km a 5,148 km; le novit\u00e0 pi\u00f9 importanti tuttavia riguardarono il circuito di Hockenheim dove vennero eliminati gli storici lunghi rettilinei che correvano in mezzo al bosco, realizzando due nuove curve, una pi\u00f9 piccola, la Einfahrt, e un'ampia curva parabolica che si raccorda al vecchio tracciato all'altezza della vecchia chicane Ayrton Senna, tramite una curva di quasi 180\u00ba, la Spitzkhere, mentre lungo il rettilineo prima della Sachs-kurve venne introdotta una nuova variante e venne anche modificata leggermente la Nord-kurve, portando cos\u00ec la lunghezza del tracciato da 6,823 km a soli 4,574 km.\nModifiche al regolamento.\nRegolamento tecnico.\nLa FIA impose un innalzamento della luce posteriore al fine di aumentare la grandezza dell'impianto frenante, un aumento della grandezza degli specchietti, viet\u00f2 il controllo del servosterzo, impose delle limitazioni sul sistema di partenza automatica e reintrodusse la telemetria bidirezionale.\nRegolamento sportivo.\nNon vennero apportati significativi cambiamenti dal punto di vista sportivo.\nRiassunto della stagione.\nCos\u00ec come l'anno precedente, anche il 2002 sar\u00e0 dominato dalle Ferrari di Michael Schumacher e Rubens Barrichello. Gi\u00e0 in Australia si nota lo strapotere delle monoposto di Maranello, che per l'occasione gareggiano con la vettura dell'anno precedente. Nonostante la carambola del via con Ralf Schumacher che decolla su Barrichello, il campione del mondo in carica si impone nettamente sugli avversari, con Montoya che non pu\u00f2 niente contro il tedesco. In questa gara andr\u00e0 a punti per l'unica volta nel campionato la Minardi, con il debuttante Mark Webber. A Sepang, la Williams, si segnala invece come pi\u00f9 temibile avversaria per le Ferrari, con la doppietta realizzata da Ralf Schumacher e Montoya.\nMichael Schumacher, invece, a causa di un contatto al via con il pilota colombiano della Williams perde l'alettone anteriore e comincia a rimontare giungendo terzo e superando negli ultimi giri l'inglese Jenson Button, mentre in quest'inizio di stagione l'altro ferrarista Barrichello avr\u00e0 problemi di affidabilit\u00e0, cos\u00ec come le McLaren, con l'unica differenza che per le vetture inglesi dureranno fino all'ultima gara. Gi\u00e0 dal Brasile, per\u00f2, la Ferrari ricomincia, grazie anche al debutto della F2002, a dominare con Michael Schumacher che riesce a conquistare quattro vittorie consecutive, realizzando due doppiette con il compagno di squadra costretto per\u00f2 a volte al ritiro. Si arriva quindi a Monaco con il tedesco della Ferrari che ha esattamente il doppio dei punti di Juan Pablo Montoya, che \u00e8 secondo in classifica. Proprio a Montecarlo si interromper\u00e0 la serie di vittorie per mano di David Coulthard, che con la sua McLaren va a vincere. Un discorso a parte riguarda il Gran Premio d'Austria, che vede Rubens Barrichello lungamente al comando, ma infine costretto a cedere il passo a Michael Schumacher per ordine di scuderia: l'episodio caus\u00f2 la reazione contrariata del pubblico, che fischi\u00f2 lungamente all'indirizzo della Ferrari; simbolicamente Schumacher fece quindi salire Barrichello sul primo gradino del podio e gli consegn\u00f2 la coppa del vincitore. Le polemiche si trascinarono lungamente nei giorni seguenti, finch\u00e9 alla Ferrari non fu irrogata una multa di un milione di euro da parte della FIA, che inoltre proib\u00ec espressamente simili giochi di scuderia. \nPer quanto riguarda le scuderie minori buona la stagione anche per Giancarlo Fisichella, che in Canada conquista il suo terzo piazzamento utile consecutivo alla guida di una modesta Jordan, cosa che non si pu\u00f2 dire per la BAR, che sar\u00e0 fino a Silverstone l'unica scuderia a non aver ottenuto punti mondiali. Dopo Monaco i due piloti Ferrari si dividerano le vittorie, mentre la Williams perder\u00e0 punti preziosi dovuti soprattutto ad errori compiuti durante le soste ai box, in particolare con Ralf Schumacher, che vedr\u00e0 rovinate ben due gare. In Francia, invece Kimi R\u00e4ikk\u00f6nen, pilota della McLaren perde la sua grande occasione scivolando sulla macchia d'olio lasciata dalla Toyota di McNish e permettendo a Michael Schumacher di diventare campione del mondo per la quinta volta a sei gare dalla fine.\nIntanto dal Gp del Canada anche Barrichello, se si esclude un guasto alla trasmissione in Francia, torner\u00e0 competitivo riuscendo a vincere quattro gare. In alcune occasioni buone prove delle Renault, che in quattro occasioni sfiorano il podio, e di Eddie Irvine che, dopo un lungo periodo di crisi della scuderia arriver\u00e0 terzo a Monza. La Arrows, invece, dopo due punti conquistati da Frentzen si ritirer\u00e0 per problemi economici dall'Ungheria. La stagione si chiude quindi con Michael Schumacher campione del mondo per la quinta volta, in una stagione assolutamente dominata: 17 gran premi in cui finisce sempre sul podio, vincendo 11 volte e con il terzo posto in Malesia come sua peggiore prestazione stagionale. Barrichello conclude il campionato secondo e col compagno Schumacher realizza in tutto nove doppiette, con un totale di 221 punti nel campionato costruttori. Le Williams si dimostreranno la seconda forza del campionato precedendo le McLaren, con le Renault, quarte al debutto assoluto, davanti a Sauber, Jordan, Jaguar, BAR, Minardi, Toyota ed Arrows. In questa stagione, tutti i team hanno conquistato almeno due punti."}
{"id": "64274", "revid": "287204", "url": "https://it.wikipedia.org/wiki?curid=64274", "title": "Marc Gene", "text": ""}
{"id": "64275", "revid": "125981139", "url": "https://it.wikipedia.org/wiki?curid=64275", "title": "Linea Gustav", "text": "La linea Gustav (o \"linea invernale\") fu una linea fortificata difensiva approntata in Italia su disposizione di Hitler del 4 ottobre 1943 dall'organizzazione Todt durante la campagna d'Italia nella seconda guerra mondiale. Il nome deriva dalla compitazione della lettera \"G\" nell'alfabeto tedesco.\nDivideva in due la penisola italiana: a nord il territorio in mano alla Repubblica Sociale Italiana e alle truppe tedesche, a sud gli Alleati; si estendeva dalla foce del fiume Garigliano, al confine tra Lazio e Campania, fino a Ortona, comune costiero a sud di Pescara, passando per Cassino, nel frusinate, le Mainarde, gli Altopiani Maggiori d'Abruzzo e la Maiella. La sua funzione, che sfruttava il tratto pi\u00f9 stretto della penisola italiana e gli ostacoli naturali costituiti dalle montagne appenniniche, era quello di ritardare l'avanzata degli Alleati e di tenerli impegnati affinch\u00e9 non potessero rinforzare la pressione sui fronti orientale e settentrionale.\nVenne sfondata il 18 maggio 1944, a fronte dell'avanzata alleata e i tedeschi si dovettero attestare sulla linea Hitler, posta poco pi\u00f9 a nord.\nStoria.\nIl versante tirrenico.\nLe forze tedesche, dopo lo sbarco a Salerno nel settembre del 1943, furono costrette ad arretrare lungo la penisola, ma opposero una prima resistenza prima lungo la linea del Volturno e poi la linea Bernhardt - quest'ultima nei pressi di Mignano Monte Lungo. Il motivo di tale scelta fu determinato dalla posizione dominante di Montecassino, posto sull'unica agevole via di accesso dal sud al nord verso Roma: la statale Casilina. I tedeschi, ben appostati nelle loro fortificazioni sui monti, riuscirono a contrastare l'avanzata delle forze alleate.\nDal lato tirrenico, a partire dal 19 luglio 1943 si ebbero ripetuti bombardamenti dell'aeroporto di Aquino ed il 10 settembre di quello stesso anno, due giorni dopo la pubblicit\u00e0 dell'armistizio di Cassibile avvenuta col proclama Badoglio, il bombardamento di Montecassino da parte delle truppe anglo-americane che colse impreparata la popolazione della citt\u00e0 di Cassino, distruggendone l'abbazia e causando molte vittime tra i civili. Aspri combattimenti ci furono per la conquista delle posizioni da San Pietro Infine, a San Vittore del Lazio, a Cervaro, che videro protagoniste le truppe del Primo Raggruppamento Motorizzato dell'Esercito Cobelligerante Italiano, che pure parteciparono battaglia di Montelungo che avvenne nei primi giorni di dicembre per la conquista di Mignano Monte Lungo; l'8 di quello stesso mese le forze alleate penetrarono le difese ed occupare i primi avamposti nemici lungo i fiumi Rapido e Gari, anche se a prezzo di devastazioni e distruzioni del patrimonio storico italiano, poich\u00e9 nel 1944 durante gli scontri tra il basso Lazio il nord della Campania vennero distrutte la Torre di Capodiferro, il ponte Real Ferdinando sul Garigliano e l'abbazia di Montecassino durante l'omonima battaglia, cui si unirono episodi di violenza generalizzata, come quello delle americanate/marocchinate.\nIl versante adriatico.\nSul versante adriatico la linea passava lungo il corso del fiume Sangro, ove venne aperto un varco durante la battaglia di Ortona (definita come \"la Stalingrado d'Italia\"). Nella zona operarono anche alcune formazioni partigiane, oltre alla \"Brigata Maiella\" che era invece organica al V Corpo d'armata inglese.\nI tedeschi individuarono nove linee d\u2019arresto provvisorie su cui poter guadagnare il maggior tempo possibile per poi arretrare su una decima, ampio dispositivo pi\u00f9 fortificato e pi\u00f9 difendibile da un punto di vista morfologico, la cosiddetta Linea Gustav o Bernhard che si estendeva, per diversi chilometri anche in profondit\u00e0, da Gaeta ad Ortona. Nella sua parte pi\u00f9 avanzata a nord del fiume Sangro, i Britannici la soprannominarono Linea del Sangro, mentre i tedeschi Linea Sigfrido. Nel settore affidato al LXXVI Panzerkorps lungo la costa adriatica, il generale Traugott Herr, con a disposizione solo la 16\u00aa Divisione Panzer e la 1\u00aa Divisione Paracadutisti, mise in atto concretamente la tattica voluta dal generale Kesselring, disponendo i propri piani per attestarsi il pi\u00f9 a lungo possibile su tre posizioni ritardatrici prima di arretrare sulla Gustav-Bernhard: la prima linea difensiva era denominata Barbara e correva da San Salvo fino a Colli a Volturno passando per Lentella e Celenza. La parte orientale correva a ridosso del fiume Trigno e si estendeva in profondit\u00e0 su una seconda linea ritardatrice facente sempre parte della Linea Barbara, che partiva da Vasto e passava per Cupello, Furci e Carunchio. La terza, seppur appartenente al dispositivo della Gustav-Bernhard, era conosciuta come Linea avanzata del Sangro e partiva a sud di Fossacesia e Mozzagrogna per poi passare nell\u2019entroterra a Roccascalegna, Torricella, Gamberale e Castel di Sangro.\nI tedeschi, ritiratisi alla fine dell'ottobre 1943 dalla linea sul fiume Trigno presso Vasto, incalzati dall'VIII Armata del generale Bernard Law Montgomery, fecero saltare in aria i ponti sul Sangro, e rastrellarono civili nei paesi attorno Lanciano per le opere di fortificazione. Solo dopo 2 settimane, a causa delle avverse condizioni meteorologiche e di errati bombardamenti su Fossacesia, Mozzagrogna e Lanciano, gli alleati ricostruiscono i ponti e superarono il Sangro, lanciando le offensive verso Lanciano, principale obiettivo militare.\nAvendo temporeggiato nell'annientare tutte le guarnizioni tedesche, queste si ritirano a nord, e fortificarono la linea del fiume Moro, tra Ortona, Orsogna e Guardiagrele. \nLe operazioni dei canadesi e neozelandesi, dispiegati da Montgomery per attaccare i tedeschi a Ortona, nella campagna del fiume Moro nei primi di dicembre del '43, durarono fino alla fine dell'anno, senza successo per la conquista di Orsogna e Guardiagrele. \nI tedeschi avevano ricevuto ordine da Hitler di non abbandonare assolutamente la citt\u00e0 di Ortona, considerata punto strategico di alta importanza per il mare, e cos\u00ec gli abitanti furono sfollati nelle campagne, e il centro minato e preparato per accogliere con trappole varie gli alleati canadesi. Gli anglo-canadesi, comandati dal generale Vokes, mandato da Montgomery, attaccarono da contrada San Donato, arrivando a piazza di Porta Caldari, penetrando infine al centro, via il corso Vittorio Emanuele, fino alla piazza della cattedrale. Per i combattimenti in ogni vicolo corpo a corpo, e per la difficoltosa conquista della citt\u00e0, quasi rasa al suolo, Ortona fu giudicata come una \"Piccola Stalingrado\". Anche il comune di Orsogna sub\u00ec bombardamenti gravissimi nel dicembre del '43, durante una campagna militare dei neozelandesi. Tuttavia prima del 1944, Orsogna non riusc\u00ec ad essere conquistata, a causa dell'orografia del terreno, della cattiva preparazione militare, e dal fatto che i tedeschi occupavano i punti maggiormente strategici. \nNel dicembre del 1943 fino al giugno dell'anno successivo, la piana della Marrucina (tra Orsogna e Ortona), verr\u00e0 bombardata dagli Americani e dai tedeschi in ritirata, che mineranno ogni paese con razzie e uccisioni, onde rallentare l'avanzata alleata. I primi centri ad essere distrutti sono Orsogna e Poggiofiorito, con la vicina Crecchio (dove il 9 settembre si era nascosto il re Vittorio Emanuele III nel castello. Orsogna verr\u00e0 liberata solo nel giugno dell'anno 1944, come detto, con grandi perdite e distruzione quasi totale del paese. \nSuccessivamente caddero i paesi limitrofi di Miglianico e Tollo. Anche quest'ultimo paese verr\u00e0 quasi completamente distrutto dai bombardamenti alleati, nel tentativo di cacciare i tedeschi. \nNel novembre 1943, con l'arrivo degli alleati giunti sia da Fossacesia che da Castel Frentano, i tedeschi, tornando alla linea del Sangro, sono respinti da Lanciano, in una morsa mortale.\nLa cittadina si era ribellata all'occupazione militare il 6 ottobre e nella repressione che segu\u00ec furono uccise 11 persone per rappresaglia, tra cui Trentino La Barba, il capobanda dei giovani lancianesi insorti. I cosiddetti Martiri Lancianesi.\nLa linea del fronte proseguiva da Lanciano lungo il fiume da Sant'Eusanio del Sangro a Casoli, Gessopalena, Torricella Peligna, Montenerodomo e Pizzoferrato, dalla parte del fiume Aventino verso Lama dei Peligni, Taranta Peligna, Lettopalena, Palena, fino a Roccaraso e Castel di Sangro. I nazisti avevano occupato questi centri, razziati i beni, e in vista dell'avanzata alleata, minato le case e distrutto interi borghi, come Gessopalena, Lettopalena, Taranta. Nel gennaio 1944 a Casoli, sede del comando militare brirannico, l'avvocato Ettore Troilo riusc\u00ec a costituire con volontari civili il gruppo della Brigata Maiella, che grazie all'aiuto militare alleato e alla conoscenza capillare del territorio occupato dai nazisti, lentamente conquistarono i centri occupati, risalendo il Sangro da Casoli a Torricella, a Pizzoferraro, sino a Castel di Sangro, a Campo di Giove, passando per Sulmona, e seguendo gli alleati sino a Bologna.\nLa battaglia del Sangro e la Brigata Maiella.\nTra il novembre del 1943 e l'aprile del successivo anno, i tedeschi giungono presso la Val di Sangro da Torino di Sangro e Paglieta, nonch\u00e9 da Lanciano. Casoli, paese pi\u00f9 popoloso dopo la vicina Atessa, \u00e8 dichiarata \"citt\u00e0 libera\" per gli sfollati, e cos\u00ec i nazisti raggiungono Gessopalena, dove ai primi del 1944 si consuma l'eccidio di Sant'Agata. Nel tentativo di rallentare gli alleati, i tedeschi adottano infatti la tattica della \"terra bruciata\". Il borgo roccioso di pietra calcarea della Maiella viene minato dalle fondamenta, con gli abitanti rinchiusi dentro le case, e fatto saltare in aria la notte del primo dell'anno. Successivamente i tedeschi raggiungono Taranta Peligna e Lettopalena, dove mettono in pratica lo stesso procedimento. Il borgo di Lettopalena viene cancellato, mentre il borgo di Taranta viene pesantemente bombardato dagli alleati.\nColledimacine e Torricella vengono bombardate dagli alleati, affinch\u00e9 i tedeschi non possano compiere gli stessi gesti. Gli alleati vengono aiutati dal comandante Ettore Troilo, capo della resistenza partigiana della Brigata Maiella. Tuttavia Torricella perde il castello baronale e numerosi civili, a Palena \u00e8 fatta saltare in aria la copertura della chiesa di San Falco dagli alleati, mentre \u00e8 in funzione la messa, e quasi tutto il borgo vecchio di Montenerodomo viene distrutto.\nLa battaglia proseguir\u00e0 per Gamberale e Quadri (quest'ultimo minato e fatto brillare dalle truppe tedesche, distruggendo il paese vecchio), e infine a Castel di Sangro (distruzione della parte bassa del paese dal bombardamento alleato), e a Roccaraso. In quest'ultima si comp\u00ec nel settembre 1943 l'efferato eccidio di Pietransieri. Anche il paese vicino di Roccacinquemiglia viene raso al suolo dai nazisti, nonch\u00e9 una parte di Rocca Pia. Ivi sorgeva una prigione di civili, occupata dagli sfollati di Lettopalena (distante oltre 20 km), costretti dai nazisti a percorrere d'inverno il valico della Forchetta a 1220 metri d'altitudine.\nLo sfondamento e l'avanzata alleata.\nNel marzo 1944 gli alleati riuscirono a spingere indietro i tedeschi, costringendoli a ritirarsi ad Ateleta prima e a San Pietro Avellana poi, fino a raggiungere la valle del Volturno in territorio molisano. Solo in maggio per\u00f2, a seguito dell'operazione Diadem - cui presero parte il II Corpo polacco, la \"United States Army North\" e l'ottava armata britannica - la linea venne espugnata, consentendo l'avanzata delle forze alleate verso la linea Hitler, dove le truppe della germania nazista si erano nuovamente asserragliate.\nTerritorio.\nI comuni attraversati dalla linea Gustav sono riportati nell'ordine in cui sono stati percorsi dai tedeschi e dagli alleati durante la campagna militare d'Italia del binomio 1943-1944.\nAbruzzo.\nOrtona, San Vito Chietino, Contrada Caldari, Miglianico, Tollo, Canosa Sannita, Crecchio, Arielli, Poggiofiorito, Frisa, Orsogna, Paglieta, Atessa, Fara San Martino, Gessopalena, Lama dei Peligni, Taranta Peligna, Lettopalena, Colledimacine, Torricella Peligna, Montenerodomo, Palena, Pizzoferrato, Gamberale, Quadri, Castel di Sangro, Roccaraso, Castelguidone.\nMolise.\nColli a Volturno, Rionero Sannitico, Isernia, Venafro, Castel San Vincenzo, Rocchetta a Volturno.\nCampania e Lazio.\nMignano Monte Lungo, Minturno, Cassino, Ausonia, Coreno Ausonio, Castelforte, Formia, Vallemaio, Gaeta, Capua"}
{"id": "64283", "revid": "287204", "url": "https://it.wikipedia.org/wiki?curid=64283", "title": "Francois Cevert", "text": ""}
{"id": "64285", "revid": "287204", "url": "https://it.wikipedia.org/wiki?curid=64285", "title": "Husker Du", "text": ""}
{"id": "64287", "revid": "49", "url": "https://it.wikipedia.org/wiki?curid=64287", "title": "Security through obscurity", "text": ""}
{"id": "64289", "revid": "15756", "url": "https://it.wikipedia.org/wiki?curid=64289", "title": "Principio di Kerckhoffs", "text": "In crittografia, il principio di Kerckhoffs (noto anche come assunzione, assioma o legge di Kerckhoffs), fu enunciato dal crittografo olandese Auguste Kerckhoffs alla fine del 1880. Esso afferma che la sicurezza di un crittosistema non deve dipendere dal tenere celato l'algoritmo crittografico ma solo dal tenere celata la chiave. \u00c8 un principio apprezzato da molti crittografi ed \u00e8 in netto contrasto con il principio della sicurezza tramite segretezza.\nIn altre parole, il sistema deve rimanere sicuro anche nell'ipotesi che il nemico conosca l'algoritmo di crittazione. Quest'ultimo pu\u00f2 anche essere di pubblico dominio; l'unica cosa che importa \u00e8 che rimanga segreta la chiave.\nIl principio \u00e8 stato riformulato (o forse indipendentemente formulato) da Claude Shannon nella forma \"il nemico conosce il sistema\": \u201cun sistema dovrebbe essere progettato sotto l'assunzione che il nemico guadagner\u00e0 immediatamente familiarit\u00e0 con esso\u201d. In questa forma, il principio \u00e8 noto come massima di Shannon.\nOrigini.\nNel 1883 Auguste Kerckhoffs scrisse due articoli pubblicati ne \"La Cryptographie Militaire\", nei quali stil\u00f2 sei principi progettuali per i cifrari militari:\nAlcuni non sono pi\u00f9 validi dall'avvento dei computer, ma il secondo principio, noto oggi come principio di Kerckhoffs, \u00e8 tutt'oggi di importanza critica.\nSpiegazione del principio.\nKerckhoffs considerava la crittografia come una sfida, e come una migliore alternativa alla tecnica steganografica, la quale era comune nel diciannovesimo secolo, per nascondere il significato dei messaggi militari. Il problema degli schemi di codifica \u00e8 che essi fanno affidamento sul fatto che gli uomini sappiano mantenere segreti i dizionari necessari alla decodifica. I dizionari steganografici, una volta rivelati, compromettono permanentemente il sistema di codifica corrispondente. Un altro problema \u00e8 dato dal fattore rischio che aumenta con l'aumentare delle persone che sono a conoscenza dei dizionari.\nLa crittografia del diciannovesimo secolo, al contrario, usava semplici tabelle per la trasposizione di caratteri alfanumerici, generalmente date da intersezioni riga-colonna che potevano essere modificate da chiavi genericamente corte e numeriche e che potevano essere trasferite alla memoria umana. Il sistema era visto come indecifrabile in quella tabella e le chiavi non sembravano avere senso compiuto ad un occhio esterno. Il messaggio segreto era compromesso solamente nel caso in cui la tabella, la chiave e il messaggio cadessero tutti nelle mani del nemico in un arco di tempo rilevante. Kerckhoff vedeva i messaggi tattici come se avessero solo poche ore di rilevanza. I sistemi non sono necessariamente compromessi, perch\u00e9 i loro componenti (ad esempio tabelle e tasti di caratteri alfanumerici) possono essere facilmente modificati.\nConsiderazioni odierne.\nUn cambiamento odierno al principio di Kerckhoffs idealizza che la sicurezza di un crittosistema dovrebbe dipendere esclusivamente dalla segretezza della chiave e da un randomizzatore privato. Si pu\u00f2 dire dunque che un metodo per decifrare e trasmettere informazioni segretamente dovrebbe essere sicuro anche se tutti sono a conoscenza del suo funzionamento. Sicuramente gli attaccanti hanno pi\u00f9 familiarit\u00e0 col sistema in questione, ma mancheranno di conoscenza quando dovranno approcciarsi con tutte le possibili istanze che gli vengono presentate dal sistema.\nAlcuni crittografi non sono d'accordo con questo e controbattono sul fatto che Kerckhoffs sentisse la necessit\u00e0 di mantenere segreta la chiave. Un altro fattore discordante \u00e8 dato dal fatto che non si \u00e8 sicuri della contrariet\u00e0 di Kerckhoffs al mantenere \"segreti\" altri componenti del sistema di crittografia (tabelle, protocolli, algoritmi, ecc.) fintanto che il sistema rimane \"indecifrabile\".\nVantaggio della chiave segreta.\nUtilizzare una crittografia sicura dovrebbe rimpiazzare il problema di mantenere i messaggi al sicuro con un metodo pi\u00f9 facile da gestire, ovvero mantenere al sicuro chiavi di relativamente piccole dimensioni. Un sistema che richiede segretezza a lungo termine per qualcosa di cos\u00ec grande e complesso come l'intero progetto di un sistema crittografico non pu\u00f2 ovviamente raggiungere questo obiettivo. Dunque se un sistema \u00e8 sicuro anche quando il nemico conosce tutto tranne che la chiave, l'unica cosa da gestire \u00e8 appunto mantenere le chiavi segrete.\nOvviamente ci sono molti metodi con i quali un attaccante pu\u00f2 venire a conoscenza dei dettagli interni del sistema. Tra questi abbiamo la corruzione, il ricatto, oppure la minaccia diretta verso un membro dello staff o verso dei clienti che sono in grado di spiegare il funzionamento del sistema. In guerra, ad esempio, una parte probabilmente catturer\u00e0 alcune attrezzature e persone dall'altra parte. Ogni parte user\u00e0 anche spie per raccogliere informazioni. Se un metodo coinvolge un software, qualcuno potrebbe fare un dump della memoria o eseguire il software sotto il controllo di un debugger per capire il metodo. Se si utilizza l'hardware, qualcuno potrebbe acquistare o rubare parte dell'hardware e costruire qualsiasi programma o gadget necessario per testarlo. L'hardware pu\u00f2 anche essere smontato in modo che i dettagli del chip possano essere esaminati al microscopio.\nMantenere la sicurezza.\nUna generalizzazione che alcuni fanno del principio di Kerckhoffs afferma: \u201cMinori e semplici sono i segreti che uno deve mantenere per assicurare la sicurezza del sistema, pi\u00f9 sar\u00e0 facile mantenere la sicurezza del sistema.\u201d\nOgni sistema di sicurezza dipende fondamentalmente dal mantenere qualcosa \"segreto\". Tuttavia l'obiettivo fondamentale del principio di Kerchoffs consiste nel tenere \"nascosto\" ci\u00f2 che \u00e8 meno dispendioso da cambiare in caso di eventi inaspettati e sgradevoli.\nAd esempio, un algoritmo crittografico pu\u00f2 essere implementato da hardware e software ampiamente distribuiti tra gli utenti. Se la sicurezza dipende dal mantenerlo \"segreto\", la divulgazione porta a grandi difficolt\u00e0 logistiche nello sviluppo, nella verifica e nella distribuzione di implementazioni di un nuovo algoritmo. D'altra parte, se la \"segretezza\" dell'algoritmo non \u00e8 importante, ma solo le chiavi utilizzate con l'algoritmo devono essere nascoste, la divulgazione delle chiavi richiede semplicemente il processo pi\u00f9 semplice e meno costoso di generare e distribuire nuove chiavi.\nApplicazioni.\nIn accordo con il principio di Kerckhoffs, la maggior parte dei crittografi civili utilizza algoritmi di dominio pubblico. Al contrario, i cifrari utilizzati per proteggere le informazioni governative o militari sono spesso mantenuti segreti. Tuttavia, non si deve presumere che i codici governativi / militari debbano essere tenuti segreti per mantenere la sicurezza. \u00c8 piuttosto comune tra le aziende il mantenere segreto il sistema interno. Il fulcro del dibattito consiste nel fatto che questa segretezza renda veramente il prodotto pi\u00f9 sicuro e meno vulnerabile agli attacchi, oppure si tratti esclusivamente di una sicurezza a breve termine e nel lungo periodo saranno i sistemi che sono stati pubblicati ed analizzati ad essere i pi\u00f9 sicuri ed affidabili.\nSicurezza tramite segretezza.\nSi tratta di un principio comune per le aziende, e talvolta anche per gli enti standard come nel caso del Content Scrambling System, allo scopo di mantenere \"segreti\" i meccanismi interni di un sistema. Alcuni sostengono che questa \"sicurezza tramite segretezza\" rende il prodotto pi\u00f9 sicuro e meno vulnerabile agli attacchi. Una contro-argomentazione \u00e8 che mantenere \"nascosto\" l'interno potrebbe migliorare la sicurezza a breve termine, ma a lungo termine dovrebbero essere considerati solo i sistemi che sono stati pubblicati e analizzati.\nSteve Bellovin comment\u00f2:"}
{"id": "64290", "revid": "599013", "url": "https://it.wikipedia.org/wiki?curid=64290", "title": "John Love", "text": "Biografia.\nDopo aver cominciato a correre nella natia Rhodesia, Love si trasfer\u00ec in Europa nei primi anni sessanta a correre per la squadra di Formula Junior di Ken Tyrrell, ma per vari motivi (tra cui un incidente) non riusc\u00ec ad ottenere grandi risultati. Si impose per\u00f2 nel 1962 nel campionato turismo britannico. Ritorn\u00f2 allora in Sudafrica dove si dedic\u00f2 alle gare di Formula 1 locali, allora frequenti, che si alternavano a gare internazionali quando le principali scuderie si spostavano in Africa per il Gran Premio del Sud Africa o le gare di contorno non valide per il campionato mondiale.\nVinse per ben sei volte il Campionato sudafricano di Formula 1. Nel Gran Premio del Sud Africa 1967 Love si trov\u00f2 a guidare una Cooper di due anni prima modificata con un motore \"Tasman\" Climax FPF da 2700\u00a0cc, vettura adatta per gare locali ma non all'altezza dei migliori piloti della Formula 1 al volante di monoposto da 3000\u00a0cc. Ci\u00f2 nonostante, e a 42 anni, Love si qualific\u00f2 quinto e in gara si ritrov\u00f2 in testa quando al 61\u00ba giro sia Jack Brabham che Denny Hulme si ritirarono a causa delle condizioni torride del circuito di Kyalami.\nLove dovette per\u00f2 fermarsi ai box per un rifornimento di carburante (la sua vettura non aveva l'autonomia di un intero Gran Premio) e cos\u00ec termin\u00f2 al secondo posto dietro Pedro Rodr\u00edguez in una Cooper ufficiale a motore Maserati, un grosso risultato per un privato in una vettura antiquata. L'anno successivo Love sal\u00ec di nuovo all'onore della cronaca per aver corso in una Brabham colorata con le insegne della marca di sigarette Gunston, il primo esempio di sponsorizzazione professionale nella Formula 1.\nLove muore nel 2005 e riceve sepoltura all'interno della chiesa apostolica della pentecoste di Bulawayo."}
{"id": "64291", "revid": "125753415", "url": "https://it.wikipedia.org/wiki?curid=64291", "title": "Inquinamento luminoso", "text": "L'inquinamento luminoso \u00e8 l'effetto lesivo e deleterio causato dalle luminarie artificiali urbane e suburbane, utilizzate dall'uomo nelle zone abitate e nelle vie di collegamento tra queste, originato soprattutto da una cattiva progettazione di illuminotecnica e da un abuso energetico sconsiderato. Ci\u00f2, ovviamente, causa un ulteriore inquinamento chimico ambientale, dovuto alla produzione energetica in eccedenza, dell'elettricit\u00e0 necessaria ad alimentarlo, ed aumenta in parte anche il riscaldamento globale non necessario.\nL'inquinamento luminoso \u00e8 fondamentalmente un'alterazione spesso nociva, dei naturali e normalmente bassi livelli di luce, che sarebbero presenti nell'ambiente notturno, in assenza di luminarie artificiali. Questa alterazione provoca danni di diversa natura: ambientali, scientifici, culturali ed economici. La definizione legislativa pi\u00f9 utilizzata (vedi sotto) lo qualifica come \"ogni irradiazione di luce diretta al di fuori delle aree a cui essa \u00e8 funzionalmente dedicata, ed in particolare verso la volta celeste\". Ogni anno si celebra una giornata di riflessione su questo tema, che \u00e8 diventato un problema mondiale. La prima si \u00e8 celebrata il 28 febbraio 1991 ed ogni 17 ottobre (dal 1993), in Italia \u00e8 la \"Giornata Nazionale contro l'Inquinamento Luminoso\".\nDescrizione.\nCome ben si sa, \u00e8 preferibile usufruire al massimo della luce naturale (solare) a nostra disposizione: l'intensit\u00e0 dell'illuminazione diretta, \u00e8 proporzionale alla proiezione della volta celeste osservabile dall'ambiente confinato in questione e all'angolazione con cui la luce penetra all'interno. Per questo motivo, le dimensioni delle finestrature e la posizione di ciascun piano nella complessit\u00e0 degli edifici, rivestono vitale importanza.E dove la sorgente di luce naturale non sia pi\u00f9 sufficiente, si ricorre a una fonte artificiale, la quale deve, per\u00f2, presentare alcune condizioni specifiche:\nLe grandezze fotometriche che caratterizzano l'illuminazione artificiale sono:\nMetodo di misurazione della luminosit\u00e0 \u00e8 il \"luxmetro\", strumentazione che esprime l'intensit\u00e0 luminosa di un qualsiasi ambiente o parte di esso direttamente in lux.\nTra le sorgenti luminose si distinguono quelle a irradiazione per effetto termico (lampade a incandescenza) e quelle a scarica in gas e vapori (lampade a vapore di mercurio, a vapore di sodio, fluorescenti).\nTra i danni ambientali si possono elencare: difficolt\u00e0 o perdita di orientamento in diverse specie animali (uccelli migratori, tartarughe marine, falene notturne, chirotteri), alterazione del fotoperiodo in alcune piante, alterazione dei ritmi circadiani nelle piante, negli animali (come l'uomo) e nei microorganismi, crescita stentata del perifiton; ad esempio, la produzione della melatonina viene bloccata gi\u00e0 a bassissimi livelli di luce e ci\u00f2 causa l'alterazione del sonno. Nel 2001 \u00e8 stato scoperto nell'occhio, un nuovo fotorecettore retinico che non contribuisce al meccanismo della visione, ma regola il nostro orologio biologico. Il picco di sensibilit\u00e0 di questo sensore \u00e8 nella parte blu dello spettro visibile (lunghezza d'onda ) e per questo, le lampade con una forte dominante blu (generalmente, le lampade a LED) sono quelle che possono alterare maggiormente i nostri ritmi circadiani. Mentre le lampade che fanno meno danno, da questo punto di vista, poich\u00e9 presentano dominanti nel rosso dello spettro visibile, sono quelle al sodio ad alta pressione, e ancor meno dannose, quelle a bassa pressione.\nIl danno culturale principale \u00e8 dovuto alla \"sparizione del cielo stellato\", nei paesi e nelle zone pi\u00f9 inquinate. Il cielo stellato \u00e8 stato da sempre una fonte principale di ispirazione per la religione, la filosofia, la scienza e la cultura in genere. Ma l'inquinamento luminoso che si riflette nell'atmosfera, produce un bagliore velato ad ampio campo superficiale, che occlude la visione delle stelle e degli oggetti celesti, normalmente visibili a occhio nudo.\nFra le scienze pi\u00f9 danneggiate dalla sparizione del cielo stellato vi \u00e8 senza dubbio l'astronomia sia amatoriale che professionale; un cielo troppo luminoso infatti limita fortemente l'efficienza dei telescopi ottici che devono sempre pi\u00f9 spesso essere posizionati lontano da questa forma di inquinamento.\nIl danno economico \u00e8 dovuto principalmente allo spreco di energia elettrica impiegata per illuminare inutilmente le zone che non andrebbero illuminate, come la volta celeste, le facciate degli edifici privati, i prati e i campi a lato delle strade o al centro delle rotatorie o che andrebbero illuminate in maniera pi\u00f9 efficiente evitando inutili dissipazioni. Uno dei temi trainanti, nella lotta all'inquinamento luminoso, \u00e8 quello del risparmio energetico. La spesa energetica annua per illuminare inutilmente l'ambiente notturno, \u00e8 dell'ordine del miliardo di euro, senza contare le spese di manutenzione, riparazione e installazione dei vecchi e dei nuovi impianti. Eventi internazionali, come \"Ora della Terra\", tentano di promuovere soluzioni e dibattiti funzionali, ai cambiamenti climatici globali.\nMappatura ed estensione del fenomeno.\nNegli ultimi anni si \u00e8 assistito a una crescente attenzione del mondo scientifico al problema dell'inquinamento luminoso. In effetti per molto tempo non si \u00e8 riusciti nemmeno a inquadrarlo nei termini propri dell'inquinamento, focalizzandosi soltanto sull'aspetto relativo alla perdita economica dovuta a un'illuminazione inefficiente.\nLo studio pi\u00f9 recente, pubblicato sulla rivista \"Science Advances\" nel giugno 2016, ne ha effettuato la pi\u00f9 accurata mappatura attualmente possibile evidenziando la gravit\u00e0 di un fenomeno che interessa ormai la quasi totalit\u00e0 delle aree urbane estendendosi poi per centinaia di chilometri da queste\nLa disciplina dell'inquinamento luminoso in Italia.\nAlla data attuale la prevenzione dell'inquinamento luminoso non \u00e8 regolamentata da una legge nazionale: bench\u00e9 essa sia stata pi\u00f9 volte sottoposta al parlamento, non \u00e8 mai giunta alla discussione in aula. Le singole regioni e la provincia autonoma di Trento hanno tuttavia promulgato testi normativi in materia, mentre la norma Uni 10819 disciplina la materia laddove non esista alcuna specifica pi\u00f9 restrittiva. A seconda del regolamento tecnico richiamato i testi normativi possono essere classificati in:"}
{"id": "64295", "revid": "54253", "url": "https://it.wikipedia.org/wiki?curid=64295", "title": "Osama Bin Laden", "text": ""}
{"id": "64301", "revid": "30610", "url": "https://it.wikipedia.org/wiki?curid=64301", "title": "Chiave (crittografia)", "text": "Una chiave, nella crittografia, \u00e8 un'informazione usata come parametro in un algoritmo crittografico. Sono utilizzate in molte applicazioni crittografiche e, secondo il principio di Kerckhoffs, sono l'unico dato che \u00e8 davvero necessario tenere segreto.\nDescrizione.\nUna chiave crittografica non \u00e8 una password n\u00e9, tantomeno, un PIN: \u00e8 una stringa alfanumerica che implementa l'algoritmo di codifica/decodifica dell'informazione protetta. La dimensione della chiave, generalmente misurata in bit, dipende dal particolare algoritmo usato.\nAlcuni algoritmi possono utilizzare chiavi di lunghezze diverse e in questo caso pi\u00f9 lunga \u00e8 la chiave tanto pi\u00f9 difficile sar\u00e0 forzare il messaggio cifrato.\nEsiste un metodo per stimare la lunghezza minima della chiave da utilizzare e si basa sulla simulazione di un attacco di forza bruta: una chiave di n bit avr\u00e0 2n chiavi distinte e non conoscendo quale chiave sia stata usata bisogner\u00e0 provarle tutte fino ad individuare la chiave giusta. Imponendo per quanto tempo si \u00e8 interessati a mantenere segreta un'informazione (pochi giorni o molti anni), conoscendo la potenza di calcolo a disposizione del \"nemico\" e la complessit\u00e0 dell'algoritmo di forzatura, si calcolano quante chiavi possano venir provate in quel periodo di tempo dal sistema. Indicato quel numero con m, la chiave dovr\u00e0 quindi avere almeno log2(m) bit.\nPoich\u00e9 gli algoritmi possono utilizzare solo chiavi di lunghezze ben fissate si arrotonda la lunghezza trovata per eccesso fino alla dimensione utilizzabile dall'algoritmo.\nAttualmente, per garantire la privacy personale, si stima siano necessarie chiavi di almeno 128 bit per cifrari simmetrici e di 1024 bit per cifrari asimmetrici; poich\u00e9 la potenza di calcolo disponibile aumenta molto velocemente, grazie non solo a processori sempre pi\u00f9 veloci, ma anche alla disponibilit\u00e0 di eseguire attacchi distribuiti con sempre pi\u00f9 elaboratori collegati tra loro via Internet, questi valori sono destinati a crescere e gi\u00e0 oggi sono raccomandabili chiavi asimmetriche di lunghezza 3072 bit.\nPoich\u00e9 la sicurezza del sistema si basa sulla segretezza della chiave, la scelta del numero usato riveste particolare importanza. Una delle caratteristiche fondamentali di una chiave \u00e8 di essere un numero scelto totalmente a caso nel dominio. Questo significa che presi due elaboratori identici, accesi nello stesso istante e che compiono esattamente le stesse operazioni, \"devono\" scegliere numeri \"diversi\".\nSi parla di funzione random sicura quando una funzione \u00e8 in grado di restituire un numero casuale con probabilit\u00e0 uniforme nel dominio, cio\u00e8 con la massima entropia. Per poter garantire questa caratteristica, la funzione usa valori esterni al sistema crittografico come, ad esempio, la temperatura del processore, lo spazio libero sul disco di sistema, la posizione e i movimenti del puntatore del mouse e molte altre variabili aleatorie difficilmente riproducibili.\nL'uso di una funzione random predicibile, invece, vanificherebbe la scelta di una chiave anche molto lunga, in quanto diventerebbe possibile \"calcolare\" la chiave usata dalla vittima. Alcune applicazioni di crittografia danno la possibilit\u00e0 di creare anche una chiave di ripristino (stringa alfanumerica) da utilizzare quando il procedimento di sblocco non dovesse funzionare (ovviamente la chiave di ripristino \u00e8 associato all'ID della chiave crittografica).\nFisicamente, una chiave crittografica pu\u00f2 essere generata, oltre che da applicazioni software, anche attraverso dispositivi hardware sia integrati che portatili come un dispositivo USB (chiavetta) dotato di certificato digitale."}
{"id": "64302", "revid": "729019", "url": "https://it.wikipedia.org/wiki?curid=64302", "title": "Battaglia del Mar dei Coralli", "text": "La battaglia del Mar dei Coralli, combattuta dalla marina statunitense e da quella giapponese tra il 4 e l'8 maggio 1942, fu il primo grosso scontro tra portaerei della seconda guerra mondiale e una delle battaglie pi\u00f9 importanti della guerra del Pacifico. Fu anche la prima battaglia navale a svolgersi a lunga distanza; nessuna delle due flotte di superficie avvist\u00f2 mediante l'utilizzo di navi l'altra, n\u00e9 fu sparato un solo colpo di cannone contro unit\u00e0 di superficie.\nSituazione strategica.\nAlla met\u00e0 del 1942, l'Impero giapponese occupava l'intera met\u00e0 occidentale dell'Oceano Pacifico, oltre alla Birmania e alla Cina settentrionale. L'espansione nel sud-est asiatico era stata fulminea, e fu presa in esame, prima del previsto, la possibilit\u00e0 di assaltare direttamente l'Australia, un obiettivo ambizioso, ma che da sempre aveva affascinato i capi militari nipponici, in particolare della marina.\nLa decisione fu sostenuta anche dall'ammiraglio Isoroku Yamamoto, che anzi consigli\u00f2 di effettuare al pi\u00f9 presto la nuova spinta per usufruire del vantaggio strategico giapponese, dell'alto morale delle forze armate e della costernazione e scoramento che ancora regnavano in campo alleato. Era per\u00f2 necessario, prima di attaccare il continente australe, mettere fuori causa la base alleata a Port Moresby. L'intera operazione si bas\u00f2 perci\u00f2 su questo obiettivo.\nIl piano giapponese.\nAl fine di distruggere la scomoda base alleata in Nuova Guinea, i giapponesi applicarono l'operazione Mo, gi\u00e0 elaborata dal 1938 e composta di quattro fasi:\nTutte queste forze furono concentrate nelle Salomone e in Nuova Britannia, riunite sotto il comando della 4\u00aa Flotta del viceammiraglio Shigeyoshi Inoue, che disponeva anche delle forze aeree con base a Lae, Salamua e Rabaul, le quali avrebbero bombardato nei primi giorni di maggio 1942 Port Moresby per agevolare lo sbarco.\nI preparativi degli Alleati.\nGli Alleati, informati dall'attiva aviazione australiana, avevano individuato le navi giapponesi riunite nei porti della Nuova Britannia e rilevato un intenso traffico radio nipponico, cosa che confermava i timori secondo i quali il Giappone si preparava ad una nuova offensiva; Nimitz suppose che l'obiettivo di tali forze potesse essere solo Port Moresby, l'unica base alleata che, resistendo alla pressione dell'esercito giapponese, impediva all'Impero del Sol Levante di attaccare direttamente l'Australia.\nIl 1\u00ba maggio 1942 furono fatte affluire nel settore meridionale del fronte del Pacifico, nel tratto di oceano compreso tra la Nuova Guinea e le isole Salomone, due \"task force\" composte da navi statunitensi ed australiane, la TF17 e la TF44, per contrastare il tentativo nipponico di sbarco a Port Moresby nella Nuova Guinea meridionale, previsto per il 10 maggio: esse, al comando rispettivamente del contrammiraglio Frank Fletcher e del contrammiraglio inglese John Crace, riunivano le portaerei \"Lexington\" e \"Yorktown\", 7 incrociatori pesanti (gli statunitensi \"Astoria\", \"Chester\", \"Chicago\", \"Minneapolis\", \"New Orleans\", \"Portland\", e l'HMAS \"Australia\") e uno leggero (l'australiano HMAS \"Hobart\"), 13 cacciatorpediniere e due petroliere. Tutte queste navi si riunirono vicino all'isola di Espiritu Santo e si rifornirono.\nPrimi contatti.\nIl 2 maggio il gruppo della portaerei \"Yorktown\" si diresse solitariamente a ovest, in quanto Fletcher era stato informato di trasporti giapponesi all'ancora davanti a Tulagi: anche se non voleva disperdere le forze l'ammiraglio decise di attaccare, e la mattina del 4 decollarono 46 aerei, seguiti da una seconda ondata di 38 apparecchi e da una finale di 21 velivoli. Le distruzioni arrecate furono per\u00f2 modeste in confronto al consumo di munizioni, carburante e tempo.\nL'ammiraglio giapponese Takeo Takagi, comandante della forza d'urto, sapeva che la flotta americana era vicina grazie all'attacco all'isola, ma non era riuscito ad individuarla con precisione: ciononostante dopo che le sue navi ebbero terminato il rifornimento lasci\u00f2 le Salomone a nord-est e si port\u00f2, il giorno 5, sulla sinistra del convoglio d'invasione, per parare eventuali attacchi americani. Durante questa giornata, per\u00f2, come anche il 6 maggio e la notte del 7, le due squadre avversarie, la Task Force 17 e la forza d'urto di Takagi, non si erano avvistate e le ricognizioni furono quasi tutte infruttuose, a causa delle nuvole basse e che coprivano vaste zone di mare. Solo un idrovolante giapponese aveva individuato poco prima di essere abbattuto la \"Yorktown\", ma il suo messaggio arriv\u00f2 a Takagi il giorno dopo, il 7 maggio.\nLo scontro.\nLa mattina del 7 maggio, Fletcher distacc\u00f2 gli incrociatori australiani di Crace verso Port Moresby per garantirne la difesa: le navi si portarono davanti allo stretto di Jomard e, sebbene fatte segno di tre attacchi aerei, tutti scongiurati, rimasero in quella zona, ritenuta giustamente un punto di passaggio obbligato per i giapponesi. Inoue, a Rabaul, fu informato di questa forza americana, e decise a malincuore di far ritirare il convoglio d'invasione, che non sarebbe potuto passare: Port Moresby era salva, ma gli americani lo seppero molto pi\u00f9 tardi. Nel frattempo Takagi, la cui flotta aveva mantenuto la rotta sud, decise di puntare a nord-ovest, ordinando per\u00f2 una serie di ricognizioni nel settore di mare compreso tra Port Moresby e le isole Russell, a nord di Guadalcanal. Finalmente un bombardiere avvist\u00f2 le navi americane (una portaerei e tre cacciatorpediniere) e Takagi invi\u00f2 subito all'attacco 68 aerei, ma i velivoli giapponesi affondarono solo la petroliera \"Neosho\" e il cacciatorpediniere che la scortava: il ricognitore aveva infatti commesso un increscioso errore d'identificazione.\nFrattanto Fletcher, che era stato localizzato da ricognitori nemici, scopr\u00ec a sua volta una formazione giapponese e ordin\u00f2 subito di decollare: 93 aerei si diressero verso il punto segnalato, ma Fletcher si accorse, troppo tardi, che le navi avvistate erano la piccola e trascurabile squadra dell'ammiraglio Marushige, il quale doveva occupare le isole Louisiade, e cos\u00ec si priv\u00f2 degli effettivi necessari all'attacco di altri e pi\u00f9 importanti bersagli.\nDurante il viaggio la formazione aerea incroci\u00f2 la flotta dell'ammiraglio Got\u014d, con compiti di copertura, e l'attacc\u00f2, affondando la portaerei leggera \"Shoho\". Aerei giapponesi, decollati precedentemente dalle portaerei \"Shokaku\" e \"Zuikaku\", non individuarono gli americani e l'appontaggio notturno provoc\u00f2 la perdita di 11 velivoli. Gli americani, grazie al radar, scoprirono le portaerei giapponesi che reimbarcavano i velivoli, ma visto che stava per calare la notte Fletcher decise saggiamente di evitare il combattimento, vista la superiorit\u00e0 nipponica in scontri navali notturni; anche Takagi, conscio della stanchezza degli equipaggi e deluso dagli avvenimenti della giornata prefer\u00ec mantenere intatte le forze per il giorno successivo, dirigendo a nord, mentre Fletcher puntava a sud-est.\nIl giorno dopo, 8 maggio, Takagi fece eseguire delle ricognizioni e in contemporanea fece partire un'ondata di 69 aerei. La flotta statunitense fu scoperta nelle prime ore di mattina in una zona sgombra da nuvole a sud-est e gli aerei vi si diressero. Fletcher ordin\u00f2 a sua volta delle ricognizioni, ma quando fu scoperto i Dauntless non avevano ancora individuato nessuna nave giapponese. Solo un'ora dopo che la flotta americana era stata individuata i Dauntless di ricognizione segnalarono, erroneamente, la squadra giapponese a 175 miglia a nord-est: Fletcher ordin\u00f2 di attaccare e 82 velivoli decollarono, ma un secondo ricognitore trasmise l'esatta posizione della flotta nipponica, cos\u00ec solo parte dei gruppi aerei americani attacc\u00f2 a due riprese la flotta giapponese, danneggiando la portaerei \"Shokaku\".\nFrattanto gli aerei giapponesi erano giunti sopra la squadra statunitense ed, eliminati gli F4F della difesa, si gettarono sulle portaerei: la \"Yorktown\" incass\u00f2 una bomba da 800 chili, mentre la \"Lexington\" fu colpita da 3 siluri e due bombe, che provocarono gravi danni, 216 morti e impedirono per alcune ore di accogliere gli aerei a bordo. L'equipaggio riusc\u00ec comunque a tamponare le falle e a spegnere quasi tutti gli incendi; nel primo pomeriggio per\u00f2, una grande esplosione scosse \"Lady Lex\", come era affettuosamente chiamata: infatti gas di benzina per aerei si erano diffusi per la nave e si erano incendiati a causa di scintille prodotte dai generatori. La nave, ridotta a un cumulo di ferraglia, fu infine affondata da un cacciatorpediniere.\nLa battaglia era ormai terminata: in campo giapponese, Takagi ritenne di aver affondato due portaerei, notizia che trasmise al Quartier generale imperiale; l'ammiraglio Yamamoto gli ordin\u00f2 di finire la flotta americana, ma il 9 e il 10 maggio le ricerche delle navi nipponiche furono vane. Il giorno dopo Inoue venne a sapere di una terza flotta americana che stava convergendo nel settore e ordin\u00f2 la ritirata di tutti i gruppi navali. Dal canto suo Fletcher non insegu\u00ec le flotte giapponesi ma si ritir\u00f2 dirigendosi verso Pearl Harbor.\nEsito.\nL'esito della battaglia del mar dei Coralli (prima battaglia aeronavale della storia combattuta esclusivamente da aerei, senza diretto contatto tra le unit\u00e0 navali) fu quindi una vittoria parziale delle forze giapponesi, ma nel Pacifico gli alleati erano riusciti a impedire lo sbarco dei giapponesi in Nuova Guinea e, per la prima volta dall'inizio del conflitto, erano riusciti nell'impresa di contrastare efficacemente un'iniziativa dell'Impero del Sol Levante. Port Moresby sarebbe divenuto il trampolino che avrebbe permesso la riconquista dell'intera Nuova Guinea.\nLa battaglia era infatti, tatticamente, una vittoria giapponese: Takagi, nonostante avesse perduto la portaerei leggera \"Shoho\", 44 aerei imbarcati e dovesse registrare danni sulla \"Shokaku\", aveva distrutto la portaerei \"Lexington\", 33 aerei americani e affondato il cacciatorpediniere \"Sims\" e la petroliera \"Neosho\", e tali risultati sembravano confermare un'altra vittoria per le forze armate del Sol Levante. Da un punto di vista strategico, per\u00f2, erano gli americani i vincitori: infatti Port Moresby era ancora in mano alleata e i giapponesi non avrebbero pi\u00f9 avuto l'opportunit\u00e0 di arrivare cos\u00ec vicini alla conquista dell'Australia.\nL'importanza della battaglia del Mar dei Coralli risiede anche nel fatto che fu la prima del suo genere, in quanto fu combattuta esclusivamente tra aerei imbarcati o tra essi e le navi dell'avversario, senza che i cannoni delle due flotte sparassero un solo colpo contro unit\u00e0 di superficie: rappresenta dunque una delle pi\u00f9 importanti battaglie aeronavali della guerra del Pacifico e la novit\u00e0 della portaerei, nave strategicamente superiore alla corazzata."}
{"id": "64305", "revid": "57342", "url": "https://it.wikipedia.org/wiki?curid=64305", "title": "Premio C\u00e9sar", "text": "Il premio C\u00e9sar \u00e8 un riconoscimento cinematografico assegnato annualmente dal 1976 dall'\"Acad\u00e9mie des arts et techniques du cin\u00e9ma\" ai migliori film e alle principali figure professionali del cinema francese.\nI premi sono assegnati alla fine del primo trimestre dell'anno, attraverso il voto dei membri dell'\"Acad\u00e9mie\" ai film usciti nelle sale cinematografiche francesi fra il 1\u00ba gennaio e il 31 dicembre dell'anno precedente, durante la \"C\u00e9r\u00e9monie des C\u00e9sar\" presieduta da un'importante personalit\u00e0 del mondo del cinema, che si svolge in uno dei principali teatri parigini (dal 2002 il Th\u00e9\u00e2tre du Ch\u00e2telet) e che fin dalla prima edizione ha avuto la diretta televisiva (dal 1994 su Canal+).\nStoria.\nL'\"Acad\u00e9mie\" \u00e8 nata nel 1974 su iniziativa del produttore Georges Cravenne, in analogia con la statunitense Academy of Motion Picture Arts and Sciences internazionalmente conosciuta per l'assegnazione dei Premi Oscar, per raggruppare i professionisti dell'industria cinematografica francese e, a partire dal 1976, per riconoscerne e celebrarne i risultati pi\u00f9 significativi attraverso l'assegnazione dei Premi C\u00e9sar.\nIl premio trae nome da quello dello scultore C\u00e9sar Baldaccini, che ha realizzato appositamente per l'\"Acad\u00e9mie\" l'opera unica di cui i trofei consegnati ai vincitori delle varie categorie sono l'esatta riproduzione.\nNella prima edizione, la cui cerimonia si \u00e8 svolta il 3 aprile 1976 ed \u00e8 stata presieduta da Jean Gabin, sono stati assegnati tredici Premi C\u00e9sar, un numero che si \u00e8 poi modificato nel corso degli anni, con la creazione di nuove categorie e l'abbandono di altre. Il maggior numero di premi, ventidue, \u00e8 stato assegnato nell'edizione del 1991.\nNel corso degli anni sono stati assegnati anche Premi C\u00e9sar onorari a personalit\u00e0 di rilevanza internazionale in riconoscimento del valore dell'insieme della loro opera.\nRecord.\nFilm.\nIn 40 edizioni due soli film sono riusciti a vincere tutti e cinque i premi \"maggiori\" (film, regista, attore, attrice e sceneggiatura): \"L'ultimo metr\u00f2\" (\"Le dernier m\u00e9tro\") di Fran\u00e7ois Truffaut e \"Amour\" di Michael Haneke.\nI film che hanno vinto il maggior numero di premi sono i seguenti:\nPersone.\nRegisti.\nIl premio per il miglior regista \u00e8 stato vinto quattro volte da Roman Pola\u0144ski (su 4 candidature), vincitore in un'occasione anche come sceneggiatore.\n\u00c8 stato vinto due volte dai seguenti autori:\nAttori.\nGli attori, senza distinzione di sesso e di categoria (attore, attore non protagonista, promessa), che hanno vinto il maggior numero di premi sono i seguenti:\nG\u00e9rard Depardieu e Isabelle Huppert sono gli attori che hanno ricevuto il maggior numero di candidature, rispettivamente 16 e 13, ma ciascuno ha vinto in sole due occasioni.\nAltre categorie.\nIl premio per la miglior sceneggiatura (miglior sceneggiatura originale o il miglior adattamento, miglior sceneggiatura originale, miglior adattamento) \u00e8 stato vinto 4 volte dalla coppia Jean-Pierre Bacri-Agn\u00e8s Jaoui e da Jacques Audiard.\nIl premio per la miglior fotografia \u00e8 stato vinto 3 volte da Thierry Arbogast (su 8 candidature), Philippe Rousselot (su 6 candidature) e Yves Angelo (su 6 candidature, due in una sola edizione).\nIl premio per il miglior montaggio \u00e8 stato vinto 5 volte da Juliette Welfling (su 8 candidature).\nIl premio per la miglior scenografia \u00e8 stato vinto 3 volte da Jacques Saulnier (su 10 candidature), Alexandre Trauner (su 7 candidature) e Pierre Guffroy (su 5 candidature).\nIl premio per i migliori costumi \u00e8 stato vinto 3 volte da Christian Gasc (su 7 candidature) e da Caroline de Vivaise (su 4 candidature).\nIl premio per la miglior colonna sonora \u00e8 stato vinto 3 volte da Georges Delerue (su 8 candidature), Alexandre Desplat (su 8 candidature), Bruno Coulais (su 7 candidature) e Michel Portal (su 4 candidature)."}
{"id": "64307", "revid": "767487", "url": "https://it.wikipedia.org/wiki?curid=64307", "title": "Premio C\u00e9sar per il miglior produttore", "text": "Il premio C\u00e9sar per il miglior produttore (\"C\u00e9sar du meilleur producteur\") \u00e8 un premio cinematografico francese assegnato in sole due edizioni dei premi C\u00e9sar."}
{"id": "64308", "revid": "486946", "url": "https://it.wikipedia.org/wiki?curid=64308", "title": "Battaglia di Monte Cassino", "text": ""}
{"id": "64309", "revid": "928766", "url": "https://it.wikipedia.org/wiki?curid=64309", "title": "Guy Ligier", "text": "Carriera.\nRimasto orfano in giovane et\u00e0 fu subito attratto dallo sport e prima di passare ai motori fu campione di Francia di canottaggio e rugbista a 15 nel , rappresentando la Francia \"B\" e la Militare.\nSul finire degli anni cinquanta si dedic\u00f2 al motociclismo, ottenendo il titolo di campione francese \"Inter\" della 500 nel 1959 e partecipando nello stesso anno al GP di Francia del Motomondiale (13\u00ba con una Norton 500), dopo avervi peraltro debuttato con un ritiro gi\u00e0 due anni prima.\nPass\u00f2 al mondo dell'automobilismo relativamente tardi, agli inizi degli anni sessanta contemporaneamente all'ampliamento delle sue attivit\u00e0 di imprenditore nel campo delle opere pubbliche.\nLa sua avventura nel mondo delle quattro ruote fu, per la maggior parte di quel periodo, legata indissolubilmente a quella di un altro pilota francese Jo Schlesser con cui corse sia nelle categorie di gare monoposto che in quelle di durata degli Sport Prototipo.\nIl debutto in Formula 1 avvenne in forma privata nella stagione 1966 e continu\u00f2 anche nella successiva senza peraltro giungere a risultati di particolare rilievo.\nIl ritiro di Ligier dall'agonismo in prima persona avvenne nel 1968, spinto anche dalla morte dell'amico Schlesser in un incidente di corsa, cominciando per\u00f2 una sua attivit\u00e0 di costruttore di vetture da corsa e fondando la Ligier, che guid\u00f2 in prima persona per 24 anni, fino alla vendita, avvenuta nel 1992, all'imprenditore Cyril de Rouvre.\n\u00c8 morto il 23 agosto 2015 all'et\u00e0 di 85 anni."}
{"id": "64312", "revid": "404338", "url": "https://it.wikipedia.org/wiki?curid=64312", "title": "Lp", "text": ""}
{"id": "64313", "revid": "319274", "url": "https://it.wikipedia.org/wiki?curid=64313", "title": "Istogramma", "text": "L'istogramma \u00e8 la rappresentazione grafica (diagramma) di una distribuzione in classi di un carattere continuo.\nDescrizione.\nL'istogramma \u00e8 costituito da rettangoli adiacenti, le cui basi sono allineate su un asse orientato e dotato di unit\u00e0 di misura (l'asse ha l'unit\u00e0 di misura del carattere e pu\u00f2 essere inteso come l'asse delle ascisse). L'adiacenza dei rettangoli d\u00e0 conto della continuit\u00e0 del carattere. Ogni rettangolo ha base di lunghezza pari all'ampiezza della corrispondente classe; l'altezza invece \u00e8 calcolata come densit\u00e0 di frequenza, ossia \u00e8 pari al rapporto fra la frequenza (assoluta) associata alla classe e l'ampiezza della classe.\nL'area della superficie di ogni rettangolo coincide con la frequenza associata alla classe cui il rettangolo si riferisce e per tale caratteristica gli istogrammi rappresentano un tipo di areogramma. La somma delle aree dei rettangoli \u00e8 uguale alla somma delle frequenze dei valori appartenenti alle varie classi.\nVolendo si pu\u00f2 scegliere di rappresentare nell'istogramma le frequenze relative (anzich\u00e9 le semplici frequenze assolute) delle varie classi.\nDividendo le frequenze relative di un istogramma per l'ampiezza di ciascuna classe si attuer\u00e0 un processo di normalizzazione dell'istogramma ottenendo cos\u00ec un istogramma di densit\u00e0, la cui somma delle aree delle ampiezze di ciascuna classe rappresentata sar\u00e0 uguale ad 1.\nNell'ipotesi che la numerosit\u00e0 dei valori osservati tenda a infinito, e contemporaneamente l'ampiezza delle classi tenda a zero, l'istogramma converge, a sua volta, a una stima (seppur distorta) della legge di probabilit\u00e0 che regola l'esperimento casuale da cui si osserva il carattere.\nGli istogrammi non devono essere confusi con i grafici a colonne: questi ultimi infatti, a differenza dei primi, hanno altezza proporzionale alla frequenza e sono costituiti da rettangoli separati tra loro.\nGli istogrammi vengono spesso utilizzati nella fotografia digitale e nel fotoritocco per analizzare la luminosit\u00e0 di un'immagine.\nL'istogramma \u00e8 uno dei sette strumenti della qualit\u00e0, si costruisce partendo dalla massima escursione tra i dati dividendola per gli intervalli desiderati."}
{"id": "64314", "revid": "57342", "url": "https://it.wikipedia.org/wiki?curid=64314", "title": "Premio C\u00e9sar per il miglior film", "text": "Il premio C\u00e9sar per il miglior film (\"C\u00e9sar du meilleur film\") \u00e8 un premio cinematografico assegnato annualmente dall\"Acad\u00e9mie des arts et techniques du cin\u00e9ma\" a partire dal 1976 al miglior film di produzione francese uscito nelle sale cinematografiche nel corso dell'anno precedente.\nAlbo d'oro.\nI vincitori sono indicati in grassetto, a seguire gli altri candidati."}
{"id": "64318", "revid": "1509124", "url": "https://it.wikipedia.org/wiki?curid=64318", "title": "Teorema di Coase", "text": "Il teorema di Coase, frutto degli studi di Ronald Coase che lo pubblic\u00f2 nel 1960 nell'articolo \"The Problem of Social Cost\" che gli valse il premio Nobel per l'economia nel 1991, \u00e8 un tentativo di dimostrare come, attraverso il mercato, si possa giungere a un'efficienza, intesa come somma netta del benessere sociale (un succedaneo pi\u00f9 facile da misurare rispetto alla \"felicit\u00e0\") superiore rispetto a quella che si pu\u00f2 ottenere con l'intervento dello Stato o di altre regolamentazioni. Su queste basi \u00e8 stato stipulato, ad esempio, il Protocollo di Kyoto.\nIllustrazione del teorema.\nIn modo pi\u00f9 preciso, l'enunciato di Coase afferma che se i costi di negoziazione e transazione sono nulli, la contrattazione tra agenti economici porter\u00e0 a soluzioni efficienti da un punto di vista sociale (dette Pareto-efficienti) anche in presenza di esternalit\u00e0 e a prescindere da chi detenga inizialmente i diritti legali.\nUna formulazione equivalente afferma che, in assenza di costi di transazione, tutti i modi in cui un governo pu\u00f2 allocare inizialmente delle propriet\u00e0 sono ugualmente efficienti, perch\u00e9 le parti interessate contratteranno privatamente per correggere ogni esternalit\u00e0.\nCome corollario, l'enunciato implica che, in presenza di costi di transazione, un governo pu\u00f2 minimizzare le inefficienze allocando inizialmente le propriet\u00e0 alla parte a cui assegna maggiore utilit\u00e0. Si noti che, quando si parla di propriet\u00e0, si intende la propriet\u00e0 privata, composta cio\u00e8 di beni appropriabili: tale teorema non \u00e8 perci\u00f2 applicabile alla propriet\u00e0 pubblica.\nOriginariamente, nel contesto della regolamentazione dell'assegnazione delle frequenze radio, Coase propose nel 1959 che, finch\u00e9 i diritti di propriet\u00e0 sulle frequenze sono ben definiti, non ha importanza se all'inizio alcune stazioni radio adiacenti interferiscono reciprocamente trasmettendo nella stessa banda di frequenza: la stazione delle due in grado di trarre maggiore vantaggio economico \u00e8 incentivata a pagare l'altra stazione perch\u00e9 non interferisca con le proprie emissioni. Se non ci sono costi in questa transazione (ad esempio, tasse), entrambe le stazioni raggiungeranno un compromesso mutuamente vantaggioso a prescindere da chi detiene inizialmente il diritto di trasmettere. L'argomentazione principale di Coase, chiarita nel citato articolo del 1960, \u00e8 che i costi di transazione non possono essere ignorati e, quindi, l'allocazione dei diritti di propriet\u00e0 iniziale ha importanza in presenza di effetti collaterali o esternalit\u00e0. Nel 1966 George Stigler riassunse la soluzione per il problema delle esternalit\u00e0 in assenza di costi di transazione in termini di costi privati e costi sociali e, per primo, chiam\u00f2 l'enunciato di Coase con l'appellativo di \"teorema\".\nEsempio.\nPer illustrare l'idea di Coase, si consideri che il diritto di propriet\u00e0 su di un lago venga inizialmente assegnato a una fabbrica che trova economicamente conveniente inquinarlo.\nLa fabbrica dovr\u00e0 confrontare i benefici che derivano dall'inquinamento Bi con il costo opportunit\u00e0 dell'inquinamento, dove il costo Cf \u00e8 rappresentato dalla rinuncia a ci\u00f2 che sarebbero disposti a pagare per la conservazione, ad esempio, gli abitanti dei dintorni, allo scopo di poter disporre del lago per praticare sport.\nA sua volta, Cf dipender\u00e0 dai benefici ottenuti dall'uso ricreativo Bc, quindi\nSe\nallora i proprietari della fabbrica troveranno conveniente rinunciare a inquinare e cedere il diritto di propriet\u00e0 o il diritto d'uso agli abitanti del luogo. Con questa transazione emerge un uso efficiente della risorsa.\nSe, viceversa, il diritto di propriet\u00e0 o d'uso venisse inizialmente assegnato agli abitanti del luogo per l'uso sportivo, essi dovranno confrontare i benefici Bc con il costo/opportunit\u00e0 della conservazione; in questo caso, il costo Ca \u00e8 rappresentato da quanto sarebbe disposta a pagare la fabbrica per poter inquinare\nSe\ncio\u00e8 se la fabbrica \u00e8 disposta a pagare meno del beneficio degli abitanti del luogo, questo non verr\u00e0 inquinato.\nSe, invece,\ncio\u00e8 l'inquinamento procura alla fabbrica un beneficio che \u00e8 disposta a pagare pi\u00f9 della conservazione, gli abitanti del luogo cederanno il diritto di propriet\u00e0 o d'uso.\nIn ogni caso, dall'assegnazione iniziale del diritto di propriet\u00e0 nascer\u00e0 un mercato dal quale emerger\u00e0 il valore \"economico\" dei due usi alternativi del lago.\nViceversa, in mancanza di un'assegnazione del diritto di propriet\u00e0 non \u00e8 assicurato un uso efficiente della risorsa. Infatti, il lago potrebbe venire inquinato nonostante l'inquinamento produca un danno, quantificato dall'impossibilit\u00e0 di praticare sport, superiore ai benefici procurati dall'inquinamento.\nCritiche e limiti del teorema.\nTra i limiti e i motivi tecnici di critica all'enunciazione di Coase, vi sono:\nL'obiezione di maggior importanza risiede per\u00f2 nell'osservazione che in presenza di impatti negativi o positivi nei confronti di altri agenti economici (esternalit\u00e0), tali soggetti non sono \"scoraggiati\" o \"incoraggiati\" ad intervenire nel mercato perch\u00e9 il soggetto la cui attivit\u00e0 produce gli effetti esterni non riceve alcun compenso dal loro intervento. Non esistono, cio\u00e8, prezzi di mercato capaci di regolare le esternalit\u00e0. La questione viene affrontata dall'imposta pigouviana.\nDal punto di vista etico e politico, il teorema fa molto discutere perch\u00e9, in pratica, sostiene che l'intervento dello stato per trovare una soluzione efficiente da un punto di vista sociale alle esternalit\u00e0 (come ad esempio l'inquinamento) sar\u00e0 sempre fallimentare e che il mercato, se lasciato libero, sia da solo in grado di risolvere questi problemi semplicemente contrattando l'esternalit\u00e0 come un bene qualsiasi secondo la legge della domanda e dell'offerta, purch\u00e9 i diritti di propriet\u00e0 siano ben definiti e quindi sia possibile creare un normalissimo mercato delle esternalit\u00e0."}
