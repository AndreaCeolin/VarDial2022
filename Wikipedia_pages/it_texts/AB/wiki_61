{"id": "64842", "revid": "187", "url": "https://it.wikipedia.org/wiki?curid=64842", "title": "Frank Zappa", "text": "Considerato uno dei maggiori geni musicali del XX secolo, una discografia composta da pi\u00f9 di sessanta album pubblicati in vita e altrettanti postumi creano un repertorio pressoch\u00e9 impossibile da catalogare, con influenze stilistiche che toccano diversi generi musicali quali rock, blues, jazz, fusion, progressive, avanguardia, riferimenti alla musica classica, satira e cabaret.\nBiografia.\nNacque a Baltimora, nel Maryland, il 21 dicembre del 1940, figlio di Francis Zappa (nato Francesco Zappa), un perito industriale italiano originario di Partinico (in provincia di Palermo), e di Rose Marie Zappa (nata Colimore), una casalinga statunitense di origini francesi e italiane.\nNel gennaio del 1951 la famiglia Zappa si trasfer\u00ec a Miami, in Florida, dove Francis aveva trovato lavoro nel settore della Difesa. Il clima pi\u00f9 mite di questo Stato aiut\u00f2 il piccolo Frank a guarire da asma, sinusiti e raffreddori a cui era spesso soggetto. A quattordici anni Frank ricevette come regalo dalla madre il suo primo strumento: un rullante. A causa del lavoro del padre la famiglia Zappa trasloc\u00f2 molto spesso: dopo Monterey si trasfer\u00ec a Pomona, quindi a El Cajon e poi ancora a San Diego. Nel 1956 si spostarono nuovamente, recandosi nella piccola cittadina di Lancaster.\nL'educazione ricevuta da ragazzo risent\u00ec molto della cultura del padre. Ben presto per\u00f2, un clima di tensione si instaur\u00f2 con suo padre; basti pensare che quando Frank and\u00f2 a convivere con Kay Sherman, Francis viet\u00f2 agli altri figli di andarlo a trovare fin quando la coppia non si fosse sposata regolarmente. Nel giugno del 1958 Zappa si diplom\u00f2 alla Antelope Valley High School pur avendo conseguito un voto finale inferiore alla sufficienza e l'anno successivo Frank, ormai completamente preso dalla musica, decise di andare a vivere da solo dopo un tentativo del padre di convincerlo a iscriversi all'universit\u00e0.\nNel 1963 cominci\u00f2 a vivere in uno studio di registrazione che aveva preso in affitto e che chiam\u00f2 Studio Z. Lorraine Belcher, come la sua nuova compagna e convivente. In quel periodo viveva insieme a lui anche Jim Sherwood che si occupava del cibo: pane, burro di arachidi e del pur\u00e8 rimediato presso un vicino centro di donatori del sangue erano gli unici alimenti che potevano permettersi. La passione di Frank per la cinematografia port\u00f2 un giornale locale, l'Ontario Daily Report, a ritenere che nel suo studio si girassero pellicole porno. Un sergente di polizia in incognito chiese allora a Frank di procurargli una registrazione audio per cento dollari, cosa che Frank realizz\u00f2 mettendo insieme un nastro contenente mezz'ora di gemiti e sospiri della sua ragazza. Al momento della consegna del nastro Frank e Lorraine vennero arrestati.\nL'accusa di associazione per delinquere per la produzione di materiale pornografico cadde per entrambi, ma a Frank tocc\u00f2 scontare una settimana nel carcere di San Bernardino per un'infrazione minore. Nel 1965 Frank propose a una band di nome Soul Giants di suonare le sue composizioni. Il gruppo che nacque da questo sodalizio si trasfer\u00ec a Hollywood dove prese in affitto un cottage per le prove della band. A quei tempi Frank lavorava come commesso in un negozio di dischi e sognava di suonare sullo Strip, il lungo pezzo di Sunset Boulevard a Los Angeles.\nQuello stesso anno la MGM Verve offr\u00ec un contratto al gruppo, che nel frattempo aveva deciso di chiamarsi The Mothers. Questo nome non ha un'origine precisa anche se qualcuno ha voluto attribuirla al fatto che nacque nei giorni immediatamente successivi alla festa della mamma, ma ci\u00f2 non \u00e8 sicuro. \u00c8 certo invece che questo nome imbarazzasse la MGM. La parola \"Mothers\" sembrava l'abbreviazione di \"motherfucker\", parolaccia inglese con la quale si \u00e8 soliti indicare, nell'ambiente musicale, un eccellente esecutore del proprio strumento musicale. La casa discografica impose al gruppo il nome \"The Mothers of Invention\". In quel periodo Frank vive a Laurel Canyon, ospite di Pamela Zarubica (in arte la Suzy Creamcheese di \"Freak Out!\"). Fu Pamela a presentargli Gail Sloatman, sua futura moglie. Anni dopo Gail disse, a proposito di quell'incontro, che si era innamorata di una delle creature pi\u00f9 sporche che avesse mai incontrato.\nAlla scarsa igiene personale faceva da contraltare la sua ferma opposizione all'uso di droghe: se qualcuno dei suoi musicisti veniva sorpreso a fare uso di droga durante o prima di un concerto o durante la lavorazione di un disco, Zappa provvedeva a buttarlo fuori dalla band.\nFormazione e attivit\u00e0 musicale.\nImpressionato dalle composizioni e soprattutto dalla concezione ritmica di Edgard Var\u00e8se, ma anche dai maggiori \"bluesmen\", Zappa passer\u00e0 dal rock al R&amp;B, dalla \"canzonetta\" alla colonna sonora passando per \"cartoon\" immaginari, fino a esperimenti di stampo barocco eseguiti al Synclavier, con rielaborazioni di brani del violoncellista e compositore milanese di fine Settecento Francesco Zappa, e ancora rivisitazioni di musica classica e riletture delle proprie musiche affidate a grandi orchestre come la London Symphony Orchestra e l'Ensemble Modern. Diversi i richiami alle sue origini italiane, presenti in pezzi come \"Tengo 'na minchia tanta\" (pubblicato nel doppio CD \"Uncle Meat\" nonch\u00e9 eseguito nell'omonimo film dall'amico italiano Massimo Bassoli), \"Questi cazzi di piccione\" (pezzo strumentale di musica contemporanea da \"The Yellow Shark\") e \"Dio fa\" (pezzo realizzato al Synclavier e pubblicato sull'album postumo \"Civilization Phaze III\").\nDivenne noto in tutto il mondo con il suo gruppo, The Mothers of Invention, nel 1966, grazie all'incisione del concept album \"Freak Out!\": il disco fece scalpore in quanto fu uno dei primissimi doppi album della storia del rock nonch\u00e9 per natura dissacrante contro il rock degli anni sessanta. Lo stesso Paul McCartney ha dichiarato che \"Freak Out!\" \u00e8 stata di fondamentale influenza nel concepimento e nella stesura dell'album dei Beatles \"Sgt. Pepper's Lonely Hearts Club Band\".\nIn seguito Zappa intraprese la carriera solista sfornando pi\u00f9 di sessanta produzioni eterogenee, sempre pregne di un forte senso dello humour (con testi dichiaratamente misogini e volgari), scagliandosi contro l'ordine costituito, l'industria della musica e i politici (\u00abScrivo brutta musica perch\u00e9 l'America \u00e8 brutta\u00bb, dichiar\u00f2). La sua \"verve\" ironica e dissacrante fu sempre apprezzata. Non mancarono anche apparizioni televisive, tra le quali anche alcune al \"Saturday Night Live\". Nella sua carriera ha collaborato con musicisti diversissimi fra loro: Captain Beefheart e Alice Cooper, George Duke, Steve Vai, Warren Cuccurullo, Adrian Belew, Mike Keneally, Jean-Luc Ponty, Patrick O'Hearn, Terry Bozzio, Vinnie Colaiuta e Chad Wackerman.\nMorte ed eredit\u00e0.\nZappa mor\u00ec il 4 dicembre 1993, a 52 anni, a causa di un cancro alla prostata. Negli ultimi tempi della sua vita, gi\u00e0 gravemente malato, annunci\u00f2 di volersi candidare alla presidenza degli Stati Uniti d'America, in aperto dissenso con la politica dell'ex presidente Reagan e con quella di George H. W. Bush, con questo slogan: \u00abPotrei mai far peggio di Ronald Reagan?\u00bb. La sua sterminata produzione musicale \u00e8 ancora in gran parte sconosciuta per la ragione che gran parte dei suoi lavori, malgrado numerose pubblicazioni postume, in virt\u00f9 del numero colossale, quasi smodato di registrazioni, rimangono inediti. L'affidamento di questo materiale lo ebbe in principio la moglie, Gail Zappa, la quale, tuttavia, mor\u00ec nel 2015. Conseguentemente a ci\u00f2 la propriet\u00e0 dei diritti pass\u00f2 ai figli Ahmet e Diva, che permisero la campagna crowdfunding \"Who the F*@% is Frank Zappa?\" tramite Kickstarter. Essa, oltre a mirare a poter realizzare un documentario reale, veritiero, intorno alla figura dell'artista di Baltimora, ha l'obiettivo di salvare tutto il materiale recuperabile dal cosiddetto \"Vault\" \u2013 l'archivio in cui Zappa tenne e in cui tuttora sono le sue registrazioni. Ci fu per\u00f2 uno screzio con gli altri due fratelli Dweezil e Moon (Zappa): questi infatti presero pubblicamente le distanze da Ahmet e Diva e dall'intero progetto.\nNel 1995 Zappa fu introdotto nella Rock and Roll Hall of Fame. La cerimonia fu presieduta dalla figlia Moon e da Lou Reed a nome anche dei Velvet Underground.\nZappa e il P.M.R.C..\nNegli anni ottanta Zappa si distinse per la sua opposizione alla censura musicale. Divenne noto il suo diverbio con il P.M.R.C. (Parents Music Resource Center), l'associazione genitoriale di Tipper Gore che sottoponeva a severi controlli il contenuto di determinati prodotti discografici che, secondo i dettami dell'associazione, avrebbero potuto offendere il buon costume.\nIl 19 settembre 1985 Zappa, assieme ad altri artisti come Dee Snider e John Denver, fu convocato per tenere un'audizione presso il Senato degli Stati Uniti. La seduta fu un grande evento mediatico: dur\u00f2 cinque ore, ci furono trentacinque canali televisivi collegati e cinquanta fotografi, oltre a giornalisti e spettatori.\nIl discorso dell'artista fu molto pungente e polemico. In premessa, Zappa si appell\u00f2 al primo emendamento della Costituzione americana che tutela la libert\u00e0 di espressione. Tra i tanti punti esposti contro l'associazione di Tipper Gore, egli dichiar\u00f2 che il P.M.R.C. \u00ablede le libert\u00e0 civili dei cittadini adulti\u00bb e che in questa maniera \u00abavrebbe causato l'intasamento dei tribunali per gli anni a venire\u00bb. Nell'intento di denunciare con sarcasmo il velleitarismo e l'enormit\u00e0 di quanto proponeva il P.M.R.C. in materia di controlli, con riguardo alla richiesta censoria l'artista paragon\u00f2 l'associazione a chi \u00absi propone di eliminare la forfora tramite la decapitazione\u00bb.\nAnche i dischi di Zappa non furono esenti da controlli, come accadde a \"Jazz from Hell\". L'album, nonostante l'assenza di testi osceni (in quanto strumentale), ricevette la nota etichetta \"Parental Advisory\" a causa del brano \"G-Spot Tornado\", in cui fu letto il riferimento al punto G della vagina, anche se alcuni ritengono che l'avviso venne inserito a causa di una ritorsione contro l'artista, che durante l'audizione al Senato aveva sbeffeggiato la Gore e le altre fondatrici del P.M.R.C.\nStile musicale.\nDistintosi con una delle pi\u00f9 complesse discografie della storia del rock, Frank Zappa ha proposto un repertorio anarchico e spaziante fra diverse forme di musica rock quali quello progressivo, l'hard rock, l'art rock e quello demenziale: espressioni sonore che contamina con il jazz, il blues e la musica colta. Solito ad alternare canzoni di breve durata e intenzionalmente sdolcinate che ha definito \"stupid songs\" a momenti di improvvisazione, rumorismo, e sperimentazione, Zappa fa uso di arrangiamenti insoliti (marimba, vibrafono, fretless guitar e flauto fra gli altri) e predilige anche il formato della musica orchestrale pi\u00f9 quello del virtuosismo per chitarra. Si ispira a compositori colti quali Edgard Var\u00e8se e Stravinskij pi\u00f9 a musicisti del contesto pop e rock quali Ravi Shankar, Tim Buckley, Captain Beefheart, Wild Man Fischer e le GTO. Il sito di \"AllMusic\" lo definisce anche un artista di computer music. Il direttore d'orchestra Pierre Boulez, suo profondo estimatore, ha dichiarato, in un articolo postumo della rivista \"Musician\":\nL'esordio \"Freak Out!\" (1966), che gi\u00e0 denota la forte componente art rock di Zappa, \u00e8 stato definito un \"siparietto freak sull'America dell'epoca\" con contaminazioni blues-rock, doo-wop, free jazz e di musica sperimentale, che spazia da una prima parte di \"stupid songs\" a una seconda \"dove il cantato si interseca a ritmiche tribali disturbate da sirene, suoni elettronici e improvvisazioni.\" Altrettanto eclettico e rumorista \u00e8 \"Absolutely Free\" (1967) che, pur proseguendo il percorso tracciato da \"Freak Out!\", adotta il formato della suite mentre \"We're Only in It for the Money\" (1968) presenta \"brevi schizzi strumentali, telefonate e qualche canzone vera e propria\". Quest'ultimo introduce per la prima volta le voci accelerate con le tecniche in studio e i riff di chitarra che caratterizzeranno da ora in avanti lo stile dell'artista. Dopo \"Lumpy Gravy\" (1968), che lo ha visto flirtare per la prima volta con la musica contemporanea, Zappa ha composto \"Uncle Meat\" (1969), dalle sonorit\u00e0 pi\u00f9 jazz e che riassume le tendenze finora espresse dall'artista con una scaletta di \"stupid songs\" e momenti free form.\nZappa ha poi preso le distanze dalla componente \"freak\" degli esordi con il suo primo album quasi interamente strumentale \"Hot Rats\" (1969), definito un \"magma sonoro, chitarra-basso-batteria e sax, improvvisazioni su basi rhythm and blues o classici rock 'n' roll dilatati fino a diventare qualcos'altro, forse il suono di un futuro che prescinde da Woodstock e dal pop imperante.\" Dopo \"Burnt Weeny Sandwich\" (1970) che precede lo scioglimento dei Mothers of Invention, il compositore si allontana definitivamente \"dal rock d'autore colto\" degli esordi per diventare \"il grande amante della musica in tutti i suoi risvolti\" nonch\u00e9 un \"goliarda con il gusto del grossolano\" che contamina il rock con la musica orchestrale. A conferma di questa transizione ci sono \"Waka/Jawaka\" (1972) e \"The Grand Wazoo\" (1972), in cui predominano il jazz e la fusion.\nI successivi \"Over-Nite Sensation\" (1973) e \"Apostrophe (')\" (1974) rappresentano un punto di svolta nella musica di Zappa, con l'introduzione di pop rock, funky e jazz e con una formazione delle Mothers profondamente rinnovata da elementi dotati di grande tecnica. Anche i testi racchiudono novit\u00e0, fra tutte i riferimenti ironici ai rapporti sessuali in diversi brani, con la diretta ironia contro la politica ed il sistema in generale che passano in secondo piano. La nuova estetica delle composizioni di questi album risulta pi\u00f9 accessibile al grande pubblico e sar\u00e0 alla base dei lavori successivi di Zappa, che suoner\u00e0 gran parte dei loro brani nei concerti dal vivo per tutto il resto della carriera. Questo suo primo vero approccio alle atmosfere del pop rock gli garantiscono un improvviso aumento della popolarit\u00e0 a livelli mai registrati prima.\nNel 1979 viene pubblicato l'altrettanto accessibile \"Joe's Garage\" (1979), che segna un ritorno al rock degli esordi e batte i terreni dell'easy listening influenzato dal jazz cos\u00ec come quelli del blues rock. Pur mantenendo il caratteristico stile pop e rock grottesco che si concede spesso alle ambizioni orchestrali, il nuovo decennio ha visto l'artista cimentarsi sovente con il synclavier, strumento con cui ha eseguito dapprima le partiture di \"Perfect Stranger\" (1984), per poi passare a quelle elettroniche di \"Francesco Zappa\" (1984) e di \"Jazz from Hell\" (1986). Negli ultimi anni Zappa si concentra sull'attivit\u00e0 di compositore di quella che qualcuno ha definito la sua \"musica seria\", relegando il rock in secondo piano. In particolare i suoi ultimi due album, l'orchestrale \"The Yellow Shark\" del 1993, e \"Civilization Phaze III\", pubblicato postumo nel 1994 con una serie di composizioni ottenute esclusivamente con il computer, sono considerati un compendio delle sue opere e tra i suoi pi\u00f9 grandi capolavori.\nZappa come chitarrista.\nChitarre.\nNel corso della carriera Zappa ha suonato numerose chitarre, queste alcune delle principali:\nCinema e televisione.\nFrank Zappa \u00e8 apparso in alcuni film e serie televisive, tra cui la pellicola \"Head\" (1968), un episodio di Ren e Stimpy (\"Powdered Toast Man\") e l'episodio \"La trappola\" (\"Payback\") della seconda stagione di \"Miami Vice\".\nFrank Zappa nella cultura di massa.\nMusica.\nMolti artisti si sono ispirati a Frank Zappa, fra questi i Phish, i Primus, i Residents, gli italiani Elio e le Storie Tese. Caparezza, oltre ad aver pi\u00f9 volte affermato che il suo stile musicale e il suo look si ispirano a quelli di Zappa, da lui considerato il suo maestro, cita il chitarrista in una sua demo del 1999 ripresa dall'album \"?!\" e nel brano \"La Rivoluzione del Sessintutto\", che recita: \u00abDio si chiama Zappa Frank Vincent\u00bb.\nZappa ha ispirato album come \"Awake\" dei Dream Theater (il loro ex batterista Mike Portnoy \u00e8 un suo grande appassionato) e \"Sheik Yer Zappa\" del pianista e compositore Stefano Bollani. Ha inoltre ispirato brani come \"Censorshit\" dei Ramones, in cui viene descritto come persona che non accetta compromessi e che dice quello che pensa. \"Smoke on the Water\" (1972) dei Deep Purple fa esplicito riferimento a un fatto realmente accaduto a Frank Zappa: durante un concerto al Festival del Jazz di Montreux, in Svizzera, un proiettile luminoso sparato da qualcuno con una pistola lanciarazzi provoc\u00f2 l'incendio di tutto l'edificio che ospitava Zappa e le Mothers of Invention (\"Frank Zappa &amp; the Mothers were at the best place around / But some stupid with a flare gun burnt the place to the ground\"). La traccia \"Frank\" di Steve Vai \u00e8 stata dedicata al compositore di Baltimora. Altri artisti che citano Zappa nei loro brani sono George Harrison (\"Blood From a Clone\"). Il cantante Alice Cooper dichiar\u00f2 che chiunque era considerato un genio, da Brian Wilson ai Beatles, ma che considerava Zappa \"il\" genio.\nScienza.\nFrank Zappa ha ispirato il nome di molti organismi viventi e animali quali il gene \"ZapA\" del microbo \"Proteus mirabilis\", la medusa \"Phialella zappai\", il genere monotipico di pesce \"Zappa confluentus\" della sottofamiglia delle \"Oxudercinae\", il mollusco \"Amauratoma zappa\", il fossile di pesce \"Ranzania zappai\", il ragno \"Pachygnatha zappa\", con un segno addominale che ricorda i baffi di Zappa, e un \"propionibacterium acnes\" di tipo Zappa trasmesso dall'uomo alla pianta della vite. Sempre in ambito scientifico gli \u00e8 stato dedicato l'asteroide 3834 Zappafrank.\nUrbanistica.\nIn Italia, diverse aree urbane sono state intestate all'artista, fra cui una strada di Bologna e una di Agropoli (SA), un parco di Grottaminarda (AV), pi\u00f9 una via e un'aula musicale a Partinico (PA), citt\u00e0 natale del padre di Frank. All'estero l'artista \u00e8 omaggiato con due monumenti a Bad Doberan (Germania) e Vilnius (Lituania),\ne una via nella periferia di Berlino (\"Frank-Zappa-Stra\u00dfe\").\nVideogiochi.\nZappa ha ispirato il nome di diversi personaggi dei videogiochi. Fra questi Zappa, il protagonista di \"Killer Is Dead\", e altri due omonimi tratti da e .\nAltro.\nDal 1990 si svolge ogni anno a Bad Doberan in Germania il festival musicale Zappanale, dedicato a Frank. Matt Groening, creatore dei \"Simpson\", si dichiara grande appassionato di Zappa: espliciti riferimenti al musicista e ai suoi testi possono essere ritrovati sia nella serie citata sia nella striscia \"Life in Hell\". A Oltre il Colle (BG) \u00e8 presente una cavit\u00e0 carsica nota come \"Abisso Frank Zappa\". La Intel ha dedicato all'artista il nome di una scheda madre."}
{"id": "64843", "revid": "327773", "url": "https://it.wikipedia.org/wiki?curid=64843", "title": "Lattice", "text": "Il lattice o latex o latice (dal latino \"latex\" = liquido, greco antico: \"\u039b\u03ac\u03c4\u03b1\u03be\" = resto del vino, che si lanciava nel gioco del kottabos) \u00e8 un'emulsione di aspetto lattiginoso e consistenza collosa, generalmente di colore bianco, raramente giallo, arancio o rossastro, che si trova in determinate cellule (i laticiferi) di numerose piante superiori (euforbiacee, papaveracee, moracee, sapotacee, composite asteracee, ecc.) e nei funghi dei generi \"Lactarius\" e \"Lactifluus\", oltre che nel \"Multifurca furcata\".\nLa dizione \"schiuma di lattice\" \u00e8, invece, utilizzata soprattutto con finalit\u00e0 tecniche e spesso utilizzata dagli addetti ai lavori; i materassi, per esempio, si creano con la schiuma di lattice che \u00e8 il composto primario (miscela di lattice e aria) per cui \u00e8 possibile procedere alle fasi della vulcanizzazione per raggiungere il prodotto finito, che in genere viene indicato, in modo improprio, come \"materasso in lattice\". I regolamenti comunitari europei in merito fanno riferimento, effettivamente, alla sola \"schiuma di lattice\" per indicare la totalit\u00e0 dei materassi in lattice e quindi non vi \u00e8 alcuna differenza nell'impiego dei termini tra \"lattice\" e \"schiuma di lattice\".\nComposizione chimica.\nIl lattice \u00e8 un'emulsione complessa di caucci\u00f9 in acqua. Vi si possono trovare, inoltre, alcaloidi, proteine, cellule, enzimi, idrocarburi e altre sostanze a seconda della specie o dell'individuo vegetale che lo secerne.\nLe migliori e pi\u00f9 pregiate qualit\u00e0 di lattice naturale si estraggono dall'\"Hevea brasiliensis\" nelle foreste tropicali asiatiche, Malaysia e Sri Lanka in particolare. Qualit\u00e0 di lattice naturale leggermente inferiori si estraggono anche dall'\"Hevea guianensis\", dall'\"Hevea benthamiana\" e da altri alberi che producono lattice.\nLa gomma isolata dal lattice \u00e8 naturalmente elastica. Fondamentale caratteristica \u00e8 la naturale capacit\u00e0 di riprendere la forma originale dopo essere stata sottoposta a compressione o allungamento. Dopo aver subito il processo di vulcanizzazione, assume caratteristiche che ne hanno favorito l'impiego in numerosi prodotti dove viene sfruttata la sua elasticit\u00e0.\nUtilizzo industriale.\nIl lattice ha oggi trovato larga applicazione industriale. La maggior parte del lattice estratto dalle piante viene trasformato in gomma naturale.\nL'utilizzo di lattice, da parte dell'industria trasformatrice, \u00e8 per\u00f2 in continua crescita. In questo caso, il lattice viene utilizzato in combinazione con altri ingredienti per la fabbricazione di prodotti di uso comune, come articoli igienico-sanitari (preservativi, guanti sterilizzati), materassi, giocattoli, rivestimenti, imbottiture, pneumatici, guarnizioni, tappeti, ecc.\nReazioni allergiche.\nIl Lattice per l'impiego in materassi e guanciali \u00e8 prodotto da pi\u00f9 di 40 anni. Nel corso del normale uso quotidiano di materassi e guanciali realizzati con questo materiale, non sono mai stati segnalati casi di danni alla salute o effetti collaterali tipo allergie.\nIn alcuni soggetti predisposti (ad esempio nel caso di persone colpite da una rara patologia, la \"mielomeningocele\" \u2013 comunemente chiamata spina bifida) si possono avere casi di allergia al lattice dovuti a ipersensibilit\u00e0 specifica all'albumina presente nel lattice naturale. Tale ipersensibilit\u00e0 accompagna il 64% di questi pazienti ed \u00e8 responsabile del 70% degli shock anafilattici che possono verificarsi.\nSecondo studi condotti dai medici allergologhi dell'Ospedale Regina Margherita di Torino, il 2,5% della popolazione pu\u00f2 essere allergica al lattice di gomma. Ci\u00f2, comunque, si pu\u00f2 manifestare solo attraverso il contatto diretto con la pelle come per esempio, nel caso dei cerotti, delle solette interne di alcuni tipi di calzature sportive o di guanti in lattice di gomma. Definire, per\u00f2, i materassi in lattice come antiallergici sarebbe improprio dato che essi contengono un indubbio allergene come l'albumina la quale non pu\u00f2, per\u00f2, causare allergie in quanto la lastra interna non pu\u00f2 venire a contatto diretto con la pelle a causa del rivestimento del materasso.\nDa uno studio approfondito eseguito per IL\u00c0USETEX (marzo 1991) risulta inoltre che la sensibilizzazione nei confronti del lattice, vale a dire lo svilupparsi e lo scatenarsi di manifestazioni allergiche, presuppone il contatto diretto della pelle con materiali in lattice in soggetti che presentano accentuata predisposizione. Nei casi finora riscontrati la sensibilizzazione si \u00e8 verificata solo in ambito ospedaliero dove gli operatori sanitari usano abbondantemente, regolarmente e frequentemente in sala operatoria guanti e altri strumenti in lattice a diretto contatto con la pelle.\nIl capitolo sicuramente pi\u00f9 interessante da osservare \u00e8, piuttosto, quello relativo alle comunissime allergie in ambiente domestico dovute agli acari della polvere, in quanto interessano un gran numero di persone. Infatti, si calcola che in Europa 1 persona su 7 sia allergica alla polvere e di questi 1 su 4 sia allergica agli acari: quindi questo problema investe quasi il 4% della popolazione europea.\nI materassi ed i guanciali in lattice sono particolarmente indicati per tutti i soggetti allergici agli acari. Infatti, grazie alle elevate e intrinseche propriet\u00e0 di aerazione del lattice, questi prodotti non presentano eccessiva umidit\u00e0 in quanto viene velocemente smaltita e, pertanto, non esistono le condizioni favorevoli per l'insediamento degli acari. Recenti studi effettuati in U.S.A. hanno dimostrato che i prodotti in lattice sono 3 volte pi\u00f9 resistenti all'insediamento degli acari rispetto ad altri materiali comunemente utilizzati.\nSecondo uno studio del \"Rubber Research Institute of Malaysia\", il lattice ha potere battericida da imputare, per\u00f2, solamente ai prodotti chimici aggiunti. Si pu\u00f2, in ogni caso, asserire che il lattice non costituisce un habitat favorevole allo sviluppo e alla riproduzione di stafilococchi (o altri batteri), funghi, muffe, ecc.\nTutti i test fino ad oggi eseguiti, compresi quelli effettuati dal Comitato difesa consumatori tedesco denominati \"Stiftung Warentest\", provano che il lattice (o, se si preferisce la dizione, la \"schiuma di lattice\") non produce emissioni dannose alla salute."}
{"id": "64845", "revid": "212348", "url": "https://it.wikipedia.org/wiki?curid=64845", "title": "Taijiquan", "text": "Il t\u00e0ij\u00edqu\u00e1n (/t\u02b0aid\u0361\u0291it\u0361\u0255\u02b0\u0265\u00e6n/, anche abbreviato in Taiji o Tai Chi) \u00e8 uno stile interno delle arti marziali cinesi\nOrigine.\nNon sono certe le origini di questa pratica. \nSecondo una leggenda, intorno al 1200 d. C., alle pendici del monte Wudang viveva un monaco taoista di nome Zhang San Feng. Un giorno il monaco vide il combattimento tra un uccello rapace e un serpente e rimase profondamente colpito dalla capacit\u00e0 del serpente di vincere il duello non opponendo forza contro forza, bens\u00ec facendo della morbidezza del suo corpo e dei suoi movimenti l'arma per sconfiggere l'avversario. Zhang San Feng studi\u00f2 dunque il modo in cui il serpente era riuscito a vincere il duello: flessibilit\u00e0 contro durezza, movimenti circolari contro movimenti diretti, raccoglimento prima di scagliare attacchi veloci, apparente debolezza contro il battito fragoroso delle ali dell'avversario. Sulla base di questi principi, costru\u00ec una sequenza di movimenti che ancora oggi, con le opportune differenze tra le varie scuole, formano la base delle varie pratiche di Taijiquan.\nPrincipi fondamentali.\nIl nome.\nIl nome di questo stile (\u592a\u6781\u62f3) contiene gi\u00e0 importanti elementi teorici che sono alla base di esso.\nIl termine Taiji (\u592a\u6781) fa la sua comparsa per la prima volta nell'Yijing, nel capitolo intitolato \"Xici\" (\u7cfb\u8f9e).\nVi si pu\u00f2 leggere: \"Nei cambiamenti, c'\u00e8 il Taiji che genera i Due Principi (Liangyi); i Due Principi generano le Quattro Immagini (Sixiang); le Quattro Immagini generano gli Otto Trigrammi (Bagua).\"\nImportante \u00e8 il collegamento con il Diagramma del Sommo Polo (Taijitu), creato dal Neo-Confuciano Zhou Dunyi (\u5468\u6566\u9890, 1017\u20131073), che \u00e8 anche il simbolo dello stile universalmente riconosciuto.\nZhou Dunyi scrive: \"Wuji e poi il Taiji. Nel movimento il Taiji crea lo Yang. Quando il movimento ha raggiunto il suo limite, c'\u00e8 la immobilit\u00e0. Quando immobile, il Taiji crea la Yin. Quando l'immobilit\u00e0 ha raggiunto il suo limite, c'\u00e8 il ritorno al movimento. Movimento e Immobilit\u00e0 si alternano. Uno \u00e8 l'origine dell'altro.\"\nCarmona riferisce che la principale risorsa teorica dello stile \u00e8 il \"Taiji Quanpu\" (\u592a\u6781\u62f3\u8c31), di Wang Zhongyue (\u738b\u5b97\u5cb3), scritto durante il regno di Wanli (\u4e07\u5386,1572-1620) della dinastia Ming.\nWang Zongyue (\u738b\u5b97\u5cb3) ha scritto: \"Il sommo polo, nasce dal non sommo, opportunit\u00e0 del movimento, \u00e8 anche madre di Yin e Yang. Se si divide, si muove; se \u00e8 in armonia, \u00e8 fermo. Libero da eccessi e mancanze, segue curve e subito estende. Se un uomo \u00e8 inflessibile ed io sono morbido, si chiama camminare; se io seguo un uomo di spalle, si chiama aderire.\"\nIn contraddittorio con Carmona, Stanley Henning colloca la vita di Wang Zongyue durante il regno di Qianlong (1735-1796). Per Henning poi Wang Zongyue \u00e8 solo accreditato di aver scritto il \"Taiji Quanpu\".\nPer Wu Bin \"Taiji significa supremazia, assolutezza, unicit\u00e0; Il Taijiquan prende il suo nome sottendendo superiorit\u00e0\".\nRiassumendo il Taijiquan si ispira al continuo ciclo Yin Yang, cambiando continuamente da un principio all'altro nei movimenti che contengono vuoto e pieno, adattandosi ai movimenti altrui, ispirandosi e seguendo la rotondit\u00e0.\nTraduzioni di Taiji.\nUna questione importante \u00e8 quella della traduzione del termine composito t\u00e0ij\u00ed(), perci\u00f2 riportiamo di seguito degli esempi di traduzione sia in Italiano che in Inglese:\nLe Cinque Azioni e gli Otto Trigrammi.\nSe gli Otto Trigrammi, come abbiamo visto sono legati alla teoria di Yin Yang, un'altra idea della cultura tradizionale cinese recepita dal Taijiquan \u00e8 quella delle Cinque Azioni (\u4e94\u884c, \"wuxing\"). Essi sono: Mu (\u6728, Legno), Huo (\u706b, Fuoco), Tu (\u571f, Terra), Jin (\u91d1, Metallo), Shui (\u6c34, Acqua). Si legano a \"cinque tipologie di passi\" (\u4e94\u6b65).\nGli Otto Trigrammi sono Qian (\u4e7e\uff09\uff0c Kun (\u5764\uff09\uff0cGen (\u826e\uff09\uff0cDui(\u5151\uff09\uff0cZhen(\u9707\uff09\uff0cXun(\u5dfd\uff09\uff0cKan(\u574e\uff09\uff0cLi(\u79bb). Nel taijiquan si legano ad \"otto porte\" (bamen,\u516b\u95e8).\nOtto Porte e Cinque Passi uniti insieme danno vita a Tredici Figure (Shisanshi,\u5341\u4e09\u52bf) secondo Jou Tsung Hwa, mentre per Flavio Daniele danno vita ai tredici principi essenziali (Taijiquan Shisanzi Gangyao,\u592a\u6781\u62f3\u5341\u4e09\u5b57\u7eb2\u8981).\nZhang Baoyin spiega che le Tredici Posture, che sono esattamente il frutto dell'unione di Wubu e Bamen, sono descritte nel testo \"Shisanshi Xing Gong Gejue \u5341\u4e09\u52bf\u884c\u5de5\u6b4c\u8bc0\" attribuito a Wang Zongyue.\nAllenamento.\nZheng Qin e Zhao Yonggang elencano come contenuti dell'allenamento del Taijiquan:\nI fondamentali.\nCome in tutti gli stili di arti marziali cinesi l'allenamento di base utilizza i Jibengong, cio\u00e8 le tecniche di base che andranno a comporre poi tutti gli apprendimenti successivi. Essi sono le posizioni (Buxing), le tecniche di gambe (Tuifa), gli atteggiamenti delle mani (shouxing), ecc. Li Deyin descrive come fondamentali del Taijiquan il Lavoro sulla Stabilit\u00e0 (), i Movimenti di Passi (), i Movimenti delle Braccia (), il Lavoro delle Gambe () e le Emissioni di Energia () (Fa jing).\nGli atteggiamenti delle mani.\nGli atteggiamenti delle mani si compongono di Tecniche di Pugno e Tecniche di Palmo a cui si aggiunge l\u2019Uncino ().\nI pugni.\nZheng Chen riporta cinque Tecniche di Pugno ():\nWu Dong oltre a Zhoudichui, Banlanchui, gi\u00e0 citati da Zheng Chen, descrive il Colpo e dita all'altezza del cavallo dei pantaloni (),Colpo conficcato (),Colpo del ritirare il corpo () e sollevare i pugni () (quest'ultimo inserito da Li Deyin tra gli allenamenti delle braccia).\nTecniche di palmo.\nZheng Chen riporta cinque Tecniche di Palmo ():\nI passi.\nUno degli elementi fondamentali delle arti marziali Cinesi sono le cosiddette posizioni.\nGu Liuxing definisce le posizioni con i termini Buxing e questo \u00e8 l'elenco che ci fornisce:\nLa scuola che segue gli insegnamenti di Yang Jwing-Ming identifica queste sette posizioni di base:\nGu Liuxin in realt\u00e0 ha inserito tra i passi anche tecniche che da altri sono rese separatamente, per esempio il libro \"Minzu Chuantong Tiyu Yangsheng\" descrive tra i Buxing quattro tecniche (Mabu, Gongbu, Xubu e Pubu) ed altri passi sotto il termine Metodo dei passi () riconoscibili tra quelli elencati poi negli Spostamenti.\nAnche Wu Dong distingue tra Buxing e Bufa. Tra i Buxing inserisce Gongbu, Ce Gongbu (\u4fa7\u5f13\u6b65), Banmabu (\u534a\u9a6c\u6b65), Dulibu, Xubu, Kailibu (\u5f00\u7acb\u6b65), Pubu e Dingbu.\nIl lavoro sulla stabilit\u00e0.\nQueste sono le tecniche basilari di Zhuanggong descritte da Li Deyin\nGli Spostamenti.\nGli Xingbu sono delle sequenze di passi. Queste sono le tecniche basilari di Xingbu descritte da Li Deyin:\nMovimenti delle braccia.\nQueste sono le tecniche basilari dei Movimenti delle Braccia descritte da Li Deyin\nLavoro delle gambe.\nLi Deyin riporta nel suo libro, a proposito del Tuigong, sia esercizi di allungamento (Stretching), che tecniche di slancio delle gambe (cio\u00e8 i Tuifa). Queste sono le tecniche basilari dei Tuigong descritte da Li Deyin\nAnche Zheng Chen utilizza il termine Tuigong, che indica per lui tredici esercizi per l'allenamento delle gambe e sempre come Li Deyin contengono esercizi di allungamento e slanci di gambe.\nQuesto ne \u00e8 l'elenco:\nEmissioni di energia.\nQueste sono le tecniche basilari di Fajin descritte da Li Deyin:\nChang Dsu Yao elenca i Fajin in maniera diversa, definendoli come \"Jin caratterizzati da una netta emissione di forza interna\". Di seguito sono mostrati quelli che rientrano anche nella lista di Li Deyin.\nStili di Taiji.\nDalla sua fondazione, il Taijiquan si \u00e8 diviso in diverse ramificazioni. Duan Ping descrive i sei seguenti rami:\nWu Bin, Li Xingdong e Yu Gongbao descrivono cinque stili principali, tralasciando il Zhaobao Taijiquan, ma aggiungono come branche meno importanti:\nLo Stile Chen.\nLo Stile Chen \u00e8 stato tramandato da Chen Wangting. In seguito \u00e8 stato trasmesso da Chen Changxing e da Chen Youben. Secondo l'enciclopedia di Baidu esso si \u00e8 diviso in due ramificazioni: Laojia (vecchia struttura,\u8001\u67b6) e Xinjia (nuova struttura,\u65b0\u67b6). La Laojia insegna sette sequenze (Taolu), tra cui il Paochui (\u70ae\u6376).\nLo Stile Yang.\nLo Stile Yang \u00e8 il ramo maggiormente diffuso al mondo. Fondato da Yang Luchan che avrebbe studiato da ragazzo da Chen Changxing. \"Questo stile utilizza movimenti graziosi ed azioni che combinano inflessibile, elastico e naturalezza\".\nLo Stile Wu/Hao.\nLo Stile Wu/Hao (\u6b66\u5f0f\u592a\u6781\u62f3). Creato da Wu Yuxiang (1812-1880), che aveva studiato con Yang Luchan. In seguito apprese altri elementi dello stile da Chen Qingping. Wu Bin, Li Xingdong e Yu Gongbao raccontano che Wu Yuxiang riusc\u00ec ad avere una copia del \"Taiji Quanpu\" di Wang Zongyue, iniziando a praticare seguendo i principi che vi erano descritti. Un allievo importante di questo ramo fu Hao Weizhen, da cui il nome Hao di questo stile.\nLo Stile Wu.\nLo Stile Wu (\u5434\u5f0f\u592a\u6781\u62f3) \u00e8 stato trasmesso da Quan You, un Mancese che aveva appreso il Taijiquan da Yang Luchan e da suo figlio Yang Banhou. A sua volta Quan You insegn\u00f2 al proprio figlio, che assunse il cognome Wu.\nLo Stile Sun.\nLo Stile Sun \u00e8 stato creato da Sun Lutang. Egli studi\u00f2 con Hao Weizhen e mescol\u00f2 nel proprio Taijiquan le sue conoscenze di Xingyiquan e di Baguazhang.\nZhaobao Taijiquan.\nLo Zhao Bao Taijiquan \u00e8 stato creato da Chen Qingping (\u9648\u6e05\u840d), deve il suo nome al fatto che \u00e8 praticato nella cittadina di Zhaobao, nella contea di Wenxian, nella provincia di Henan.\nLo stile Fu.\nLo Stile Fu \u00e8 stato creato da Fu Zhensong (Fu Chen Song, 1881-1953), che ha inserito nel proprio sistema elementi e sequenze di vari stili. Fu Zhensong \u00e8 considerato la prima generazione nello stile da lui insegnato. \nSecondo il nipote Fu impar\u00f2 il Taijiquan da Chen Yenshi (dello stile Chen) e in seguito scambi\u00f2 conoscenze con Yang Chengfu e Sun Lutang, tanto da mescolare i vari sistemi in quello che \u00e8 conosciuto come Taiji stile Fu.\nAttualmente lo stile Fu \u00e8 rappresentato dai nipoti del fondatore, Victor Sheng Long Fu e Bow-sim Mark. Lo stile di Sheng Long Fu \u00e8 pi\u00f9 orientato al benessere fisico che all'aspetto marziale.\nL'aspetto marziale \u00e8 invece ancora preponderante nel ramo dello stile Fu derivato dal maestro To Yu di Hong Kong, allievo interno di Fu Zhensong.\nAltri rami.\nL'enciclopedia di Baidu elenca anche Wudang Taijiquan (\u6b66\u5f53\u592a\u6781\u62f3), Nanguo Taijiquan (\u5357\u56fd\u592a\u6781\u62f3),Bagua Taijiquan (\u516b\u5366\u592a\u6781\u62f3),Hulei Taijiquan (\u5ffd\u96f7\u592a\u6781\u62f3),Tengnuojia Taijiquan (\u817e\u632a\u67b6\u592a\u6781\u62f3),Wuqing Taijiquan (\u6b66\u6e05\u592a\u6781\u62f3).\nTaijiquan e salute.\nUna delle caratteristiche che ha dato estrema notoriet\u00e0 al Taijiquan \u00e8 la sua utilit\u00e0 per la salute. Vera o presunta che sia questa correlazione, sono moltissimi gli studi al proposito.\nUna ricerca effettuata nell'ospedale Jiang Jianxin Jinjishan del Fujian riporta che tra i pazienti che avevano praticato Taijiquan si era evidenziato un calo dei livelli di colesterolo nel sangue.\nA Jinan per ventiquattro mesi un gruppo di studenti dell'Universit\u00e0 di Educazione Fisica ha praticato lo Stile Yang per verificarne gli effetti salutari su cuore e polmoni con risultati positivi.\nSun Fu e altri hanno studiato 83 persone di et\u00e0 avanzata rilevando che le onde alfa aumentavano significativamente quando praticavano Taijiquan pi\u00f9 di trenta minuti. Dopo un lungo periodo di pratica si promuoveva una coordinazione ed un bilanciamento delle funzioni fisiologiche tra il lobo frontale sinistro e quello destro.\nI ricercatori hanno rilevato effetti positivi nella promozione dell'equilibrio, della flessibilit\u00e0 e del funzionamento cardiovascolare ed hanno dimostrato che riduce il rischio di ricadute sia nelle persone anziane sia in coloro che soffrono di disturbi cronici pressione sanguigna alta, attacchi di cuore, sclerosi multipla, Parkinson, Alzheimer, e Fibromialgia.\nProblemi di traduzione.\nYang Haiqing presenta il problema delle traduzioni dal Cinese all'Inglese, che sono un rischio per la corretta preservazione culturale del Taijiquan. Il suo studio vorrebbe proporre un metodo corretto per le traduzioni, secondo il quale dovrebbero essere praticanti che abbiano un'alta esperienza dello stile e che abbiano un'ottima conoscenza della lingua cinese a svolgere questo compito. Oggi \u00e8 sempre pi\u00f9 facile trovare insieme questi elementi, ma la maggior parte dei libri scritti anche solo pochi anni or sono risentono di una qualche mancanza. An Xianhong \u00e8 dello stesso parere: \"... esso non richiede solamente un traduttore con una solida formazione della conoscenza di Inglese e Cinese, ma anche con profonda comprensione delle caratteristiche e delle connotazioni culturali del Taijiquan. Detto ci\u00f2, lo stato attuale delle traduzioni non \u00e8 soddisfacente ed ha difficolt\u00e0 ad esprimere le caratteristiche del Taijiquan ed il suo fascino con il singolo metodo della traduzione\". La situazione Italiana riflette quella in lingua inglese, visto che molti testi sono stati tradotti da altri che provengono da questa lingua.\nBibliografia.\nIn italiano\nIn altre lingue"}
{"id": "64846", "revid": "2056951", "url": "https://it.wikipedia.org/wiki?curid=64846", "title": "Premio C\u00e9sar per la migliore sceneggiatura originale o il miglior adattamento", "text": "Il premio C\u00e9sar per la migliore sceneggiatura originale o il miglior adattamento (\"C\u00e9sar du meilleur sc\u00e9nario original ou adaptation\") \u00e8 un premio cinematografico francese assegnato annualmente dall'\"Acad\u00e9mie des arts et techniques du cin\u00e9ma\" dal 1976 al 2005.\nNel periodo dal 1983 al 1985 sono stati assegnati due distinti premi, uno per la migliore sceneggiatura originale e un altro per il miglior adattamento, poi definitivamente reintrodotti dall'edizione del 2006.\nAlbo d'oro.\nI vincitori sono indicati in grassetto, a seguire gli altri candidati."}
{"id": "64848", "revid": "327794", "url": "https://it.wikipedia.org/wiki?curid=64848", "title": "Legge di Boyle-Mariotte", "text": "In termodinamica la legge di Boyle e Mariotte (o semplicemente legge di Boyle) afferma che in condizioni di temperatura costante la pressione di un gas perfetto \u00e8 inversamente proporzionale al suo volume, ovvero che il prodotto della pressione del gas per il volume da esso occupato \u00e8 costante:\noppure:\nTale costante \u00e8 funzione (crescente) della temperatura assoluta, della natura del gas e del numero di moli.\nLa legge pu\u00f2 essere scritta anche con la seguente notazione pi\u00f9 completa:\nnella quale viene indicato che la legge vale a temperatura costante, ovvero che la costante varia con la temperatura.\nStoria.\nLa legge di Boyle-Mariotte fu enunciata per la prima volta da Robert Boyle (1627-1691), che nel 1662 pubblic\u00f2 \"A Defence of the Doctrine Touching the Spring And Weight of the Air\".\nQuesta legge venne riformulata in modo pi\u00f9 preciso nel 1676 da Edme Mariotte (1620-1684), che confermando i dati di Boyle specific\u00f2 che la legge vale soltanto se la temperatura del gas \u00e8 costante.\nAl gas, che spontaneamente tende ad espandersi, viene applicata una forza peso che lo mantiene compresso.\nIl grafico qui sotto riporta i dati dell'esperimento originale di Boyle; sull'asse delle \"x\" \u00e8 riportato il volume espresso nelle unit\u00e0 del tempo in pollici cubi, mentre l'asse delle y riporta l'altezza della colonna di mercurio in pollici, che per la legge di Stevin \u00e8 proporzionale alla pressione a cui \u00e8 sottoposto il gas. In questi dati il prodotto della pressione per il volume \u00e8 effettivamente costante con un errore percentuale dell'1,4%.\nCondizioni di validit\u00e0.\nLa legge di Boyle e Mariotte \u00e8 sperimentalmente verificata per gas che si comportano come un gas ideale, oppure per gas in condizioni di pressione non troppo elevate (gas rarefatto) e temperature non troppo prossime alla temperatura di liquefazione.\nLa legge non \u00e8 valida per i liquidi, il cui volume varia assai poco con il variare della pressione (la variazione di densit\u00e0 \u00e8 del tutto trascurabile fino a livelli di pressione veramente elevati). Inoltre, ad esempio nel mare, al crescere della profondit\u00e0 aumenta la pressione, ma la temperatura diminuisce (anzich\u00e9 aumentare) fino a stabilizzarsi oltre i 100-200 metri.\nRappresentazione grafica di queste condizioni \u00e8 la campana di Andrews.\nEsempi di applicazione.\nLa legge di Boyle e Mariotte nella forma sintetica con l'operatore differenza:\npu\u00f2 essere espressa come:\novvero:\ndove formula_7 e formula_8 rappresentano i valori del volume che assume il gas in una trasformazione isoterma durante la quale la pressione passa dal valore formula_9 al valore formula_10. I pedici formula_11 e formula_12 indicano quindi lo stato termodinamico del gas prima della trasformazione e a trasformazione avvenuta, essendo formula_13.\nLa legge di Boyle e Mariotte pu\u00f2 essere quindi sfruttata nel caso di trasformazioni isoterme per ricavare:\nImmersioni subacquee.\nLa legge di Boyle e Mariotte costituisce uno dei fondamenti sui quali poggia la tecnica e la tecnologia dell'immersione. Infatti il comportamento di un gas (nella fattispecie aria o miscele) \u00e8 in funzione della pressione idrostatica a cui \u00e8 sottoposto e le modificazioni del suo volume mostrano l'applicazione pratica della legge. L'esempio classico \u00e8 costituito dalla campana subacquea pneumatica consistente in un cilindro cavo all'interno e pieno d'aria con l'estremit\u00e0 inferiore aperta che viene calato verticalmente in acqua a profondit\u00e0 progressivamente crescenti.\nAlla profondit\u00e0 di 10 metri la pressione ambientale raddoppia passando da 1 bar della superficie a 2 bar, l'acqua penetra quindi nella campana riducendo il volume dell'aria in essa contenuta della met\u00e0. Per avere un ulteriore dimezzamento di volume dell'aria (cio\u00e8 del volume originale) si dovr\u00e0 calare la campana quindi a 30 metri di profondit\u00e0, dove la pressione \u00e8 di 4 bar (1 bar della superficie + 1 bar per ogni 10 metri)."}
{"id": "64849", "revid": "1590", "url": "https://it.wikipedia.org/wiki?curid=64849", "title": "Frank Vincent Zappa", "text": ""}
{"id": "64852", "revid": "33597", "url": "https://it.wikipedia.org/wiki?curid=64852", "title": "Legge di Stevin", "text": ""}
{"id": "64853", "revid": "3330", "url": "https://it.wikipedia.org/wiki?curid=64853", "title": "Gaudenzio Ferrari", "text": "Scrisse di lui Giorgio Vasari:\nBiografia.\nGli esordi e l'impegno valsesiano.\nLe poche notizie sull'apprendistato del giovane artista, destinato a diventare uno dei massimi esponenti dell'arte italiana del XVI secolo, lo collocano in quella Milano in cui, al termine del Quattrocento, si avverte con forza l'influenza di Leonardo, di Bramante, ma anche dei pi\u00f9 anziani Vincenzo Foppa e Bernardino Zenale.\nGiovan Paolo Lomazzo lo vuole - cosa che la critica tende oggi a confermare - allievo di Gottardo Scotti, artista impegnato in quegli anni nella Fabbrica del Duomo milanese; ma nelle sue opere oltre all'influsso leonardesco, che fu preminente, si trovano anche suggestioni provenienti da Perugino e da Raffaello e motivi derivati da D\u00fcrer e dagli artisti nordici della scuola danubiana, conosciuti attraverso le incisioni. Il giovane Gaudenzio si dimostra dunque in grado di assimilare ed integrare le diverse lezioni.\n\u00c8 da ipotizzare, tuttavia, che un altro e pi\u00f9 fertile apprendistato si realizzi nella \"sua\" Varallo, tra le pareti della chiesa di Santa Maria delle Grazie e la nascente impresa - voluta dal padre francescano Bernardino Caimi - di edificazione del Sacro Monte di Varallo in guisa di \"Nuova Gerusalemme\", progetto al quale Ferrari legher\u00e0 poi indissolubilmente il suo nome.\nQuali che fossero i primi artisti che operarono a Varallo (si \u00e8 ipotizzata, quantomeno, l'eco della scuola spanzottiana), l'esordio artistico di Gaudenzio avviene a cavallo tra il nuovo ed il vecchio secolo; le prove artistiche di tale periodo (citiamo la tavola della \"Crocefissione\" e le figure degli angeli negli affreschi staccati conservati alla pinacoteca civica di Varallo) lasciano gi\u00e0 intendere quella poetica piena di interiore umanit\u00e0 con la quale l'artista valsesiano costantemente interpreter\u00e0 l'arte sacra.\nTra le opere del primo decennio del XVI secolo, quando ormai Gaudenzio pu\u00f2 vantare il titolo di \"magister\", vanno menzionati gli affreschi della Cappella di Santa Margherita (1507) nella chiesa di Santa Maria delle Grazie a Varallo ed il \"Polittico di Sant'Anna\" (1508), realizzato per l'omonima chiesa in Vercelli (ora smembrato e diviso tra la Sabauda di Torino e la National Gallery di Londra) nel quale \u00e8 riconoscibile il debito artistico verso il Bramantino.\nNella stessa decade ha inizio la collaborazione di Gaudenzio ai lavori del Sacro Monte: sue sono le splendide statue lignee nella cappella dell\"Annunciazione\" e in quella di \"Ges\u00f9 che sale la scala del Pretorio\" (figure di Cristo e del \"Manigoldo\")\nPoco prima della realizzazione di tali opere si colloca il viaggio, forse effettuato assieme ad Eusebio Ferrari (alcuni ipotizzano assieme al Bramantino), attraverso le capitali dell'arte rinascimentale italiana, sino a Roma, dove si concentrano gli artisti pi\u00f9 rinomati. Da tale viaggio di studio deriva, in particolare, l'attenzione del Ferrari verso la poetica del Perugino\nNel decennio successivo si colloca la realizzazione del grande ciclo di affreschi con le \"Storie della Vita e Passione di Cristo\" realizzate sul tramezzo della chiesa di S. Maria delle Grazie a Varallo. In un'opera cos\u00ec impegnativa, Ferrari si vale delle lezioni apprese nel suo apprendistato milanese (le architetture del Bramante, i paesaggi rocciosi di Leonardo da Vinci, ecc.) e nel suo viaggio romano; ma \u00e8 tutt'altro che immemore - forse per impulso diretto di quei committenti francescani ai quali rimarr\u00e0 a lungo legato - dell'opera analoga realizzata sulla parete di San Bernardino in Ivrea da Giovanni Martino Spanzotti.\nQuesto non solo per la scelta di valersi della stessa partizione compositiva, con scene quasi identiche (anche prendendo a prestito l'idea dei \"notturni\"), ma soprattutto per quella semplicit\u00e0 narrativa e per quell'afflato di religiosit\u00e0 popolare che troviamo soprattutto nella \"Crocifissione\" e nelle scene che la precedono.\nBisogna tuttavia, oltre a ricercare i debiti culturali, sottolineate quegli elementi di originalit\u00e0 interpretativa che il pittore di Valduggia va maturando: uno per tutti, l'uso esteso - ripreso dall'arte gotica - della pastiglia per gli aggetti di elmi, corazze ed aureole, che lascia intendere quel progetto di fusione tra pittura e scultura che si realizzer\u00e0 compiutamente negli altri lavori sopra la parete rocciosa di Varallo.\nIl Sacro Monte di Varallo e la Madonna di Loreto a Roccapietra.\nIl Sacro Monte di Varallo - il \"gran teatro montano\" secondo la felice espressione del saggio di Giovanni Testori che fortemente ha contribuito a \"restituire\" all'opera di Ferrari la dignit\u00e0 di uno dei punti alti dell'arte rinascimentale - \u00e8 permeato dal genio di Gaudenzio che qui sfrutta, combinandole creativamente, le sue capacit\u00e0 di scultore, di pittore e finanche - secondo la testimonianza del Lomazzo - di architetto che sa adattare l'edificazione delle cappelle alla poesia del paesaggio montano. Grazie alla sintesi tra scultura e pittura le cappelle della \"Nuova Gerusalemme\" assumono il senso di una rappresentazione teatrale, con gli attori principali, plasticati in terracotta policroma, posti in primo piano, ed una serie di astanti che si affacciano dalle pareti affrescate, come nella figurazione di una \"laude medievale\" che coinvolge un intero paese.\nLe cappelle sicuramente ed interamente realizzate da Ferrari sono quella della \"Crocifissione\" (1520-1526) e quella del \"Adorazione dei Magi\" (1526-1528); suoi interventi sono presenti anche in quelle della \"Nativit\u00e0\", dell\"Adorazione dei Pastori\" e della \"Presentazione al Tempio\". Quando Gaudenzio nel 1529, dopo quasi un trentennio di collaborazione, abbandona il Sacro Monte, il suo lascito si impone come linea direttrice per gli artisti di area piemontese e lombarda che, nei secoli successivi, si affaticheranno sulle nuove cappelle.\nLe opere che adornano le cappelle del Sacro Monte, un tempo (ancor recente) ritenute espressione di \"arte popolaresca\", sono oggi \"uno dei vertici dell'arte italiana del Cinquecento\".\nSulla grandiosa cappella della \"Crocifissione\" (la \"Sistina delle montagne\") cos\u00ec ha scritto Giovanni Testori:\nNegli anni di impegno al Sacro Monte di Varallo Ferrari riesce anche a rispondere alle richieste di altri importanti committenti, come testimoniano i polittici della Collegiata di Arona (1511) e di San Gaudenzio a Novara (1514-21).\nRisalgono a questi stessi anni anche gli affreschi ed i lavori in terracotta eseguiti presso la suggestiva Madonna di Loreto, a Roccapietra, un piccolo centro nei pressi di Varallo.\nA Vercelli e in Lombardia.\nDopo l'abbandono dei lavori sul \"super parietem\", il Gaudenzio scultore cede, per cos\u00ec dire, il passo al Gaudenzio pittore, che riesce tuttavia a conservare ad un livello alto la sua capacit\u00e0 espressiva, incentrata su un forte senso dell'impianto scenico e su una esuberante vena immaginativa, come ben testimoniano i due cicli simmetrici di affreschi con le \"Storie della Vergine\" e le \"Storie della Maddalena\" realizzati (1532-34) in San Cristoforo a Vercelli, che Jacob Burckhardt riteneva essere forse le sue pitture pi\u00f9 importanti.\nIn effetti i due cicli di affreschi presentano momenti di grande suggestione. Citiamo ad esempio il riquadro con il \"Battesimo dei principi di Marsiglia\" a proposito del quale \u00e8 stato osservato:\nNella chiesa di San Cristoforo, prima degli affreschi, Ferrari aveva gi\u00e0 realizzato la maestosa ancona posta sull'altar maggiore, \"La Madonna degli aranci\" destinata a diventare per anni un essenziale punto di riferimento per tutta la produzione pittorica vercellese.\nLa capacit\u00e0 figurativa dimostrata nel popolare di presenze angeliche la cappella della Crocifissione gli torna utile, con un di pi\u00f9 di estro inventivo, nella vertiginosa raffigurazione degli angeli musicanti ne \"Il Paradiso che accoglie l'Assunta\" (nota anche come \"Concerto degli Angeli\") realizzato per la cupola del Santuario della Madonna dei Miracoli in Saronno (1534-36).\nLa rappresentazione Paradiso realizzata da Gaudenzio \u00e8 affollata da uno stupefacente turbine di angeli coloratissimi che si dispongono su quattro cerchi concentrici: in quello pi\u00f9 in alto \u00e8 posto uno stuolo di angioletti ignudi e pieni di luce che volgono lo sguardo in alto verso il Padre al centro della cupola; al di sotto vi \u00e8 la raffigurazione del concerto vero e proprio, con gli angeli cantori che leggono assieme libri corali e cartigli, ed angeli intenti a far musica: essi compongono la pi\u00f9 variegata orchestra di strumenti a corde ed a fiato che mai sia stata dipinta.\nSi possono contare ben cinquantasei diversi strumenti musicali, i pi\u00f9 riconoscibili come strumenti in uso in quei tempi ed altri usciti dalla fantasia dell'artista:\nNel 1537 il Ferrari si trasferisce definitivamente a Milano dove rester\u00e0 sino alla morte: la sua reputazione di artista era ormai consolidata, tale da fruttargli un ampio numero di commesse. Gaudenzio seppe assecondare i committenti adeguandosi ai gusti che andavano affermandosi nella capitale lombarda.\nSulla sua fama acquisita a Milano vi \u00e8 da osservare che, se il Vasari nelle \"Vite\" dedica a Gaudenzio Ferrari le poche - seppur alquanto elogiative - parole riportate in epigrafe, Lomazzo nella sua \"Idea del tempio della pittura\", (1590) considera Gaudenzio uno dei grandi della pittura, uno di quelli che egli battezza i \"Sette Governatori dell'Arte\".\nTra le opere del periodo milanese si possono citare gli affreschi della Cappella della Santa Corona in Santa Maria delle Grazie (1540-1542), il \"San Paolo\" per Santa Maria delle Grazie e oggi al Mus\u00e9e des Beaux-Arts di Lione (1543), il \"San Gerolamo\" in San Giorgio al Palazzo, il polittico dell\"Assunta\" per S. Maria di Piazza (con collaboratori) a Busto Arsizio.\nPresso la sua bottega opera Bernardino Lanino, che negli anni successivi sar\u00e0, con maggiori intonazioni manieristiche, il pi\u00f9 fedele interprete del maestro.\nNegli ultimi anni della sua carriera, Gaudenzio ha poi come principale collaboratore il novarese Giovanni Battista Della Cerva, noto anche per essere stato maestro di Giovan Paolo Lomazzo.\nIl periodo milanese - in un contesto politico che vede il dominio spagnolo e il suo pomposo cerimoniale, rimanendo comunque la citt\u00e0 un polo di attrazione artististica, grazie anche alle rigogliose attivit\u00e0 manifatturiere e commerciali - \u00e8, come si \u00e8 accennato, pervaso da una volont\u00e0 di aggiornamento stilistico verso forme pi\u00f9 spettacolari e magniloquenti derivate dalla coeva pittura manieristica: come nella \"Crocifissione\" della Galleria Sabauda di Torino, con la composizione affolata di figure e episodi ricchi di pathos, oppure nel \"Martirio di Santa Caterina\" (1539-1540), proveniente dalla chiesa di Sant'Angelo ed oggi alla Pinacoteca di Brera, dove la composizione \u00e8 concepita teatralmente, con i torturatori a fungere da \"personaggi-quinte\" ai lati della santa, ritratta in un atteggiamento di ostentata impassibilit\u00e0.\nIl Ferrari nelle ultime opere coniuga con maggiore equilibrio i nuovi motivi manieristici con la tradizione naturalistica lombarda: ne \u00e8 un esempio la pala dell\"Ultima Cena\", realizzata per la chiesa milanese di Santa Maria della Passione (pala in cui Gaudenzio, recuperando memorie nordiche e forte di una raggiunta autonomia stilistica, non ha remore nel discostarsi dall'imperante modello del \"Cenacolo\" di Leonardo); ma ne \u00e8 soprattutto esempio - per la facilit\u00e0 espressiva del racconto - quello che \u00e8 il suo ultimo importante lavoro a fresco (tecnica pittorica che si rivela ancora una volta particolarmente congeniale alla poetica di Gaudenzio): le \"Storie di Gioacchino ed Anna\" (1544-45) realizzate in Santa Maria della Pace, ed ora - strappate e riportate su tela - conservate nella Pinacoteca di Brera.\nGli affreschi di Santa Maria della Pace furono gi\u00e0 lodati dal Lomazzo che ne seppe cogliere la freschezza del racconto. Testori ha sottolineato la influenza che tali affreschi hanno avuto rispetto alla peculiare connotazione che ebbe il manierismo tra Piemonte e Lombardia."}
{"id": "64854", "revid": "7336", "url": "https://it.wikipedia.org/wiki?curid=64854", "title": "Legge dei gas perfetti", "text": ""}
{"id": "64855", "revid": "4122", "url": "https://it.wikipedia.org/wiki?curid=64855", "title": "Moli", "text": ""}
{"id": "64863", "revid": "21371", "url": "https://it.wikipedia.org/wiki?curid=64863", "title": "Legge dei gas", "text": ""}
{"id": "64864", "revid": "3115", "url": "https://it.wikipedia.org/wiki?curid=64864", "title": "Albero genealogico degli Imperatori adottivi", "text": "Lalbero genealogico degli Imperatori adottivi, a cui appartengono i cinque \"buoni imperatori\" del II secolo, comprende sia le famiglie di Traiano e di Adriano, che erano imparentati tra loro, ma appartenevano rispettivamente alle \"gentes\" Ulpia ed Elia, sia gli imperatori della dinastia degli Antonini, anch'essi pi\u00f9 o meno strettamente imparentati tra loro. La successione imperiale avveniva comunque non per eredit\u00e0 dinastica ma per adozione. Solo Commodo \u00e8 figlio biologico di Marco Aurelio, suo predecessore.\nImperatori adottivi.\nMarco Aurelio.\nOrigini famigliari e dinastiche.\nLa famiglia di Marco Aurelio era di origine romana, ma stabilita da tempo a Ucubi (\"Colonia Claritas Iulia Ucubi\", odierna Espejo), una piccola cittadina della Spagna romana situata a sud est di Cord\u016dba, poi inglobata nella periferia della vicina citt\u00e0. Essa sal\u00ec alla ribalta alla fine del I secolo, quando il bisnonno dell'imperatore, Marco Annio Vero, fu senatore e, secondo la \"Historia Augusta\", pretore. Nel 73-74 suo nonno, anch'egli di nome Marco Annio Vero, fu elevato al rango di patrizio.\nIl terzo Marco Annio Vero, figlio di questi, spos\u00f2 Domizia Lucilla, figlia del patrizio Publio Calvisio Tullo Rusone e di Domizia Lucilla maggiore. I fratelli del padre Annio Vero, nonch\u00e9 zii di Marco Aurelio, erano Marco Annio Libone e Faustina, moglie del futuro imperatore Antonino Pio.\nLucilla maggiore, la nonna materna, aveva ereditato una grande fortuna (descritta a lungo in una delle lettere di Plinio il Giovane) dal nonno materno e dal nonno paterno di adozione. Domizia Lucilla avrebbe acquisito gran parte della ricchezza di sua madre, tra cui una grande fabbrica di mattoni (\"figlina\") nella periferia di Roma, attivit\u00e0 molto redditizia in un'epoca in cui la citt\u00e0 era interessata da una notevole espansione edilizia. La famiglia della madre era di rango consolare, mentre quella del padre vantava addirittura una discendenza da Numa Pompilio, il secondo re di Roma dopo Romolo, cos\u00ec come tutta la \"gens Annia\", una famiglia plebea entrata in seguito a far parte della \"nobilitas\" romana.\nMarco Aurelio nacque a Roma il 26 aprile del 121, secondo il calendario romano il sesto giorno prima delle calende di maggio, nell'anno del secondo consolato \u2013 il primo ordinario dopo quello \"suffectus\" \u2013 di suo nonno Marco Annio Vero, corrispondente all'anno 874 dalla fondazione di Roma. Lucilla e Vero ebbero due figli: oltre al futuro imperatore Marco Aurelio, anche una figlia, Annia Faustina Cornificia, nata probabilmente nel 122 o nel 123. Annio Vero mor\u00ec giovane, durante la sua pretura, presumibilmente nel 124, quando Marco aveva solo tre anni.\nMatrimoni, nascite e morti.\nMarco Aurelio spos\u00f2 Faustina minore, figlia di Antonino Pio, e diede in sposa sua figlia Annia Aurelia Galeria Lucilla al co-imperatore Lucio Vero, adottato da Antonino su suggerimento di Adriano (come Marco stesso, d'altronde). Il 30 novembre 147 Faustina diede alla luce una bambina di nome Domizia Faustina. Era solo la prima di almeno tredici figli (tra cui tre coppie di gemelli) che Faustina avrebbe avuto nei successivi ventitr\u00e9 anni. Il giorno successivo, 1\u00ba dicembre, Antonino Pio diede a Marco la \"tribunicia potestas\" (potere tribunizio) e l\"imperium\", cio\u00e8 l'autorit\u00e0 sugli eserciti e sulle province imperiali. Il potere tribunizio conferiva a Marco il diritto di proporre un provvedimento con prelazione sul Senato e sullo stesso Antonino. Questi poteri gli furono rinnovati, insieme ad Antonino, il 10 dicembre.\nLa prima menzione di Domizia nelle lettere di Marco ne rivela la salute malferma. Scrive a Frontone: \"\"Se gli d\u00e8i sono disposti, ci sembra di avere una speranza di guarigione. La diarrea si \u00e8 fermata, i piccoli attacchi di febbre sono stati cacciati via. Ma la magrezza \u00e8 ancora estrema e c'\u00e8 ancora un po' di tosse\". Lui e Faustina erano molto occupati nella cura della bambina, che sarebbe morta poi nel 151.\nNel 149 nacquero a Faustina due gemelli, commemorati da una moneta con cornucopie incrociate sotto i busti dei due bambini e la scritta \"felicit\u00e0 dei tempi\". Essi non sopravvissero per\u00f2 a lungo. Tito Aurelio Antonino e Tito Elio Aurelio, questi i nomi ricavati dagli epitaffi, morirono molto presto (prima del 152) e furono sepolti nel mausoleo di Adriano.\nLo stesso Marco scrisse: \"Uno prega: \u00abche io non debba perdere mio figlio!\u00bb; ma tu devi pregare: \u00abche io non tema di perderlo!\u00bb\" Egli cit\u00f2 dall'Iliade quella che lui chiamava \"la frase che tutti conoscono, per ricordare di essere estraneo al dolore e alla paura\": \u00ab\"Foglie, alcune il vento le sparge per terra (.), cos\u00ec la stirpe degli uomini\"\u00bb (\"Iliade\" 6,146).\nUn'altra coppia di gemelli nacque il 7 marzo del 150: Annia Aurelia Galeria Lucilla, insieme forse al suo gemello, del quale non si conosce il nome, che mor\u00ec alla nascita. Nel 155 circa, mor\u00ec la madre di Marco. Faustina probabilmente ebbe un'altra figlia nel 151, o forse la bambina, Annia Aurelia Galeria Faustina, potrebbe non essere nata tra il 153 ed il 157, secondo alcune fonti. Un altro figlio, Tito Elio Antonino, viene citato dalle fonti nel 152. Una moneta celebra la \"fertilit\u00e0 dell'Augusta\"\" (\"FECVNDITAS\"), raffigurando due bambine e un bambino (Lucilla, Faustina e Tito Antonino, appunto). Il maschio non sopravvisse a lungo, considerando che sulle monete del 156 solo le due femmine erano raffigurate. Egli potrebbe essere morto nel 152, lo stesso anno della sorella di Marco, Cornificia.\nIl 28 marzo del 158, Marco stesso rispose in una lettera dicendo che il bambino era morto. Nel 159 e 160 Faustina diede alla luce due figlie: Fadilla e Cornificia, che portavano i nomi delle defunte sorelle di Faustina e di Marco. Altri figli nacquero in seguito, oltre a Commodo e al gemello di questi Fulvio Antonino. Si trattava di Marco Annio Vero Cesare, Vibia Aurelia Sabina e Adriano, che mor\u00ec anche lui giovanissimo.\nIl 31 agosto 161 nacquero due gemelli a Lanuvio: Tito Aurelio Fulvio Antonino e Lucio Elio Aurelio Commodo, che poi sarebbe succeduto al padre come imperatore. A parte il fatto che i gemelli erano nati lo stesso giorno di Caligola, i presagi sembra fossero favorevoli, e gli astrologi trassero auspici positivi per i due neonati. Le nascite furono celebrate sulla monetazione imperiale.\nElenco dei figli di Marco Aurelio.\nMarco Aurelio spos\u00f2 Faustina minore nel 145. Durante i trent'anni di matrimonio Faustina mise al mondo quattordici figli (tra cui due coppie di gemelli, cosa estremamente insolita), dei quali solo un maschio (Commodo) e quattro femmine (Lucilla, Fadilla, Annia Cornificia Faustina minore e Vibia Aurelia Sabina) vissero pi\u00f9 a lungo del padre (qui di seguito la lista riportata dal Birley):"}
{"id": "64865", "revid": "57342", "url": "https://it.wikipedia.org/wiki?curid=64865", "title": "Premio C\u00e9sar per la migliore fotografia", "text": "Il premio C\u00e9sar per la migliore fotografia (\"C\u00e9sar de la meilleure photographie\") \u00e8 un premio cinematografico assegnato annualmente dall'\"Acad\u00e9mie des arts et techniques du cin\u00e9ma\" a partire dal 1976 alla miglior fotografia di un film di produzione francese uscito nelle sale cinematografiche nel corso dell'anno precedente.\nI plurivincitori, con tre riconoscimenti, sono Philippe Rousselot, Yves Angelo e Thierry Arbogast.\nAlbo d'oro.\nI vincitori sono indicati in grassetto, a seguire gli altri candidati."}
{"id": "64866", "revid": "466539", "url": "https://it.wikipedia.org/wiki?curid=64866", "title": "Imperatori adottivi", "text": "All'interno della storia romana si definisce abitualmente et\u00e0 degli Imperatori adottivi (o Imperatori d'adozione) il periodo che va dal 96 (elezione di Nerva) al 180 (morte di Marco Aurelio), caratterizzato da una successione al trono stabilita non per via familiare, ma attraverso l'adozione, da parte dell'imperatore in carica, del proprio successore. Unanimemente considerata una delle et\u00e0 pi\u00f9 splendenti della storia romana, l'et\u00e0 degli Imperatori adottivi ha fatto seguito ai travagli degli ultimi anni della Dinastia dei Flavi e ha preceduto il ritorno al principio dinastico con Commodo e la successiva guerra civile romana (193-197). Anche Commodo \u00e8 incluso idealmente e il suo principato \u00e8 considerato la conclusione degli Imperatori adottivi.\nA volte, due dei cinque \"buoni imperatori\" del II secolo (Antonino Pio e Marco Aurelio, escludendo nei computi Lucio Vero, co-imperatore nei primi anni di Marco) vengono raccolti, assieme a Commodo, in una dinastia degli Antonini, che tuttavia non \u00e8 una dinastia in senso stretto: gli imperatori infatti salivano al trono non in seguito alla loro parentela, ma in quanto scelti come successori dal loro predecessore, dal quale venivano formalmente adottati, poich\u00e9 gli adottanti erano quasi tutti privi di eredi maschi.\nGli imperatori erano comunque imparentati tra loro pi\u00f9 o meno alla lontana e questi legami familiari includono anche le famiglie di Traiano (della \"gens\" Ulpia) e di Adriano (della \"gens\" Elia). Questi ultimi erano parenti, rispettivamente zio e nipote. Antonino Pio aveva una parentela lontana con Adriano. Marco Aurelio era il nipote di Antonino (Faustina maggiore, moglie di Antonino, era sorella del padre di Marco), che sposer\u00e0 la cugina, figlia di Antonino stesso, Faustina minore. Lucio Vero, adottato con Marco da Antonino, spos\u00f2 la figlia di Marco stesso, Annia Aurelia Galeria Lucilla, divenendone il genero. Commodo, infine, era il figlio naturale di Marco Aurelio.\nGrande importanza ebbero le figure femminili: ascoltate consigliere di Traiano erano la moglie Plotina, la sorella Marciana (che alla sua morte venne divinizzata) e la figlia di costei, Matidia. Anche i legami familiari passarono spesso per la linea femminile, come nel caso del citato legame di Marco Aurelio con Antonino.\nImperatori del periodo (96-192).\nDa Nerva a Adriano (96-138).\nIl periodo che va dalla fine del I alla fine del II secolo \u00e8 caratterizzato da una successione non pi\u00f9 dinastica, ma adottiva, basata sui meriti dei singoli scelti dagli imperatori come loro successori.\nL'Impero romano arriv\u00f2 all'apice della sua potenza durante i principati di Traiano, Adriano, Antonino Pio e Marco Aurelio. Alla morte di quest'ultimo, il potere pass\u00f2 al figlio Commodo, che port\u00f2 il principato verso una forma pi\u00f9 autocratica e teocratica. Il potere delle istituzioni tradizionali si and\u00f2 indebolendo e il fenomeno prosegu\u00ec con i suoi successori, sempre pi\u00f9 bisognosi dell'appoggio dell'esercito per governare. Il ruolo del Senato nei secoli successivi si ridusse progressivamente, fino a divenire del tutto formale. La dipendenza sempre pi\u00f9 accentuata del potere imperiale dall'esercito condusse, nel 235 circa, a un periodo di crisi militare e politica, definito dagli storici come anarchia militare.\nNerva (96-98).\nMarco Cocceio Nerva fu un aristocratico romano, divenuto poi imperatore. Era figlio di Cocceio Nerva, famoso giureconsulto, e di Sergia Plautilla, figlia del console Popilio Lenate.\nFu l'ultimo imperatore italiano sia di nascita che di famiglia. Nerva non aveva seguito l'usuale carriera amministrativa (il \"cursus honorum\"), anche se era stato console durante l'impero di Vespasiano nel 71 e con Domiziano nel 90.\nNerva era molto stimato come anziano senatore ed era noto come persona mite e accorta. Alla morte di Domiziano, Nerva acconsent\u00ec a divenirne il successore e fu acclamato imperatore in Senato da tutte le classi concordi sul suo nome.\nDurante il suo regno, breve ma significativo, apport\u00f2 un grande cambiamento: il \"principato adottivo\". Questa riforma prevedeva che l'imperatore in carica in quel momento dovesse decidere, prima della sua morte, il suo successore all'interno del senato. Questo faceva s\u00ec che i senatori venissero responsabilizzati.\nTraiano (98-117).\nNerva adott\u00f2 un eminente personaggio militare, Traiano. Durante il suo principato l'Impero romano raggiunse la massima estensione territoriale (98-117), grazie alle campagne di conquista contro i Daci di Decebalo (101-106), e a quelle contro i Parti (114-117), con la creazione di cinque nuove province, una in Occidente (Dacia) e quattro in Oriente (Arabia, Armenia, Mesopotamia e Assiria).\nTraiano si dedic\u00f2 anche alla costruzione di numerose opere pubbliche, tra cui spiccano il porto di Traiano a Ostia e il Foro imperiale a Roma. Egli infatti predispose un piano regolatore per Roma, dove furono innalzati un nuovo foro con annesso un ampio mercato, opere ideate dall'architetto Apollodoro di Damasco. Furono costruiti inoltre un arco di trionfo, la basilica Ulpia, con ai lati due biblioteche (greca e latina), oltre a una colonna celebrativa, sulla quale sono rappresentate le vicende della conquista della Dacia. Importante al di fuori della citt\u00e0 di Roma fu la costruzione della via Traiana che rappresentava una valida alternativa alla via Appia. Essa partiva da Benevento e passava per Canosa di Puglia, Bitonto ed Egnazia, fino a Brindisi. Sempre nell'ottica di migliorare le comunicazioni con l'Oriente, Traiano ordin\u00f2 l'ampliamento del porto di Ancona.\nPer il resto della storia dell'Impero Romano e per buona parte di quella dell'Impero Bizantino, ogni nuovo Imperatore dopo Traiano veniva salutato dal Senato con l'augurio: possa tu essere pi\u00f9 fortunato di Augusto e migliore di Traiano (\"Felicior Augusto, melior Traiano!\"). In epoca medievale, si diffuse la leggenda secondo la quale papa Gregorio Magno, colpito dalla bont\u00e0 dell'Imperatore, avrebbe ottenuto da Dio la resurrezione di lui per il tempo necessario a impartirgli il battesimo. Dante riporta questa leggenda nella \"Divina Commedia\", ponendo Traiano in Paradiso, nel Cielo di Giove, e precisamente fra i sei spiriti giusti che formano l'occhio della mistica aquila.\nAdriano (117-138).\nA Traiano succedette il suo congiunto Publio Elio Traiano Adriano (117-138). Egli accrebbe i poteri del principe rispetto a quelli del senato e unific\u00f2 la legislazione dell'impero. Negli anni del suo regno vi fu un periodo di pace, turbata esclusivamente dalla terza rivolta giudaica (132-135). Il regno di Adriano fu caratterizzato da una generale pausa nelle operazioni militari. Egli abbandon\u00f2 le conquiste di Traiano in Mesopotamia, considerandole giustamente indifendibili, a causa dell'immane sforzo logistico necessario per far giungere rifornimenti a quelle latitudini. La politica di Adriano fu tesa a tracciare confini controllabili a costi sostenibili. Le frontiere pi\u00f9 turbolente furono rinforzate con opere di fortificazione permanenti, la pi\u00f9 famosa delle quali \u00e8 il possente Vallo di Adriano in Gran Bretagna. Oltre a questa potenzi\u00f2 i confini tra Germania superiore e Rezia.\nIl suo principato fu caratterizzato soprattutto per i suoi viaggi, nei quali percorse tutto l'Impero, non si occup\u00f2 solo di questioni legate alla difesa dei confini ma anche di esigenze amministrative, edificazioni di edifici pubblici e, pi\u00f9 in generale, di cercare di migliorare lo standard di vita delle province.\nAl contrario di altri imperatori, che governarono l'impero senza muoversi praticamente mai, Adriano scelse un metodo di conoscenza diretta derivante dal ritenere ormai in atto un consolidamento della situazione interna, in quanto allontanarsi dalla sede del potere per periodi cos\u00ec prolungati presupponeva una certezza assoluta della tenuta del sistema. Un altro elemento era la curiosit\u00e0 propria del suo carattere e la propensione per i viaggi che lo accompagn\u00f2 tutta la vita.\nAdriano protesse notevolmente l'arte essendo egli stesso un fine intellettuale, amante delle arti figurative, della poesia e della letteratura. Anche l'architettura lo appassionava molto e durante il suo principato si adoper\u00f2 per dare un'impronta stilistica personale agli edifici via via edificati. Villa Adriana a Tivoli fu l'esempio pi\u00f9 notevole di una dimora immensa costruita con passione, intesa come luogo della memoria, intessuto di citazioni architettoniche e paesaggistiche, di riproduzioni, su varia scala, di luoghi come il Pecile ateniese o Canopo in Egitto.\nAnche a Roma il Pantheon, costruito da Agrippa, fu re-instaurato, edificato nuovamente, sotto Adriano e con la forma definitiva che tuttora conserva (non fu semplicemente restaurato). La citt\u00e0 fu inoltre ulteriormente arricchita di templi, come il tempio di Venere e Roma e di edifici pubblici. Sembra che spesso l'imperatore in persona mettesse mano ai progetti il che, secondo Cassio Dione Cocceiano, port\u00f2 a un conflitto con Apollodoro di Damasco, architetto di corte ufficialmente investito dell'incarico progettuale.\nAntonino (138-192).\nFu Adriano a scegliere come successore, adottandolo, Tito Antonino (dopo la morte prematura di Elio Cesare), il quale era stato proconsole in Asia e che ricevette poi dal senato il titolo di \"Pio\". Quando Antonino scomparve nel 161 la sua successione era gi\u00e0 stata predisposta con l'adozione del genero Marco Aurelio Antonino, gi\u00e0 indicato da Adriano stesso.\nMarco Aurelio, che era stato educato a Roma secondo una cultura raffinata e bilingue (di sua mano \u00e8 un trattato di meditazioni filosofiche in greco), volle dividere il potere col genero, di nove anni minore, Lucio Vero, gi\u00e0 adottato da Antonino Pio. Con lui instaur\u00f2 una diarchia, dividendo il potere e affidandogli il comando militare nelle campagne in Partia e in Armenia. Nel 169 Lucio mor\u00ec e Marco Aurelio rimase l'unico sovrano. Scomparve nel 180 durante l'epidemia di peste scoppiata nel campo militare di Carnuntum, vicino all'attuale Vienna (\"Vindobona\"), durante le dure lotte contro i Quadi e i Marcomanni. Il principe-filosofo, che aveva cercato, ispirandosi ad Adriano, di presentarsi come un imperatore saggio e amante della pace, aveva paradossalmente trascorso tutti gli ultimi anni di governo in dure campagne militari, nell'affannoso compito di riportare la sicurezza nei confini dell'impero. Gli succedette il figlio Commodo, che cerc\u00f2 di imporre un'autocrazia ellenizzante, venendo eliminato da una congiura di palazzo nel 192.\nNonostante le prime avvisaglie della crisi, il periodo degli Antonini venne ricordato come un'epoca aurea, di benessere e giustizia rispetto alla grave crisi dei secoli successivi.\nAntonino Pio (138-161).\nAntonino Pio (138-161), capostipite della Dinastia degli Antonini, continu\u00f2 la politica pacifica del predecessore, fu un saggio amministratore e riconferm\u00f2 al senato le prerogative passate, tanto da meritarsi l'appellativo di \"Pio\".\nAdozione da parte di Adriano.\nAlla fine del 136 Adriano rischi\u00f2 di morire per emorragia. Convalescente nella sua villa di Tivoli, scelse inizialmente Lucio Ceionio Commodo (conosciuto poi come Lucio Elio Vero) come suo successore, adottandolo come suo figlio. Dopo una breve permanenza lungo la frontiera del Danubio, Lucio torn\u00f2 a Roma ma si ammal\u00f2 e mor\u00ec di emorragia il 1\u00ba gennaio del 138. Il 24 gennaio Adriano scelse allora Aurelio Antonino come suo nuovo successore.\nDopo essere stato esaminato per alcuni giorni, Antonino fu accettato dal Senato e adottato il 25 febbraio. A suo volta, come da disposizioni dello stesso \"princeps\", Antonino adott\u00f2 il giovane Marco Aurelio (nipote di Antonino, in quanto figlio del fratello di sua moglie Faustina maggiore) e il giovane Lucio Commodo, figlio dello scomparso Lucio Elio Vero.\nLa salute di Adriano continuava a peggiorare tanto da desiderare la morte anche se questa non arrivava, tentando anche il suicidio, impedito dal successore Antonino. L'imperatore, ormai gravemente malato, lasci\u00f2 Roma per la sua residenza estiva, una villa a Baiae, localit\u00e0 balneare sulla costa campana. Le sue condizioni per\u00f2 continuarono a peggiorare fino alla morte, che avvenne il 10 luglio del 138. Le sue spoglie furono sepolte inizialmente a Pozzuoli, per poi essere traslate nel mausoleo monumentale che egli stesso aveva fatto costruire a Roma. La successione di Antonino si rivel\u00f2 ormai stabilita e priva di possibili colpi di mano: Antonino continu\u00f2 a sostenere i candidati di Adriano ai vari pubblici uffici, cercando di venire incontro alle richieste del Senato, rispettandone i privilegi e sospendendo le condanne a morte pendenti sugli uomini accusati negli ultimi giorni di vita da Adriano. Per il suo comportamento, rispettoso dell'ordine senatorio e delle nuove regole, Antonino fu insignito dell'appellativo \"Pio\".\nUno dei primi atti ufficiali di governo (\"acta\") fu la divinizzazione del suo predecessore, alla quale si oppose fieramente tutto il senato, che non aveva dimenticato che Adriano aveva diminuito l'autorit\u00e0 dell'assemblea e ne aveva mandato a morte alcuni membri. Fu forse questo l'atto che gli valse l'appellativo di \"Pius\" (\"pio, devoto\"), per la \"pietas\" filiale dimostrata nei confronti del suo padre adottivo e predecessore.\nPrincipato.\nLigio alla religione e agli antichi riti, nel 148 celebr\u00f2 solennemente il novecentesimo anniversario della fondazione di Roma. Fu anche un ottimo amministratore delle finanze imperiali, lasciando ai suoi successori un patrimonio di oltre due miliardi e mezzo di sesterzi, segno evidente dell'ottima cura con cui resse le redini dello Stato. Continu\u00f2 l'opera del suo predecessore nel campo dell'edilizia (furono costruiti ponti, strade, acquedotti in tutto l'impero anche se pochi sono i monumenti dell'Urbe da lui fatti costruire che ci sono giunti) e aiut\u00f2 con la sospensione del tributo dovuto diverse citt\u00e0 colpite da calamit\u00e0 varie (incendi: Roma, Narbona, Antiochia, Cartagine, terremoti: Rodi e l'Asia minore). Senza ridurre le spese per le province, aument\u00f2 quelle per l'Italia, a differenza del predecessore. Infine aument\u00f2 la distribuzione di sussidi, inaugurata da Traiano, alle orfane italiche, dette \"Puellae Faustinianae\" dal nome della moglie di Antonino, quando questa mor\u00ec nel 141.\nNotevole fu l'impronta da lui lasciata nel campo del diritto tramite i giureconsulti Vindio Vero, Salvio Valente, Volusio Meciano, Vepio Marcello e Diaboleno. Sotto il suo regno giunse a conclusione e ci fu il riconoscimento giuridico formale della distinzione tra le classi superiori (\"honestiores\") e le altre (\"humiliores\"), distinzione espressa nelle diverse pene cui le classi erano soggette. Si nota la tendenza a sottoporre i ceti pi\u00f9 umili della societ\u00e0, siano pure cittadini romani, a pene generalmente riservate in et\u00e0 repubblicana agli schiavi.\nRiguardo infine alla politica estera vale la pena citare un passo della \"Historia Augusta\" secondo la quale:\nUltimi anni e morte di Antonino.\nNel 156 Antonino Pio comp\u00ec settanta anni. Godeva ancora di un discreto stato di salute, seppure avesse difficolt\u00e0 a stare eretto senza utilizzare dei sostegni. Il ruolo di Marco cominci\u00f2 cos\u00ec a crescere sempre pi\u00f9, in particolare quando il prefetto del pretorio Gavio Massimo mor\u00ec, tra il 156 ed il 157. Egli aveva mantenuto questo importante ruolo per quasi vent'anni, risultando pertanto di fondamentale importanza con i suoi consigli su come governare. Il suo successore, Gavio Tattio Massimo, sembra non avesse lo stesso peso politico presso il \"princeps\" e poi non dur\u00f2 a lungo. Nel 160 Marco e Lucio furono designati consoli insieme, forse perch\u00e9 il padre adottivo cominciava a stare male. Antonino mor\u00ec nei primi mesi del 161: due giorni prima della sua morte, che nei racconti della \"Historia Augusta\" fu \"\"molto dolce, come il pi\u00f9 tranquillo dei sonni\", l'imperatore, che si trovava nella sua tenuta di \"Lorium\", aveva mangiato formaggio alpino a cena, piuttosto avidamente. Vomit\u00f2 nella notte e gli comparve la febbre. Aggravatosi il giorno successivo, il 7 marzo 161, convoc\u00f2 il consiglio imperiale (compresi i prefetti del pretorio, Furio Vittorino e Sesto Cornelio Repentino) e pass\u00f2 tutti i suoi poteri a Marco. Egli ordin\u00f2 che la statua d'oro della Fortuna, che era nella camera da letto degli imperatori, fosse portata da Marco. Diede poi la parola d'ordine al tribuno di guardia, \u00ab\"equanimit\u00e0\"\u00bb. Poi si gir\u00f2, come per andare a dormire, e mor\u00ec all'et\u00e0 di settantacinque anni.\nMarco Aurelio (161-180) e Lucio Vero (161-169).\nAdozione di Marco Aurelio e Lucio Vero.\nMarco Aurelio fu adottato nel 138 dal suocero (e zio) Antonino Pio che lo nomin\u00f2 erede al trono imperiale. Dopo la morte di Antonino Pio, Marco divenne di fatto unico \"princeps\" dell'Impero. Il senato gli avrebbe presto concesso il titolo di Augusto e di \"imperator\", oltre a quello di \"Pontifex Maximus\", sacerdote a capo dei culti ufficiali della religione romana. Sembra che Marco dimostr\u00f2, almeno inizialmente, tutta la sua riluttanza a farsi carico del potere imperiale. Anche se non sembra mostrare affetto personale per Adriano nei \"Colloqui con se stesso\", Marco lo rispett\u00f2 molto e presumibilmente ritenne suo dovere metterne in atto i suoi piani di successione. E cos\u00ec, anche se il Senato voleva confermare solo lui, egli rifiut\u00f2 di entrare in carica senza che Lucio ricevesse gli stessi onori. Alla fine il senato fu costretto ad accettare e nomin\u00f2 Augusto, Lucio Vero. Questa era la prima volta che Roma veniva governata da due imperatori contemporaneamente.\nIn teoria i due fratelli, entrambi insigniti del titolo di \"Augustus\", ebbero gli stessi poteri. In realt\u00e0 Marco conserv\u00f2 una preminenza che Vero mai contest\u00f2. A dispetto della loro uguaglianza nominale, Marco ebbe maggior \"auctoritas\" (autorit\u00e0) di Lucio Vero. Fu console una volta di pi\u00f9 di Lucio, avendo condiviso l'amministrazione gi\u00e0 con Antonino Pio, e solo Marco divenne \"Pontifex Maximus\". E questo fu chiaro a tutti. L'imperatore pi\u00f9 anziano deteneva un comando superiore al fratello pi\u00f9 giovane: \"Vero obbed\u00ec a Marco... come il tenente obbedisce a un proconsole o un governatore obbedisce all'imperatore\"\".\nIl governo congiunto e formalmente paritario, che dur\u00f2 dal 161 al 169, venne di fatto ripristinato. Pi\u00f9 tardi si ebbero solo pochi e brevissimi periodi di questo genere di potere, come ad esempio quando governarono insieme Caracalla ed il fratello, Geta (nel 211), oppure durante i regni di Pupieno e Balbino (nel 238) o di Gallieno e Valeriano (dal 253 al 260). Solo in seguito venne creata una struttura di potere collegiale stabile che, inaugurata da Diocleziano con Massimiano (la Tetrarchia, nata negli anni 286-293), dur\u00f2 con alterne vicende, almeno a livello giuridico, fino all'ascesa di Giuliano (nel 361).\nPrincipato.\nMarco Aurelio fu imperatore dal 161 sino alla morte, avvenuta per malattia nel 180 a Sirmio secondo il contemporaneo Tertulliano o presso \"Vindobona\". Fino al 169 mantenne la coreggenza dell'impero assieme a Lucio Vero, suo fratello adottivo nonch\u00e9 suo genero, anch'egli adottato da Antonino Pio. Dal 177 associ\u00f2 al trono suo figlio Commodo. Considerato dalla storiografia tradizionale come un sovrano illuminato\u00a0\u2013 il quinto dei cosiddetti \"buoni imperatori\" menzionati da Edward Gibbon \u2013 il suo regno fu tuttavia funestato da conflitti bellici (guerre partiche e contro le popolazioni germano-sarmatiche del nord), carestie e pestilenze. Marco Aurelio \u00e8 ricordato anche come un importante filosofo stoico, autore dei \"Colloqui con s\u00e9 stesso\" ( nell'originale in greco).\nIl governo di Marco Aurelio e Lucio Vero \u00e8 noto come un periodo di tolleranza ed efficienza, come quello dei predecessori tra gli imperatori adottivi.\nGli imperatori stabilirono la completa libert\u00e0 di parola, come dimostra il fatto che un noto commediografo, un certo \"Marullus\", fu in grado di criticarli senza subire ritorsioni. In qualsiasi altro momento, sotto qualsiasi altro imperatore, sarebbe stato giustiziato. Ma era un momento di pace e di clemenza e il biografo riporta che \"Nessuno rimpiangeva i modi miti di Pio\".\nMarco Aurelio sostitu\u00ec una serie di importanti funzionari dell'impero: Sesto Cecilio Crescenzio Volusiano, responsabile della corrispondenza imperiale, con Tito Vario Clemente. Quest'ultimo era un provinciale, originario del Norico, che aveva prestato servizio militare nella guerra in Mauretania. Recentemente, aveva servito come procuratore in cinque differenti province. Costituiva l'uomo adatto per affrontare un periodo di emergenza militare. Lucio Volusio Meciano, che era stato uno degli insegnanti di Marco Aurelio, era governatore della prefettura d'Egitto. Marco lo fece senatore, poi lo nomin\u00f2 prefetto della tesoreria (\"Praefectus aerarii Saturni\") e poco dopo ottenne anche il consolato. Il figlio adottivo di Frontone, Gaio Aufidio Vittorino (padre dei futuri consoli di et\u00e0 severiana Gaio Aufidio Vittorino e Marco Aufidio Frontone), venne nominato governatore della Germania superiore.\nSul piano della politica interna, Marco Aurelio si comport\u00f2, come gi\u00e0 Augusto, Nerva e Traiano, da \"princeps senatus\", cio\u00e8 \"primo tra i senatori\" e non da monarca assoluto, rivelandosi rispettoso delle prerogative del senato, consentendogli di discutere e di decidere su tutti i principali affari di Stato, come le dichiarazioni di guerra alle popolazioni ostili o i trattati con queste stipulati, ed anche sulle magistrature romane. Avvi\u00f2 anche una politica tendente a valorizzare le altre categorie sociali: ai provinciali fu reso possibile raggiungere le pi\u00f9 alte cariche dell'amministrazione statale. N\u00e9 ricchezza, n\u00e9 illustri antenati influenzarono il giudizio di Marco, ma solo il merito personale. Egli concesse cariche a persone che riconosceva come illustri eruditi e filosofi, senza guardare alla loro condizione di nascita. L'assetto amministrativo introdotto da Augusto quasi centocinquanta anni prima, che fino a quel momento aveva preservato l'Impero anche quando si erano succeduti imperatori dissoluti come Caligola e Nerone oppure in occasione della guerra civile del 69, era imponente e la sua classe dirigente cominciava ad acquisire piena consapevolezza del proprio potere.\nNon riusc\u00ec a realizzare i suoi ideali stoici di eguaglianza e libert\u00e0 perch\u00e9 l'esigenza di controllare le finanze locali lo portarono alla costruzione di una classe burocratica che presto volle arrogarsi diritti e privilegi e che si costitu\u00ec quale classe chiusa. Trascorse, inoltre, molto del suo regno a difendere le frontiere. Tra le altre leggi proib\u00ec la tortura per i cittadini eminenti, prima e dopo la condanna, poi per tutti i cittadini liberi, come era stato in epoca repubblicana.\nCome molti imperatori, Marco trascorse la maggior parte del suo tempo ad affrontare questioni di diritto come petizioni e controversie, prendendosi molta cura nella teoria e nella pratica della legislazione. Giuristi professionali lo definirono un \"\"imperatore pi\u00f9 abile nella legge\" e \"prudente e coscienzioso anche solo come imperatore\"\". Egli mostr\u00f2 uno spiccato interesse in tre aree del diritto: l'affrancamento degli schiavi, la tutela degli orfani e dei minori, e la scelta dei consiglieri cittadini (\"decuriones\"). Rivalut\u00f2 la moneta da lui prima svalutata. Tuttavia, due anni dopo la rivalutazione, ritorn\u00f2 ai valori precedenti a causa della grave crisi militare delle guerre marcomanniche che affrontava l'impero.\nIn coerenza con lo stoicismo, filosofia contraria alla schiavit\u00f9, eman\u00f2 norme favorevoli alla classe servile, estendendo le leggi gi\u00e0 promulgate da Traiano, Augusto, Adriano e Antonino: ad esempio ribadendo il concetto di diritto di asilo (cio\u00e8 l'immunit\u00e0 finch\u00e9 si stava in un determinato luogo) per gli schiavi fuggitivi (che potevano essere uccisi e puniti in ogni modo dal padrone) presso ogni tempio, e presso ogni statua dell'imperatore.\nSuccessione di Marco Aurelio.\nDopo una vittoria decisiva nel 178 contro i marcomanni, il piano per annettere la Moravia e la Slovacchia occidentale (\"Marcomannia\"), per porre fine una volta per tutte alle incursioni germaniche, sembrava avviato al successo, ma venne abbandonato dopo che Marco Aurelio si ammal\u00f2 gravemente nel 180, forse anch'egli colpito dalla peste che affliggeva l'impero da anni. Marco Aurelio mor\u00ec il 17 marzo 180, a circa cinquantanove anni, secondo Aurelio Vittore nella citt\u00e0-accampamento di \"Vindobona\" (Vienna). Secondo invece quanto riferisce Tertulliano, uno storico e apologeta cristiano suo contemporaneo, sarebbe invece deceduto sul fronte sarmatico, non molto distante da \"Sirmio\" (odierna Sremska Mitrovica, nell'attuale Serbia), che fungeva da quartier generale invernale delle sue truppe, in vista dell'ultimo assalto. Il Birley ritiene infatti che Marco potrebbe essere morto a \"Bononia\" sul Danubio (che per assonanza ricorda la localit\u00e0 di \"Vindobona\"), venti miglia a nord di \"Sirmio\".\nIniziando a stare male, chiam\u00f2 Commodo al capezzale e gli chiese per prima cosa di concludere onorevolmente la guerra, affinch\u00e9 non sembrasse che lui avesse \"tradito\" la \"Res publica\". Il figlio promise che se ne sarebbe fatto carico, ma che gli interessava prima di tutto la salute del padre. Chiese pertanto di poter aspettare pochi giorni prima di partire. Marco, sentendo che i suoi giorni erano alla fine e il dovere compiuto, accett\u00f2 da stoico una morte onorevole, astenendosi dal mangiare e bere, e aggravando cos\u00ec la malattia per permettergli di morire il pi\u00f9 rapidamente possibile. Il sesto giorno, chiamati gli amici e \"\"deridendo le cose umane\" disse a loro: \"perch\u00e9 piangete per me e non pensate piuttosto alla pestilenza e alla morte comune? Se vi allontanerete da me, vi dico, precedendovi, statemi bene\". Mentre anche i soldati si disperavano per lui, alla domanda su \"a chi affidasse il figlio\", rispose ai subordinati: \"a voi, se ne sar\u00e0 degno, e agli d\u00e8i immortali\"\". Nel settimo giorno si aggrav\u00f2 e ammise brevemente solo il figlio alla sua presenza, ma quasi subito lo mand\u00f2 via, per non contagiarlo. Uscito Commodo, copr\u00ec il capo come se volesse dormire, come il padre Antonino Pio, e quella notte mor\u00ec. Cassio Dione Cocceiano aggiunge che vi furono delle negligenze da parte dei medici, che avrebbero voluto accelerare la successione per compiacere Commodo, ma potrebbero essere solo dicerie.\nMarco Aurelio riteneva, a torto, che il figlio avrebbe abbandonato quel genere di vita cos\u00ec poco adatto a un \"princeps\", assumendosi le necessarie responsabilit\u00e0 nel governare un Impero come quello romano. E poich\u00e9 Commodo non era pazzo, come molti sostennero, anche se amava esibirsi come gladiatore e in prove di forza, egli intelligentemente si assicur\u00f2 subito la fedelt\u00e0 dell'esercito e del popolo romano con ampie elargizioni (\"donativa\" e \"congiaria\"), governando cos\u00ec da vero e proprio monarca assoluto, al riparo dalle continue congiure del Senato e mantenendo il potere per dodici lunghi anni. In una di queste congiure venne coinvolta anche la sorella, Lucilla (oltre ad altri membri della famiglia, come il cognato e un nipote, figlio di Cornificia), che Commodo fece prima esiliare e poi uccidere (non invece il marito, Pompeiano, che prefer\u00ec autoesiliarsi, e Cornificia). Un'altra sorella, Fadilla, fu invece, insieme al marito, una delle pi\u00f9 fedeli consigliere del fratello.\nCommodo (180-192).\nCommodo, figlio di Marco Aurelio, in seguito all'usurpazione di Avidio Cassio, governatore della Siria (nell'aprile del 175), fu dichiarato dal padre co-\"Augusto\". Morto il padre il 17 marzo del 180 a \"Sirmium\", continu\u00f2 la guerra contro le popolazioni germano-sarmatiche lungo i confini settentrionali. Giunto l'autunno, prefer\u00ec ritirarsi a Roma, lasciando ai suoi generali il compito di portare a termine i piani paterni, ma abbandonando i territori conquistati della Marcomannia.\nTornato nell'Urbe, cominci\u00f2 a incrinare l'equilibrio istituzionale raggiunto e con il suo atteggiamento dispotico favor\u00ec il malcontento delle province e dell'aristocrazia. Fu grande appassionato dei combattimenti gladiatori e di quelli contro le bestie, al punto da scendere egli stesso nell'arena vestito da gladiatore, come l'Ercole romano. Questo era considerato poco decoroso dal popolo di Roma, che metteva i gladiatori al rango pi\u00f9 basso della scala sociale. Eredit\u00f2 la passione dalla madre, tanto che una leggenda priva di fondamento voleva che non fosse figlio di Marco Aurelio ma di un gladiatore. Nel 190, una parte della citt\u00e0 di Roma fu distrutta da un incendio, e Commodo colse l'opportunit\u00e0 per \"rifondarla\", chiamandola in suo onore \"Colonia Commodiana\" (come avrebbe voluto fare Nerone nel 64). Anche i mesi del calendario furono rinominati in suo onore, e perfino il Senato cambi\u00f2 il nome in \"Senato della Fortuna Commodiana\", mentre l'esercito divenne \"Esercito commodiano\". Il suo assassinio il 31 dicembre del 192, a causa di una congiura, diede inizio a un periodo di guerre civili.\nAlbero genealogico.\nLa cosiddetta dinastia dei nerva-antonini o degli imperatori adottivi inizia con Nerva nel 96 per concludersi con Commodo nel 192; mentre in linea diretta la discendenza arriva, dopo la dinastia dei Severi, fino a Gordiano III nel 244."}
{"id": "64867", "revid": "830939", "url": "https://it.wikipedia.org/wiki?curid=64867", "title": "Lingua abidji", "text": "La lingua abidji (o abiji) \u00e8 una lingua kwa, parlata da 50.500 persone in un'area molto ristretta della Costa d'Avorio, nei dipartimenti di Abidjan e Dabou.\n\u00c8 divisa in due dialetti, Enyembre e Ogbru. I madrelingua alfabetizzati sono tra l'1% e il 5%, mentre il 25/50% di chi parla l'abidji come seconda lingua ha una competenza scritta. I parlanti impiegano anche il francese, lo jula, il baoule e l'adioukrou.\nL'alfabeto \u00e8 simile a quello latino."}
{"id": "64870", "revid": "830939", "url": "https://it.wikipedia.org/wiki?curid=64870", "title": "Lingua abua", "text": "La lingua abua \u00e8 una lingua benue-congo parlata da circa 25.000 persone in Nigeria nelle \"Local Government Area\" di Ahoada-East, Ahoada-West e Degema, nello stato di Rivers.\nI principali dialetti sono l\u2019\"abua centrale\", l\u2019\"emughan\", l\u2019\"otapha\" e l\u2019\"okpeden\"; il primo \u00e8 compreso da tutti gli altri. L'abua \u00e8 molto simile all\u2019odual, con cui ha una somiglianza lessicale del 70%.\nIl primo dizionario abua venne pubblicato nel 1978."}
{"id": "64872", "revid": "287204", "url": "https://it.wikipedia.org/wiki?curid=64872", "title": "Circolo anarchico Ponte della Ghisolfa", "text": "Il Circolo anarchico Ponte della Ghisolfa (il Ponte) \u00e8 uno dei pi\u00f9 longevi e attivi circoli anarchici d'Italia.\nStoria.\nFondato il 1\u00ba maggio 1968, ebbe come animatore ed attivista pi\u00f9 conosciuto il ferroviere Giuseppe Pinelli.\nGli anarchici milanesi non ebbero nel secondo dopoguerra, se non per brevi periodi, una sede propria tanto che, generalmente, le loro riunioni erano ospitate da varie organizzazioni, come ad esempio il PSI.\nSin dai suoi primi mesi di vita, il circolo fu inserito nelle lotte operaie e studentesche. In particolare, i primi Comitati unitari di base (CUB) dell'Azienda Trasporti Municipali, organismi di lavoratori che non si riconoscevano nei sindacati perch\u00e9 troppo moderati, si ritrovarono proprio nella sede del \"Ponte\".\nDopo la strage di Piazza Fontana, il circolo fu protagonista nella campagna a favore della liberazione di Pietro Valpreda, cos\u00ec come in quella volta a dimostrare che la morte di Giuseppe Pinelli, caduto da una finestra della questura di Milano, era un omicidio.\nIl Ponte della Ghisolfa \u00e8 attivo ed impegnato in campo antimilitarista, antiautoritario e per la diffusione di una cultura libertaria e organizza ogni anno iniziative volte a ricordare Giuseppe Pinelli, Pietro Valpreda e tutti gli altri anarchici ingiustamente accusati per le bombe del 12 dicembre 1969, per non dimenticare la strategia della tensione e per preservare la memoria storica da ogni strumentalizzazione e distorsione istituzionale e non."}
{"id": "64873", "revid": "697352", "url": "https://it.wikipedia.org/wiki?curid=64873", "title": "Trinit\u00e0", "text": ""}
{"id": "64875", "revid": "399", "url": "https://it.wikipedia.org/wiki?curid=64875", "title": "Corrente del Golfo", "text": "La corrente del golfo, insieme alla corrente nord-atlantica, \u00e8 una potente corrente oceanica calda dell'emisfero boreale, presente nell'Oceano Atlantico Settentrionale. Nasce nel golfo del Messico trasportando acqua calda tropicale verso il nord dell'Atlantico. Quando poi questa si raffredda in prossimit\u00e0 del circolo polare artico, si inabissa, dopodich\u00e9 il ciclo ricomincia. Tale corrente \u00e8 di vitale importanza per la mitigazione del clima dei paesi europei che si affacciano sull'Oceano Atlantico: Portogallo, Spagna, Francia, Irlanda, Gran Bretagna e Islanda, con la sua influenza che si estende fino alla Scandinavia e oltre.\nDescrizione.\nL'influsso del movimento terrestre.\nIn breve tempo l'acqua, spostandosi verso nord, tende a mantenere inalterata la propria velocit\u00e0, come stabilito dal principio di inerzia. Procedendo verso nord, le masse liquide si \"scontrano\" con masse che viaggiano a velocit\u00e0 inferiori poich\u00e9 la velocit\u00e0 lineare di rotazione diminuisce con l'aumentare della latitudine. In un intervallo di tempo le masse con velocit\u00e0 maggiore percorrono spazi maggiori e saranno quindi pi\u00f9 spostate verso est di masse con velocit\u00e0 minore. A questo \u00e8 dovuta la forma della traiettoria della corrente del Golfo.\nLa corrente nasce nel Golfo del Messico, in cui grandi masse di acqua tropicali vengono riscaldate dall'azione diretta della radiazione solare incidente: queste masse tendono a risalire verso nord ad una velocit\u00e0 di circa 2,5\u00a0m/s (9\u00a0km/h) per differenza di densit\u00e0 con le acque pi\u00f9 fredde a nord, venendo deviate dalla rotazione terrestre: lo spostamento delle masse d'acqua subisce una deviazione verso destra a causa della forza di Coriolis.\nEvoluzione futura.\nQuando il nastro trasportatore \u00e8 attivo le correnti oceaniche dell'Atlantico ad alta salinit\u00e0, scorrendo dai tropici verso nord riscaldano i venti dominanti mentre questi spirano verso est (cio\u00e8 verso l'Europa). Le correnti che trasportano calore, dense per la salinit\u00e0, diventano ancora pi\u00f9 dense quando, risalendo verso nord, cedono calore all'atmosfera. Alla fine, l'acqua salata e fredda diviene abbastanza pesante da affondare in prossimit\u00e0 della Groenlandia. Da qui ritorna verso sud lungo il fondo oceanico, lasciando un vuoto che attira altra acqua calda dalle basse latitudini. Quando la corrente Nord-Atlantica \u00e8 attiva, condizioni temperate con inverni relativamente miti (rispetto a quelli che si registrano alle stesse latitudini in America) favoriscono una ricca produzione agricola in gran parte dell'Europa. I monsoni stagionali portano acqua ad ampie fasce dell'Africa e dell'Estremo Oriente. L'Asia centrale \u00e8 umida mentre Antartide e Sud Atlantico sono freddi.\nIl nastro trasportatore pu\u00f2 rallentare o fermarsi quando nel Nord Atlantico affluisce troppa acqua dolce che diluisce le correnti ad alta salinit\u00e0 provenienti da sud poich\u00e9 le acque superficiali (indipendentemente dalla loro temperatura) non diventano abbastanza dense da \u201caffondare\u201d. I venti dominanti in questo modo portano aria fredda verso l'Europa creando condizioni di freddo che possono durare per decenni, fino a quando le acque delle basse latitudini non diventano abbastanza saline da sopraffare quelle pi\u00f9 dolci a nord, facendo ripartire il nastro trasportatore con una gigantesca spinta.\nSe il nastro trasportatore si fermasse avremmo inverni rigidissimi in Europa e nell'America del Nord mentre avremmo forti siccit\u00e0 in molte parti dell'emisfero australe poich\u00e9 non vi sarebbero pi\u00f9 i monsoni provocati dalle correnti calde risalenti verso nord. L'analisi dei dati sul clima preistorico ha fornito alcuni indizi che vanno in questa direzione, ma la loro interpretazione \u00e8 ancora controversa. Ad esempio sembra quasi certo che, circa 11.000 anni fa, la fusione di estesi ghiacciai posti sul Labrador caus\u00f2 il rallentamento della corrente del Golfo. Una delle conseguenze dell'evento fu il raffreddamento del clima europeo per un periodo approssimativo di 1.000 anni. Un'ipotesi simile \u00e8 stata fatta anche per spiegare la Piccola era glaciale. L'aggravarsi o l'inizio di una nuova era glaciale non \u00e8 comunque prevedibile con i modelli climatici attuali. In base alle ipotesi pi\u00f9 pessimistiche, il clima potrebbe mutare in modo drastico e imprevedibile in pochi decenni.\nNel 1991, un modello climatico di Manabe, che prevedeva un sistema accoppiato oceano-atmosfera, si concluse con una previsione che un cambio nella circolazione della corrente del Golfo nel nord Atlantico poteva provocare un raffreddamento dell'Europa. Secondo alcuni climatologi, un aumento della temperatura del pianeta, come nel caso dell'attuale riscaldamento globale, produrrebbe un afflusso di grandi quantit\u00e0 di acqua dolce, liberata dal disgelo della coltre glaciale della Groenlandia e di altre regioni boreali e potrebbe bloccare il cosiddetto \"nastro trasportatore\" del nord Atlantico. Un eventuale arresto del nastro trasportatore, o anche soltanto un suo significativo rallentamento, potrebbe raffreddare il Nord Europa anche se le temperature globali continuassero ad aumentare a causa del riscaldamento globale."}
{"id": "64878", "revid": "1226", "url": "https://it.wikipedia.org/wiki?curid=64878", "title": "ATAPI", "text": ""}
{"id": "64880", "revid": "812037", "url": "https://it.wikipedia.org/wiki?curid=64880", "title": "Stella di Kleene", "text": ""}
{"id": "64883", "revid": "1226", "url": "https://it.wikipedia.org/wiki?curid=64883", "title": "UDMA", "text": ""}
{"id": "64886", "revid": "327773", "url": "https://it.wikipedia.org/wiki?curid=64886", "title": "Benzene", "text": "Il benzene \u00e8 un composto chimico che a temperatura ambiente e pressione atmosferica si presenta sotto forma di liquido volatile incolore altamente infiammabile, dall'odore caratteristico.\nDal punto di vista chimico, il benzene (talvolta indicato come Ph-H o \u03c6-H) \u00e8 un idrocarburo aromatico monociclico avente formula bruta C6H6.. Le distanze di legame tra gli atomi che compongono il benzene misurano per il legame C-C e per il legame C-H. Il gruppo funzionale che deriva dal benzene \u00e8 dovuto alla perdita di un atomo di idrogeno (C6H5-), prende il nome di fenile e si indica come Ph (da non confondere con pH).\n\u00c8 un costituente naturale del petrolio, ma viene anche sintetizzato a partire da altri composti chimici presenti nel petrolio stesso. Possiede notevoli propriet\u00e0 solventi: \u00e8 miscibile in tutte le proporzioni con molti altri solventi organici, mentre \u00e8 molto poco solubile in acqua (0,18% a ).\nViene da tempo impiegato come antidetonante nelle benzine, ma a causa della sua pericolosit\u00e0 per la salute e della facilit\u00e0 con cui contamina le falde freatiche, diverse entit\u00e0 (tra cui gli Stati Uniti e l'Unione europea) ne stanno scoraggiando l'uso limitandone le concentrazioni ammesse per legge.\nIl termine benzolo si utilizza per indicare una miscela di benzene e dei suoi composti omologhi superiori (e allo stesso modo i termini \"toluolo\" o \"xilolo\" indicano le miscele costituite principalmente, ma non esclusivamente, da toluene e xilene). Talvolta viene impiegato come sinonimo di benzene, come traduzione pedestre dal tedesco \"benzol\", bench\u00e9 questo nome sia deprecato dalla IUPAC.\nStoria.\nIl benzene venne scoperto nel 1825 dallo scienziato britannico Michael Faraday, che lo isol\u00f2 dal petrolio e lo chiam\u00f2 \"bicarburo di idrogeno\".\nNel 1834 fu ricavata la formula empirica del benzene (CH) e in seguito la sua formula molecolare (C6H6), che dest\u00f2 stupore in quanto fu la prima molecola conosciuta avente un numero uguale di atomi di carbonio e di atomi di idrogeno.\nNel 1834 il chimico tedesco Eilhard Mitscherlich lo ottenne mediante distillazione di acido benzoico (componente della resina di benzoino) e della calce. Mitscherlich diede a questo composto il nome di \"benzino\". Nel 1847, il chimico britannico Charles Mansfield, durante i suoi studi per conto di August Wilhelm von Hofmann, isol\u00f2 il benzene dal catrame. Due anni dopo, ide\u00f2 un metodo di produzione a scala industriale a partire dal catrame. Nel 1851 Marcellin Berthelot lo sintetizz\u00f2 mediante trimerizzazione dell'acetilene (facendo scaldare l'acetilene in un tubo di vetro).\nIl dibattito sulla struttura molecolare del benzene.\nQualche anno dopo venne scoperta la formula bruta di questo composto, causando molti interrogativi sulla struttura della molecola. Vennero presentate svariate strutture possibili, ma per molto tempo nessuna era in grado di spiegarne le propriet\u00e0 chimiche.\nIn particolare nessuna delle formule di struttura proposte ne spiegava adeguatamente la reattivit\u00e0 che, a giudicare dalla composizione elementare (C6H6), avrebbe dovuto essere simile a quella degli alcheni e degli alchini, ossia esplicarsi principalmente tramite reazioni di addizione ai doppi e tripli legami, mentre nella realt\u00e0 sperimentale il benzene predilige le reazioni di sostituzione.\nUna proposta in grado di conciliare la forma bruta con l'apparente assenza di doppi e tripli legami fu quella di Albert Ladenburg, in cui i sei atomi di carbonio sono disposti ai vertici di un prisma a base triangolare; tale struttura (presentata nel 1869) fu per\u00f2 smentita dall'osservazione sperimentale, secondo cui la molecola del benzene \u00e8 planare (cio\u00e8 con i sei atomi di carbonio disposti sullo stesso piano). Una molecola del genere comunque esiste e oggi viene chiamata \"benzene di Ladenburg\" o prismano.\nLa prima forma strutturale corretta fu proposta nel 1861 da Johann Josef Loschmidt, che diede una base alla corretta interpretazione del modello molecolare del chimico tedesco Friedrich August Kekul\u00e9 von Stradonitz nel 1865.\nUn'altra struttura erronea fu proposta nel 1867 da James Dewar: si trattava di un diene biciclico. Il composto, tuttora noto come benzene di Dewar (o biciclo[2.2.0]esa-2,5-diene), \u00e8 stato sintetizzato nel 1962.\nNel 1887 Henry Edward Armstrong propone un'altra ipotetica struttura del benzene, detta \"centroide di Armstrong\", molto simile alla reale struttura, in quanto rappresenta con sei segmenti dei \"legami delocalizzati\".\nAltre ipotesi sulla struttura del benzene furono il benzene di Claus (proposto nel 1867, e mai sintetizzato) e il benzvalene ottenuto per la prima volta nel 1971. A queste si aggiungono inoltre le ipotesi avanzate da Julius Thomsen (1886), Adolf von Baeyer (1887), Vaubel (1894), Sachse (1888), Collie (1897) e Konig (1905).\nLa formula di Kekul\u00e9.\nNel 1865 Kekul\u00e9 mise in evidenza il fatto che tutti gli atomi di idrogeno del benzene sono equivalenti ai fini della loro reattivit\u00e0. Per rendere per\u00f2 possibile il fatto che un atomo di carbonio (tetravalente) legasse con soli tre atomi, postul\u00f2 che i carboni legano tra loro a due a due con doppi legami; pi\u00f9 precisamente, i doppi legami sono posizionati in maniera alternata sull'anello.\nQuesta struttura \u00e8 insatura, per cui per spiegare il fatto che il benzene dia risposta negativa ai saggi di insaturazione (non decolora il bromo disciolto in tetracloruro di carbonio, non reagisce col permanganato di potassio in soluzione acquosa) Kekul\u00e9 avanz\u00f2 l'ipotesi che i legami doppi e semplici scambiassero la loro posizione lungo l'anello con velocit\u00e0 tanto elevata che le reazioni caratteristiche degli alcheni non potessero avvenire.\nL'ipotesi che il benzene fosse una molecola in cui gli atomi di carbonio formano un ciclo in cui si alternano legami doppi e semplici (ovvero un \"cicloesatriene\") veniva invalidata dall'osservazione sperimentale della geometria della molecola, in cui tutti i legami hanno uguale lunghezza, a cui corrisponde un'energia di legame intermedia tra quella di un legame singolo e quella di un legame doppio.\nIn realt\u00e0 la struttura del benzene si pone a met\u00e0 tra quelle di due \"cicloesatrieni\" equivalenti; si dice che \u00e8 un \"ibrido di risonanza\" tra due \"formule limite\":\nPer spiegare definitivamente la causa della particolare struttura del benzene, bisogner\u00e0 aspettare la teoria degli orbitali ibridi, elaborata da Linus Pauling (premio Nobel per la chimica e per la pace) nella sua pubblicazione \"La natura dei legami chimici\". Infatti, i legami chimici possono essere descritti con una buona applicazione considerando che all'origine degli stessi c'\u00e8 un mescolamento degli orbitali atomici (metodo LCAO, Combinazione Lineare degli Orbitali Atomici), ove \"n\" orbitali atomici si mescolano per formare \"n\" orbitali molecolari.\nGli orbitali molecolari ottenuti nel benzene (cio\u00e8 \"sp2\" per gli atomi di carbonio e \"s\" per gli idrogeni) spiegano la struttura planare e la delocalizzazione elettronica della molecola.\nQuesto tipo di delocalizzazione (in cui un orbitale \u00e8 esteso a pi\u00f9 atomi giacenti su un piano attraverso cui vengono condivisi 4\"n\"+2 elettroni, con \"n\" intero positivo) \u00e8 associato a una particolare propriet\u00e0 del benzene e di altri composti chimici, detta aromaticit\u00e0. L'aromaticit\u00e0 \u00e8 la propriet\u00e0 fondamentale che distingue i composti aromatici dagli altri idrocarburi ciclici, sia in termini di stabilit\u00e0 sia di reattivit\u00e0 chimica.\nNel 1929 la cristallografa Kathleen Lonsdale, utilizzando la tecnica della diffrazione ai raggi X, conferm\u00f2 che tutti i legami carbonio-carbonio della molecola del benzene possiedono la stessa lunghezza, inspiegabile con la teoria di Kekul\u00e9, poich\u00e9 un legame doppio \u00e8 pi\u00f9 corto di un legame singolo. Inoltre, la lunghezza dei legami carbonio-carbonio \u00e8 maggiore di un legame doppio e minore di un legame singolo, come se tra gli atomi di carbonio intercorresse \"un legame e mezzo\".\nIn qualsiasi caso, ancora oggi, l'ipotesi di Kekul\u00e8 viene considerata dalla comunit\u00e0 scientifica internazionale \"una felice intuizione\":\nStruttura molecolare.\nLa sua molecola \u00e8 planare, i sei atomi di carbonio hanno ibridazione \"sp2\" e sono disposti ai vertici di una struttura a esagono regolare; a ognuno di essi \u00e8 legato un atomo di idrogeno. Ogni atomo di carbonio condivide con gli altri un elettrone spaiato nel proprio orbitale \"p\" non coinvolto nell'ibridazione e perpendicolare al piano della molecola. La lunghezza del legame C-C \u00e8 1,39 \u00c5, intermedia tra quella tipica di un legame singolo carbonio-carbonio (1,54 \u00c5) e quella tipica di un legame doppio carbonio-carbonio (1,34 \u00c5).\nPer poter meglio rappresentare la natura delocalizzata del legame, spesso l'anello benzenico viene rappresentato da un esagono (ogni vertice \u00e8 un atomo di carbonio, gli idrogeni sono omessi) con all'interno un cerchio.\nSimboli Unicode.\nData la sua diffusione, all'anello benzenico sono stati anche assegnati due caratteri Unicode, quello corrispondente al codice U+232C:\ne quello corrispondente al codice U+23E3:\n\"(Se al posto dei simboli compaiono rettangoli vuoti, \u00e8 perch\u00e9 il set di caratteri in uso sul vostro PC non include i due caratteri).\"\nDelocalizzazione e mesomeria.\nLa diffrazione dei raggi X mostra che tutti e sei i legami carbonio-carbonio nel benzene hanno la stessa lunghezza, ovvero circa 140 picometri (pm). Le lunghezze del legame C\u2013C sono maggiori di un doppio legame (135 pm) ma pi\u00f9 brevi di un singolo legame (147 pm). Questa distanza intermedia \u00e8 causata dalla delocalizzazione degli elettroni, distribuiti equamente tra ciascuno dei sei atomi di carbonio. Benzene e cicloesano hanno una struttura simile, ma la delocalizzazione elettronica all'interno del benzene influisce notevolmente sulla sua reattivit\u00e0. La molecola \u00e8 planare. La descrizione dell'orbita molecolare implica la formazione di tre orbitali \u03c0 delocalizzati che occupano tutti e sei gli atomi di carbonio, mentre la descrizione del legame di valenza implica una sovrapposizione di strutture di risonanza. \u00c8 probabile che questa stabilit\u00e0 contribuisca alle peculiari propriet\u00e0 molecolari e chimiche note come \"aromaticit\u00e0\".\nSi pu\u00f2 spiegare la struttura planare del benzene per il fatto che questa forma, gli orbitali 2p (x o y) puri (cio\u00e8 non ibridati) degli atomi di carbonio ottimizzano il mescolamento elettronico laterale. Quindi non c'\u00e8 nessun doppio legame tra i carboni, ma esiste una particolare struttura chiamata \"sistema risonante\" (o delocalizzato) che pu\u00f2 essere descritto come la presenza dei legami singoli, ma gli elettroni dei doppi legami creano una nube elettronica che lega alternatamente ora due carboni, poi gli altri due, continuamente e con incredibile rapidit\u00e0, accorciando i legami e rendendoli tutti uguali, spiegando quindi le osservazioni ai raggi X. La molecola del benzene pu\u00f2 essere quindi cos\u00ec rappresentata.\nIn realt\u00e0, nessuna di queste due forme (rappresentate nell'immagine) esiste a causa della delocalizzazione degli elettroni \"pi\" (gli elettroni che generano la nube). In una molecola organica i legami singoli sono dei legami \u03c3, formati da elettroni da cui dipende la possibilit\u00e0 di rotazione del legame e sono i pi\u00f9 frequenti. I legami doppi sono formati da un legame \u03c3 e da un legame \u03c0, vengono prodotti da elettroni 2p (x o y) del carbonio, inoltre obbligano l'atomo a una struttura planare dei suoi tre legami disponibili.\nGli orbitali 2p (x o y), essendo perpendicolari al piano dei legami possibili per l'atomo, possono interagire liberamente tra di loro, creando la delocalizzazione: ogni elettrone non \u00e8 posseduto da uno specifico atomo e non concorre a nessun legame, ma \u00e8 presente su tutto l'anello, rinforzando tutti i legami in maniera equivalente.\nIl fenomeno di delocalizzazione del benzene viene rappresentato con un cerchio (corrispondente alla nube elettronica) contenuto in un esagono (corrispondente allo scheletro carbonioso).\nUn altro metodo per descrivere la struttura del benzene e per spiegare le sue propriet\u00e0 \u00e8 il metodo degli orbitali molecolari. Questo metodo venne ideato da Erich H\u00fcckel nel 1931.\nAromaticit\u00e0.\nIl fenomeno della delocalizzazione elettronica in un anello idrocarburico corrisponde a una propriet\u00e0 chimica, che viene chiamata aromaticit\u00e0.\nL'aromaticit\u00e0 \u00e8 una propriet\u00e0 di un variegato gruppo di molecole di cui il benzene \u00e8 un classico esempio ed \u00e8 la responsabile di una serie di caratteristiche, tra cui l'elevata stabilit\u00e0.\nDal diagramma energetico di Huckel si ricava che, essendo i legami \u03c0 delocalizzati su tutto l'anello, esso \u00e8 stabilizzato con un'energia maggiore di 150 kJ/mol. Le reazioni chimiche alle quali partecipa il benzene sono quelle in cui tale stabilit\u00e0 viene conservata, ad esempio le sostituzioni degli idrogeni con altri gruppi funzionali.\nCaratteristiche e propriet\u00e0 fisico-chimiche.\nIl benzene \u00e8 un liquido incolore, con indice di rifrazione pari a 1,50 (molto vicino a quello del vetro).\nLa sua viscosit\u00e0 \u00e8 minore di quella dell'acqua. \u00c8 estremamente solubile in solventi organici apolari, ma la sua solubilit\u00e0 in acqua \u00e8 bassissima (1,77 g/L a 20 \u00b0C).\nPresenta odore caratteristico, per cui gli esseri umani possono percepire la sua presenza nell'aria a una concentrazione di soli 1,5 mg/m\u00b3 fino a una soglia massima di 900\u00a0mg/m\u00b3 di aria.\nIl benzene forma azeotropo con molte sostanze, tra cui: acqua, alcol metilico, alcol etilico, alcol propilico, alcool isobutilico, metiletilchetone e cicloesano.\nNella spettroscopia d'assorbimento infrarosso, il benzene presenta una banda di assorbimento intorno ai 1\u00a0500\u20131\u00a0600\u00a0cm\u22121, dovuta alle vibrazioni dei legami carbonio-carbonio, e molti picchi di assorbimento tra i 650 e i 1\u00a0000\u00a0cm\u22121, dovuti alle vibrazioni dei legami carbonio-idrogeno. La posizione e l'ampiezza di questi ultimi picchi danno informazioni sulle eventuali sostituzioni di alcuni atomi di idrogeno.\nNella risonanza magnetica nucleare l'idrogeno presenta un picco di sostituzione chimica \u03b4 a 7,27 ppm.\nProduzione.\nIl benzene viene prodotto per combustione incompleta di composti ricchi in carbonio, ad esempio, \u00e8 prodotto naturalmente nei vulcani o negli incendi di foreste, ma anche nel fumo delle sigarette, o comunque a temperature superiori ai 500 \u00b0C.\nFino alla seconda guerra mondiale, la quasi totalit\u00e0 del benzene era un sottoprodotto della produzione di carbon coke nell'industria dell'acciaio. Durante gli anni cinquanta, la domanda di benzene crebbe enormemente per le richieste delle neonate fabbriche di produzione di materie plastiche, per cui fu necessario produrre il benzene anche dal petrolio.\nLa maggior parte del benzene \u00e8 prodotta dalle industrie petrolchimiche, e in una minor parte, dal carbone.\nLa produzione industriale \u00e8 costituita da tre procedimenti chimici che concorrono grosso modo in parti uguali alla produzione del benzene:\nNel 1996, la produzione mondiale di benzene era di 33 milioni di tonnellate, di cui 7 negli Stati Uniti, 6,5 in Europa, 4,5 in Giappone, 1,4 nella Corea del Sud e 1 milione in Cina.\nReforming catalitico.\nCirca il 30% del benzene viene prodotto attraverso il processo di reforming catalitico.\nNel reforming catalitico una miscela di idrocarburi aventi temperatura di ebollizione compresa tra 60\u00a0\u00b0C e 200\u00a0\u00b0C, a cui viene aggiunto idrogeno, viene fatta passare su un catalizzatore (cloruro platinoso o cloruro di renio) a una temperatura compresa tra 500\u00a0\u00b0C e 525\u00a0\u00b0C e una pressione compresa tra le 8 e le 50 atmosfere.\nIn queste condizioni, gli idrocarburi alifatici formano degli anelli (ciclizzano) perdendo degli atomi di idrogeno, per diventare idrocarburi aromatici.\nI composti aromatici prodotti durante la reazione vengono separati dalla miscela mediante estrazione utilizzando dei solventi come sulfolano o glicol-dietilene. Il benzene viene invece separato dagli altri composti aromatici mediante distillazione.\nIdrodealchilazione del toluene.\nCirca il 25-30% del benzene viene prodotto attraverso il processo di idrodealchilazione del toluene.\nIn questo processo chimico, il toluene viene mescolato con idrogeno, quindi viene fatto passare su un catalizzatore (ossido di cromo, ossido di molibdeno o ossido di platino) a una temperatura compresa tra 500 \u00b0C e 600\u00a0\u00b0C e una pressione tra 40 e 60 atm. In queste condizioni, il toluene subisce una dealchilazione (perdita di un gruppo alchilico, in particolare un gruppo metilico):\nLa resa di questo processo \u00e8 superiore al 95%. Alcuni composti aromatici pi\u00f9 pesanti, come lo xilene, possono essere utilizzati al posto del toluene ottenendo rese comparabili.\nSteam cracking.\nCirca il 30-35% del benzene viene prodotto dal processo di steam cracking.\nLo steam cracking \u00e8 un processo utilizzato per produrre l'etilene e altre olefine a partire da idrocarburi alifatici. A seconda della miscela usata come materia prima nella produzione delle olefine, lo steam cracking pu\u00f2 dare come sottoprodotto un liquido ricco in benzene, chiamato \"benzina di pirolisi\" (costituita in genere dal 50% di benzene). Questo liquido pu\u00f2 essere miscelato con altri idrocarburi per essere poi utilizzato come additivo per la benzina o essere separato per distillazione nei suoi componenti.\nUtilizzi.\nIl benzene \u00e8 un solvente molto usato nell'industria chimica; \u00e8 stato anche impiegato per la sintesi di varie medicine, di materie plastiche, del caucci\u00f9 sintetico, e di alcuni coloranti.\nPrima degli anni venti, il benzene era spesso utilizzato come solvente industriale, soprattutto per sgrassare i metalli. Quando la sua tossicit\u00e0 e le sue propriet\u00e0 cancerogene divennero evidenti, venne rimpiazzato via via da altri solventi meno tossici nelle applicazioni che comportano un'esposizione diretta dell'operaio.\nLa maggior parte del benzene viene utilizzato come intermedio nella sintesi di altri composti chimici.\n \u250c\u2500 etilbenzene \u2500\u2500\u2500 stirene \u2500\u2500\u2500 polistirene\n \u2502 \u250c\u2500 acetone \u250c\u2500 policarbonato\n \u251c\u2500 cumene \u2500\u2524 \u250c\u2500 bisfenolo A \u2500\u2500\u2500\u2500\u2524 \n \u2502 \u2514\u2500 fenolo \u2500\u2524 \u2514\u2500 Resine epossidiche\n \u2502 \u2514\u2500 resine fenoliche\n benzene \u253c\u2500 nitrobenzene \u2500\u2500\u2500 anilina\n \u251c\u2500 clorobenzene \n \u2502 \u250c\u2500 acido adipico \u2500\u2500\u2500 nylon 6,6\n \u2514\u2500 cicloesano \u2500\u2524 \n \u2514\u2500 caprolattame \u2500\u2500\u2500 nylon 6 \nI derivati del benzene che sono stati prodotti in quantit\u00e0 maggiore nel 1981 sono:\nUna quantit\u00e0 minore del benzene prodotto viene inoltre destinato alla fabbricazione di pneumatici, lubrificanti, coloranti, detergenti, medicine, esplosivi, gomme e fitofarmaci.\nNegli anni ottanta i principali derivati del benzene erano:\nAggiunto alla benzina, il benzene permette di aumentare il numero di ottano, agendo come antidetonante. Infatti, fino agli anni cinquanta, la benzina conteneva una bassa percentuale di benzene, che in seguito fu sostituito dal piombo tetraetile, meno cancerogeno, ma con gli stessi effetti antidetonanti.\nComunque, a seguito dell'eliminazione del piombo nelle benzine, molti paesi sono ritornati all'utilizzo del benzene come antidetonante a causa delle strette regolamentazioni sull'uso del piombo tetraetile. Negli Stati Uniti e nell'Unione europea, le preoccupazioni sui suoi effetti nocivi sulla salute (saturnismo) e la possibilit\u00e0 di inquinare le falde freatiche hanno condotto a una severa regolamentazione, che fissa il limite di concentrazione di piombo tetraetile vicino all'1%.\nViene inoltre usato nella produzione del napalm.\nIl benzene \u00e8 una sostanza cancerogena riconosciuta, e per questo molti esperimenti descritti nei libri di chimica sono stati riscritti per evitare il contatto degli studenti col benzene. In molti casi, quando usato come solvente, pu\u00f2 essere validamente sostituito dal toluene, molto meno nocivo.\nReattivit\u00e0.\nL'aromaticit\u00e0 del benzene lo rende differente dal punto di vista della reattivit\u00e0 da altri idrocarburi insaturi.\nPer esempio, la maggior parte degli alcheni possono essere idrogenati (il legame doppio viene trasformato in due legami semplici mediante addizione di idrogeno) in condizioni blande di temperatura e pressione (temperatura ambiente e pressione atmosferica), utilizzando nichel come catalizzatore. Nel caso del benzene, questa stessa reazione, per avvenire con velocit\u00e0 di reazione paragonabili al caso precedente, deve essere svolta a una temperatura di 180\u00a0\u00b0C e una pressione di 2 000 atm.\nQuesta differenza sostanziale tra le condizioni in cui si svolgono i due processi (idrogenazione degli alcheni e idrogenazione del benzene) \u00e8 dovuta al fatto che l'idrogenazione fa perdere il carattere aromatico, provocando una destabilizzazione del composto.\nIl benzene quindi predilige le reazioni di sostituzione rispetto alle reazioni di addizione, in quanto tali reazioni di sostituzione conservano il carattere aromatico della molecola.\nA temperature superiori ai 600\u00a0\u00b0C dimerizza in bifenile liberando idrogeno.\nSostituzione elettrofila aromatica.\nCon il termine sostituzione elettrofila aromatica si indica una generica reazione nella quale uno degli atomi di idrogeno \u00e8 sostituito da un altro gruppo funzionale. Durante questa reazione, il benzene si comporta da nucleofilo, reagendo con un elettrofilo.\nIl meccanismo di reazione comporta la delocalizzazione della carica positiva portata dall'intermediario della reazione (chiamato \"intermediario di Wheland\") per effetto della mesomeria, che tende a stabilizzare il carbocatione del benzene. Questa reazione necessita in genere di un acido di Lewis con la funzione di catalizzatore (si parla quindi di \"catalisi acida\").\nAlchilazione di Friedel-Crafts.\nL'alchilazione di Friedel-Crafts porta alla formazione di alchilbenzeni (ovvero composti aventi formula generale ArR).\nL'alchilazione di Friedel-Crafts \u00e8 simile all'acilazione, tranne per il fatto che comporta l'alchilazione di un composto aromatico (quale il benzene) da parte di un alogenuro alchilico. Deve essere anch'essa catalizzata da un acido di Lewis forte.\nAcilazione di Friedel-Crafts.\nL'acilazione di Friedel-Crafts porta alla formazione di acilbenzeni (ovvero composti aventi formula generale ArCOR). Essa \u00e8 un caso particolare di sostituzione elettrofila aromatica. Questa reazione \u00e8 l'acilazione di un composto aromatico, come il benzene, da parte del cloruro acilico. Questa reazione deve essere catalizzata da un acido di Lewis forte (come ad esempio AlCl3).\nDerivati del benzene.\nUn gran numero di composti chimici di rilievo nelle industrie vengono ottenuti dalla sostituzione di uno o pi\u00f9 atomi di idrogeno del benzene da parte di altri gruppi funzionali. Nel seguito ne vengono elencati alcuni.\nComposti eterociclici.\nNei composti \"eterociclici\" sono uno o pi\u00f9 atomi di carbonio dell'anello a essere sostituiti da altri elementi (in genere azoto, ossigeno e zolfo). In alcuni casi vengono sostituiti sia atomi di carbonio sia atomi di idrogeno.\nEffetti sulla salute.\nL'intossicazione provocata dal benzene o dai suoi derivati (ad esempio toluene, xileni o fenoli) \u00e8 detta benzolismo.\nL'inalazione di un tasso molto elevato di benzene pu\u00f2 portare al decesso; un'esposizione da cinque a dieci minuti a un tasso di benzene nell'aria al 2% (ovvero 20 000 ppm) \u00e8 sufficiente a condurre un uomo alla morte.\nDei tassi pi\u00f9 bassi possono generare sonnolenza, vertigini, tachicardia, mal di testa, tremori, stato confusionale o perdita di coscienza. La dose letale per ingestione \u00e8 di circa 50\u00f7500 mg/kg (milligrammo di sostanza ingerita rispetto al peso dell'individuo espresso in chilogrammi). L'ingestione di cibi o bevande contenenti tassi elevati di benzene possono scatenare vomito, irritazione gastrica, vertigini, sonnolenza, convulsioni, tachicardia, e nei casi pi\u00f9 gravi provocare la morte.\nIl principale effetto di un'esposizione cronica al benzene \u00e8 il danneggiamento dei tessuti ossei e la diminuzione delle cellule del midollo osseo, che pu\u00f2 causare una diminuzione del tasso di globuli rossi nel sangue e un'anemia aplastica o una leucemia. Pu\u00f2 anche dare origine a coaguli, difficolt\u00e0 di coagulazione del sangue e indebolimenti del sistema immunitario.\nIl benzene \u00e8 stato classificato dall'IARC come agente carcinogeno del gruppo 1. La sua cancerogenicit\u00e0 \u00e8 legata al suo comportamento da agente intercalante: esso infatti \"scivola\" tra i nucleotidi di un acido nucleico (come il DNA) provocando errori di lettura o scrittura del codice genetico; ci\u00f2 danneggia la sintesi proteica e rende incontrollata la riproduzione cellulare (portando al cancro). Danneggia soprattutto le cellule germinali.\nNon tutti i composti planari sono necessariamente cancerogeni. Ad esempio, l'acido benzoico, molto simile al benzene, perfettamente planare (sia l'anello sia il gruppo carbossilico sono planari), non \u00e8 cancerogeno (viene trasformato in acido ippurico) e i suoi sali di sodio e potassio viengono utilizzati come conservante alimentare. Allo stesso modo, la fenilalanina, un amminoacido essenziale, comprende nel suo residuo un gruppo fenile (un anello benzenico), non \u00e8 assolutamente cancerogena, anzi, la \"mancata\" assunzione di tale sostanza pu\u00f2 provocare seri problemi.\nAlcune donne esposte a livelli elevati di benzene per molti mesi hanno avuto anomalie nel ciclo mestruale e una diminuzione del volume delle ovaie. Studi condotti su animali hanno dimostrato che l'esposizione al benzene durante la gravidanza porta a nascite sotto peso, ritardi nello sviluppo osseo e danni al midollo osseo.\nPer purificare l'ambiente interno, possono essere usate delle piante (soprattutto la gerbera, il crisantemo, la sansevieria e l'edera), che hanno la capacit\u00e0 di utilizzare il benzene dell'aria per il loro metabolismo.\n\u00c8 possibile misurare l'esposizione al benzene dosandone la concentrazione nelle urine, nel sangue e nell'aria espirata, sebbene vi siano delle limitazioni a tali metodologie dovute alla trasformazione dei metaboliti del benzene. Il trans,trans-acido muconico \u00e8 un metabolita del benzene nell'uomo. La determinazione della sua concentrazione nelle urine \u00e8 pertanto usata come biomarcatore dell'esposizione al benzene. Nel caso dell'analisi delle urine, l'esame pu\u00f2 essere per\u00f2 falsato dal fatto che i prodotti di degradazione metabolica del benzene sono gli stessi derivati dal metabolismo di altre sostanze. Negli altri due casi, le analisi vanno eseguite in tempi brevi dopo l'esposizione, dato che il benzene viene metabolizzato abbastanza rapidamente.\nBenzene e leucemie.\nA causa del suo uso nell'industria della gomma, della plastica, delle vernici e petrolchimica, il benzene rappresenta un contaminante ambientale molto diffuso. La sua inalazione cronica negli umani si associa inizialmente a discrasia ematologica, che pu\u00f2 degenerare nel corso degli anni in anemia aplastica e leucemia mieloide acuta. Per poter esercitare azione mutagena e cancerogena, il benzene deve andare incontro a metabolismo ossidativo e trasformarsi in intermedi reattivi (detti \"metaboliti\"). Questi includono lo stesso fenolo, l'idrochinone, il catecolo, l'1,2,4-benzentriolo, il benzene-1,2-diidrodiolo e l'acido muconico.\nEsperimenti \"in vitro\" e \"in vivo\" hanno dimostrato la presenza di addotti covalenti nel midollo osseo in seguito all'esposizione a benzene. Tali addotti vengono formati dai metaboliti del benzene.\nLa rilevanza biologica di queste scoperte \u00e8 supportata dalle osservazioni che l'esposizione di topi a benzene (per inalazione) porta a riarrangiamenti cromosomici del tipo scambio cromatidico (SCE o \"sister chromatid exchange\"). Mutazioni analoghe e altre aberrazioni sono state ritrovate nei soggetti che sono stati esposti al benzene.\nMetabolismo del benzene.\nIl benzene, essendo molto volatile, viene facilmente assorbito dall'organismo in seguito a inalazione, contatto dermico o ingestione.\nIl modo pi\u00f9 pericoloso per assorbire il benzene \u00e8 tramite inalazione, in quanto, una volta arrivato negli alveoli polmonari viene assorbito dai fitti capillari.\nL'assorbimento per via cutanea pu\u00f2 avvenire solo se il benzene \u00e8 presente allo stato liquido. La velocit\u00e0 di assorbimento cutaneo nell'uomo \u00e8 pari a 0,4\u00a0mg/cm2\u00b7h.\nL'assorbimento per ingestione \u00e8 teorizzato intorno al 100%, in seguito a un esperimento su cavie da laboratorio.\nMolti autori sostengono che la frazione di benzene eliminato mediante l'espirazione di un soggetto contaminato varia tra il 10 e il 50%, mentre per via urinaria viene espulso, senza modifiche, una quota inferiore all'1%.\nLa rimanente parte, quella ancora presente nel corpo, viene metabolizzata dal sistema delle monossigenasi del citocromo microsomiale P-450 2E1 (CYP2E1) per ottenere benzene epossido (agente cancerogeno e mutageno). L'ossidazione del benzene viene svolta dagli enzimi CYP2E1 e la reazione tra il benzene e un radicale idrossile formando un radicale idrossicicloesadienile intermedio rappresentano i principali sistemi metabolici utilizzati dal corpo per eliminare il benzene.\nIl benzene epossido pu\u00f2 anche reagire con il glutatione dando acido S-fenilmercapturico, abbreviato con S-PMA, eliminato con le urine. Il metabolismo completo del benzene porta alla formazione di tre differenti classi di composti: metaboliti con anello idrossilato, metaboliti con anello dimerico e metaboliti ad anello aperto.\nI metaboliti ad anello idrossilato, come fenolo, \"p\"-idrochinone, catecolo e 1,4-benzentriolo, formano soprattutto solfati e coniugati glucuronidici, sempre espulsi per via urinaria, inoltre tali metaboliti possono essere ulteriormente ossidati ai rispettivi semichinoni per reagire con le macromolecole cellulari.\nFonti di emissione e contromisure ambientali.\nIl benzene \u00e8 annoverato nella lista degli inquinanti atmosferici redatta nel documento del Clean Air Act, e come inquinante delle acque nel Clean Water Act.\nIl benzene \u00e8 presente nei gas di scarico delle vetture: ad esempio \u00e8 stato stimato che in provincia di Bolzano il 75% delle emissioni di benzene sia attribuibile al traffico dei veicoli.\nUno dei luoghi in cui si hanno maggiori esposizioni al benzene del pubblico e dei lavoratori sono le stazioni di servizio, in quanto \u00e8 inevitabile che una certa quantit\u00e0 di benzene, che \u00e8 contenuto nella benzina come additivo, si disperda durante le operazioni di rifornimento. Infatti, al momento del rifornimento, la manichetta pu\u00f2 lasciare scappare una piccola quantit\u00e0 di benzene che a causa della sua estrema volatilit\u00e0 si disperde nell'aria, venendo inalato dal benzinaio e dal cliente.\nAltre vie di esposizione al benzene sono: le industrie di produzione e utilizzo del benzene stesso, il fumo di tabacco e le acque inquinate da idrocarburi.\nLimiti di sicurezza.\nL'EPA (\"Environmental Protection Agency\", agenzia di protezione ambientale statunitense) ha fissato il tasso limite di benzene nelle acque potabili a 5\u00a0\u00b5g/L, \nIl limite TLV-TWA \u00e8 fissato a 0,5 ppm per un'esposizione prolungata di 8 ore al giorno e a 2,5 ppm per esposizioni non superiori ai 15 minuti.\nSecondo il cosiddetto MSAT2 (\"Mobile Source Air Toxics rule\") dell'EPA, pubblicato nel 26 febbraio 2007, a partire dal 2011 le aziende che raffinano e importano benzina devono sottostare a un contenuto limite di benzene pari allo 0,62% in volume.\nFrasi di rischio e frasi di sicurezza.\nIl benzene \u00e8 un composto chimico molto pericoloso, e necessita quindi di molte precauzioni. Deve essere conservato tra i 15 e 25\u00a0\u00b0C.\nIl benzene nell'universo.\nNel corso degli anni sono state svolte diverse indagini per stabilire la presenza di benzene e di altri idrocarburi sui corpi del sistema solare. L'importanza di tali indagini risiede nel fatto che un'atmosfera ricca di idrocarburi e altre sostanze \u00e8 una prerogativa dell'origine della vita, per cui lo studio di tali condizioni pu\u00f2 aiutarci a comprendere come la vita si sia originata e ad avanzare ipotesi sulla probabile esistenza della vita fuori dal nostro pianeta."}
{"id": "64889", "revid": "2015336", "url": "https://it.wikipedia.org/wiki?curid=64889", "title": "Lucio Valerio Potito", "text": "del V secolo a.C.\nBiografia.\nLucio Valerio fu eletto console nel 449 a.C. insieme al collega Marco Orazio Barbato.\nSotto il loro consolato, dopo che nell'interregno tra l'abolizione del secondo decemvirato e la loro elezione erano gi\u00e0 stati ripristinati il diritto d'appello e il potere dei tribuni della plebe, furono rafforzati i diritti della plebe con la promulgazione delle \"Leges Valeriae Horatiae\" che, tra gli altri diritti, stabilivano l'inviolabilit\u00e0 dei tribuni della plebe e le modalit\u00e0 delle loro elezioni, e riconoscevano valore giuridico ai plebisciti. Appio Claudio e Spurio Oppio Cornicene si suicidarono in carcere, mentre gli altri ex-decemviri vennero condannati all'esilio.\nNel frattempo, gli Equi, i Volsci e i Sabini prendono nuovamente le armi contro Roma: prima di partire per la guerra, i due consoli fanno incidere nel bronzo le leggi delle XII tavole. Mentre Marco Orazio si occupa dei Sabini, Valerio marcia contro Volsci ed Equi e schiaccia i suoi avversari, nonostante un esercito demoralizzato e sconfitto sotto i decemviri. Da parte sua Marco Orazio, dopo una prima fase piuttosto incerta, riusc\u00ec finalmente a sopraffare l'esercito sabino.\nRoma pot\u00e9 cos\u00ec vantare due vittorie dei suoi eserciti consolari. Ma il Senato romano, non perdonando ai due eroi n\u00e9 le misure da essi adottate, n\u00e9 il ricorso al popolo per risolvere la crisi, si rifiut\u00f2 di concedere loro il trionfo. Tuttavia, per la prima volta nella storia di Roma, i comizi tributi, ignorando la volont\u00e0 del Senato, decretarono il trionfo per i due consoli.\nLivio conclude dicendo: "}
{"id": "64890", "revid": "1705798", "url": "https://it.wikipedia.org/wiki?curid=64890", "title": "Marco Orazio Barbato", "text": "del V secolo a.C.\nBiografia.\nMarco Orazio apparteneva al ramo Barbato della nobile \"gens\" Horatia, un'antica \"gens\" patrizia dell'antica Roma.\nMarco Orazio, assieme a Lucio Valerio Potito, fu uno dei pi\u00f9 fermi oppositori al secondo collegio dei decemviri, quando fu manifesto che questi ultimi non volessero rinunciare alla gestione del potere.\nDopo l'uccisione a tradimento da sicari armati dai decemviri di Lucio Siccio Dentato, inviato a combattere contro i Sabini, e dopo la morte di Verginia, uccisa da suo padre per sottrarla ai desideri sessuali di Appio Claudio Sabino, membro estremamente influente del decemvirato, scoppiarono dei tumulti che portarono l'esercito, accampato fuori Roma, a marciare sulla citt\u00e0 e a prendere possesso dell'Aventino. Orazio e Valerio, posti a capo della rivolta popolare, vennero inviati dal senato sul \"Mons Sacer\", dove la plebe si era ritirata, con l'obiettivo di concordare le condizioni per la cessazione della rivolta.\nVennero ripristinati il diritto d'appello e il potere dei tribuni della plebe, e si stabil\u00ec l'abolizione del decemvirato. Nello stesso anno, il 449 a.C., Marco Orazio e Lucio Valerio vennero eletti consoli e rafforzarono i diritti della plebe promulgando le \"Leges Valeriae Horatiae\" che, tra gli altri diritti, stabilivano l'inviolabilit\u00e0 dei tribuni della plebe e le modalit\u00e0 delle loro elezioni e riconoscevano valore giuridico ai plebisciti. Appio Claudio e Spurio Oppio Cornicene si suicidarono in carcere, mentre gli altri ex-decemviri vennero condannati all'esilio.\nNel frattempo, gli Equi, i Volsci e i Sabini prendono nuovamente le armi contro Roma: prima di partire per la guerra, i due consoli fanno incidere nel bronzo le leggi delle XII tavole. Marco Orazio si occupa dei Sabini mentre il suo collega marcia contro Volsci ed Equi e schiaccia i suoi avversari, nonostante un esercito demoralizzato e sconfitto sotto i decemviri. Da parte sua Marco Orazio, dopo una prima fase piuttosto incerta, riusc\u00ec finalmente a sopraffare l'esercito sabino.\nRoma pot\u00e9 cos\u00ec vantare due vittorie dei suoi eserciti consolari. Ma il Senato romano, non perdonando ai due eroi n\u00e9 le misure da essi adottate, n\u00e9 il ricorso al popolo per risolvere la crisi, si rifiut\u00f2 di concedere loro il trionfo. Tuttavia, per la prima volta nella storia di Roma, i comizi tributi, ignorando la volont\u00e0 del Senato, decretarono il trionfo per i due consoli.\nLivio conclude dicendo: \nMarco Orazio ricompare un'ultima volta nel 444 a.C., unico tra gli ex-consoli, assieme a Lucio Valerio, a non partecipare ad incontri seguiti alla crisi per candidare anche i plebei alle elezioni consolari. Dopo che numerosi senatori proposero ed approvarono una sanguinosa repressione, prevalse il parere di Tito Quinzio Capitolino Barbato e di Cincinnato e venne creata una nuova magistratura: i \"Tribuni militum consulari potestate\"."}
{"id": "64893", "revid": "793215", "url": "https://it.wikipedia.org/wiki?curid=64893", "title": "Abbreviazioni latine", "text": "Questa lista che segue contiene una selezione in lingua latina delle abbreviazione presenti nei testi e nelle iscrizioni degli antichi romani. Vedi anche il repertorio delle locuzioni latine."}
{"id": "64898", "revid": "1745361", "url": "https://it.wikipedia.org/wiki?curid=64898", "title": "Carie", "text": ""}
{"id": "64902", "revid": "1833487", "url": "https://it.wikipedia.org/wiki?curid=64902", "title": "Carie (medicina)", "text": "La carie \u00e8 un processo patologico che consiste nell'erosione o nella distruzione di un tessuto duro (dente, osso, ecc.).\nTipi di carie.\nCarie dentaria.\nLa carie dentaria colpisce diverse parti del dente, (smalto, dentina, cemento) a livello della corona o della radice. Nella maggior parte dei casi gli agenti eziologici sono batteri come lo \"Streptococcus mutans\" e il \"Lactobacillus\", che producono acido lattico come prodotto di fermentazione che erode la parte dura del dente.\nCarenze di fluoro favoriscono la comparsa della carie nei denti permanenti (non nei \"denti da latte\") . Sebbene il fluoro non \u00e8 un costitutente naturale dello smalto, la fluoroapatite \u00e8 una sostanza pi\u00f9 resistente all'attacco acido, demineralizzante, della placca batterica.\nLa carie in stadio iniziale, finch\u00e9 non demineralizza lo smalto che diventa pi\u00f9 bianco, \u00e8 asintomatica perch\u00e9 lo smalto \u00e8 insensibile. L'aspetto iniziale \u00e8 bianco-gessoso, translucido se la carie \u00e8 attiva, nero o brunastro se \u00e8 \"carie secca\" che l'organismo ha temporaneamente fermato (e necessita comunque di controllo perch\u00e9 potrebbe riattivarsi). Sintomi di carie dentaria sono la presenza di sensibilit\u00e0 al caldo e al freddo, dolore alla masticazione e di dolore alla percussione del dente.\nGli strumenti diagnostici della carie sono:\nCarie ossea.\nLa carie ossea colpisce le ossa e si manifesta come un'infiammazione cronica, con diminuzione della densit\u00e0 ossea o riassorbimento del tessuto osseo con suppurazione con conseguente disgregazione del tessuto. Quando durante una visita medica viene effettuata una percussione dell'osso, il suono diverso permette di distinguere la necrosi dalla carie dell'osso, a causa della differenza nel grado di densit\u00e0."}
{"id": "64912", "revid": "1318658", "url": "https://it.wikipedia.org/wiki?curid=64912", "title": "Castell", "text": "Il Castell (\"Castello\" in catalano) \u00e8 una torre umana costruita in Catalogna da 'colles castelleres', associazioni composte da centinaia di persone di entrambi i sessi e tutte le et\u00e0, fortemente radicate nella propria cittadina o nel proprio quartiere, che si cimentano durante la stagione castelliera in spettacolari esibizioni con l'obiettivo di erigere e in seguito smontare ordinatamente costruzioni della maggiore complessit\u00e0 possibile, che possono arrivare ad altezze di nove-dieci piani. Si considerano castells le costruzioni con almeno 6 livelli, 4 nel caso dei pilars.\nIl \"fet casteller\", com'\u00e8 detto in catalano tutto ci\u00f2 che riguarda questa pratica, fonda le sue radici nel secolo XVIII come evoluzione delle Muixerangues valenzane, sviluppandosi inizialmente nel Pened\u00e8s e nella comarca di Tarragona nel secolo seguente per estendersi poi nel secolo XX, in particolare dagli anni 1980, in tutta la Catalogna, fino ad arrivare ai territori della Catalunya Nord e all'isola di Maiorca.\nNato come esibizione folcloristica in occasione di feste religiose, \u00e8 diventato in tempi recenti un importante simbolo dell'identit\u00e0 culturale catalana e, nonostante la contrariet\u00e0 di molti puristi, \u00e8 arrivato ad includere anche un certo elemento di competizione: le varie squadre (fra le quali spesso nascono rivalit\u00e0 simili a quelle fra squadre sportive), ognuna vestita con i propri colori sociali, si sfidano nelle 'diades castelleres' (esibizioni castelliere), usualmente con 3 o 4 colle partecipanti, con regole codificate e sotto il controllo di giudici aggiudicandosi per ogni esibizione un determinato punteggio che servir\u00e0 a stilare una classifica generale che laurea ogni anno la migliore formazione. Molto sentite sono anche alcune diade speciali, come il Concurs de Castells de Tarragona, nato nel 1932 e che dal 1980 riunisce ogni due anni nella pla\u00e7a de braus di Tarragona le migliori 14 colle del momento. Il 16 novembre 2010 l'UNESCO ha dichiarato queste rappresentazioni patrimonio immateriale dell'umanit\u00e0.\nStoria.\nOrigini.\nSi suppone che i Castells abbiano origine dai Balli dei Valenziani che chiudevano le processioni religiose. Alla fine di questi balli si ergevano delle figure chiamate 'torri dei tre o quattro piani' che con il tempo hanno raggiunto importanza e maggior altezza fino a divenire indipendenti dal ballo stesso. Queste costruzioni si evolveranno poi nelle moixigangues nel secolo XV, per estendersi poi tre secoli pi\u00f9 tardi fino al sud della Catalogna, dove erano praticate nelle comarche di Tarragona e del Pened\u00e8s in occasione delle festivit\u00e0 cittadine nella forma di castell.\nGli inizi.\nLa prima colla castellera, chiamata 'Colla dei Contadini' (\"Colla dels Pagesos\"), viene fondata nel 1801 a Valls, seguita a breve distanza dalla 'Colla dei Menestrelli' (\"Colla dels Ministrels\"). La prima si caratterizza subito come tradizionalista, in contrapposizione alla seconda pi\u00f9 liberista. Entrambe le colle cambiarono spesso nome nel corso degli anni (fino a fondersi nel 1939 per volere franchista), ma si pu\u00f2 affermare che queste due colle siano l'attuale Colla Vella e Colla Jove dels Xiquets de Valls, traducibili come gruppo vecchio e gruppo giovane dei ragazzi di Valls. Per questo la citt\u00e0 di Valls \u00e8 considerata la culla dei castells.\nStoricamente l'attivit\u00e0 castelliera ha patito molti alti e bassi, spesso ciclici, legati a momenti di crisi e di bonaccia economica, sociale o bellica. Cos\u00ec, per esempio, durante la Guerra d'indipendenza spagnola (1808-1814) e la Prima Guerra Carlina l'attivit\u00e0 viene abbandonata, mentre in un periodo di maggiore tranquillit\u00e0 (1819) si innalza il primo castell da 8 livelli. Queste due colle pioniere non si sfidavano solo nella loro cittadina, ma anzi si esibivano spesso nelle comarche vicine in occasione di festes majors o altre celebrazioni. I capi colla amministravano il denaro ricevuto e normalmente ricevevano anche l'aiuto della popolazione locale al momento dall'attuazione. Questa collaborazione porter\u00e0 presto alla costituzione di altre due colle castelliere a Tarragona dette Colla dei Contadini e Colla dei Pescatori, formate entrambe da un buon numero di castellers di Valls. Ci vorranno invece quasi altri cent'anni prima della formazione di una colla a Vilafranca, terza storica piazza castelliera.\nPrima epoca d'oro.\nA poco a poco, la rivalit\u00e0 fra le due colle di Valls gener\u00f2 una rapida evoluzione della tecnica che port\u00f2 ai primi castell da 8 nel 1835 e ai primi tentativi di castell da 9 nel 1845. Ma la prima epoca d'oro del fet casteller inizia nel 1851 quando durante i festeggiamenti in onore di Santa Tecla, patrona di Tarragona, si scarica per la prima volta nella storia un castell da 9. Dopo una piccola pausa dovuta ad un'epidemia di colera, questo momento magico continuer\u00e0 fino al 1889 segnando continui record, uno dei quali, il 3 de 9 net (cio\u00e8 pulito, senza ausilio di folre), ad oggi mai ripetuto.\nNel 1889 comincia una progressiva decadenza, al punto che tra il 1908 e il 1931 non si vedranno castell da 8. A Tarragona l'attivit\u00e0 castelliera si interrompe completamente fra il 1913 e il 1921; oltre a Valls l'unica piazza castelliera a resistere fu quella di Vilafranca che, nonostante fosse ancora priva di una colla locale, continuer\u00e0 con regolarit\u00e0 ad invitare le compagini attive durante gli anni contribuendo decisivamente al conservamento della tradizione, seppur ai pi\u00f9 bassi livelli storici. I motivi di questa crisi si possono individuare nella comparsa della fillossera e nell'inaugurazione della ferrovia da Valls a Barcellona che stimol\u00f2 l'emigrazione verso la capitale catalana in piena crescita industriale.\nLa rinascita.\nNel 1923 i Xiquets de Valls riprendono l'attivit\u00e0 sospesa per alcuni anni e nel 1926 vedono la luce due nuove formazioni, una a Tarragona e una a El Vendrell, nel Baix Pened\u00e8s. Queste due colle si divideranno rispettivamente nel 1927 e nel 1930, mentre nel 1932 si assister\u00e0 alla nascita di una terza compagine a El Vendrell. Le nuove colle eguagliarono molto presto il livello delle colle di Valls, rianimando la rivalit\u00e0 e dando vita a quella che verr\u00e0 chiamata 'la Rinascita' del fet casteller. Nel 1932, dopo 24 anni, si torna a costruire castell da 8 ma lo slancio d'entusiasmo generato era destinato a infrangersi contro il muro della storia spagnola. Lo scoppio della guerra civile (1936) costringe allo scioglimento le colle castelliere che si riformeranno al termine della stessa, ma con l'ingiunzione delle autorit\u00e0 franchiste di raggrupparsi per citt\u00e0, ossia una colla unica a Valls, una a Tarragona e una a El Vendrell. Per Valls si tratta di una situazione inedita e per questo durer\u00e0 poco: nel 1946 la neonata Colla dels Xiquets de Valls si divider\u00e0 in Colla Vella e Colla Jove (conosciute ancora oggi come 'La Vella' e 'La Jove' per antonomasia). Ben presto, il primato nel nuovo panorama castelliero se lo contenderanno i Nens del Vendrell e la Colla Vella dels Xiquets de Valls: in particolare, le loro sfide nel 'Concurs de Can Jorba-Preciado' di Barcellona porteranno nella capitale catalana un entusiasmo per la pratica che condurr\u00e0 alla formazione nel 1969 di una colla castelliera anche nella 'citt\u00e0 contale' (negli anni precedenti si erano gi\u00e0 organizzate nuove colle a l'Arbo\u00e7 e a Vilafranca, oltre alla scissione della colla di Tarragona).\nCon la caduta del fascismo e la conseguente transizione, il popolo catalano, finalmente libero dall'oppressione franchista, trov\u00f2 nel 'fer castells' la migliore opportunit\u00e0 di dichiarare la propria identit\u00e0 nazionale a tutti, in particolare alle nuove autorit\u00e0; non a caso, fin dagli inizi, le esibizioni castelliere si sono svolte davanti all'ajuntament, la sede del potere politico locale. Alla fine degli anni settanta inizia la decadenza dei Nens del Vendrell e la lotta per la supremazia torner\u00e0 ad essere una 'sfida in famiglia' fra le due colle pioniere.\nSeconda epoca d'oro.\nNel 1981 la Colla Vella dels Xiquets de Valls da inizio alla cosiddetta seconda epoca d'oro scaricando il primo 4 de 9 amb folre del secolo, a quasi cento anni di distanza dall'ultimo, e aprendo le porte ad una serie di castells fino ad allora considerati utopistici: semplici testimonianze scritte e fotografiche vecchie di oltre un secolo di un momento magico considerato irripetibile. Da quella storica Diada di Sant'Ursula del 1981 l'attivit\u00e0 castelliera \u00e8 letteralmente esplosa, in tutti gli ambiti: i castells da 9 hanno perso la loro eccezionalit\u00e0 divenendo presenza costante nelle maggiori attuazioni, e si \u00e8 diffuso un enorme interesse per la pratica (grazie soprattutto alla televisione e alla stampa) ben oltre le tradizionali comarche del Pened\u00e8s e del Tarragon\u00e8s, favorendo il proliferare di decine e decine di nuove colle fino ai territori francesi della Catalogna del Nord e all'isola di Maiorca. In quest'ambito le colle di Valls si sono viste surclassare prima dai Castellers de Vilafranca (ormai da molti anni primatisti incontrastati dell'arte di far castell) e poi dai Minyons de Terrassa, che fecero inizialmente storcere il naso ai puristi perch\u00e9 provenienti da una zona ben lontana dal triangolo Tarragona-Valls-Vilafranca (con El Vendrell al suo interno) teatro esclusivo del fet casteller per oltre un secolo e mezzo.\nNei due decenni a seguire si assiste ad un'escalation di nuovi record impressionante. Nel 1985 anche La Jove diventa colla da 9 e l'anno seguente surclassa La Vella scaricando il primo 3 de 9 amb folre del secolo con la migliore attuazione di sempre fino a quel momento, mentre nel 1987 i villafranchini irrompono nella scena delle colle da 9, prima compagine non vallenca della storia a conseguire quest'obiettivo, seguiti ad un anno di distanza dai Minyons de Terrassa. Nel 1990 i Castellers de Vilafranca scaricano per la prima volta due castells da 9 nella stessa diada (3 e 4 de 9 amb folre) e nel 1992 La Jove esegue quella che era considerata la migliore attuazione possibile: 3 de 9 amb folre, 4 de 9 amb folre e 5 de 8 scaricati. Ma l'anno seguente i record storici smettono di essere prerogativa di formazioni del Pened\u00e8s e i Minyons caricano il primo castell con manilles: la Torre de 9 amb folre i manilles, tentata invano dai villafranchini negli anni precedenti e mai neppure immaginata nel XIX secolo. Sempre nel 1993 il numero delle colle de 9 sale a quattro con l'aggiunta della Jove de Tarragona e passa a cinque con i Castellers de Terrassa nel 1995, l'anno in cui i Castellers de Vilafranca cominciano ad imporre la loro supremazia.\nDopo sette nuovi castelli inediti nel XX secolo, uno conseguito dalla Vella, tre dai Minyons e tre dalle camicie verdi di Vilafranca, si arriva al memorabile finale di stagione 1998: Xiquets de Tarragona e Castellers de Barcelona diventano colle da 9, La Jove carica il 5 de 9 amb folre, La Vella il 4 de 9 amb folre i l'agulla e i Minyons il secondo 4 de 9 net della storia, il primo del secolo. Gli stessi Minyons fanno un primo storico tentativo di 3 de 10 amb folre i manilles a luglio, ma senza esito. Saputo che i rivali, stavolta pi\u00f9 preparati, stavano per ripetere l'intento di diventare la prima colla a raggiungere il traguardo del decimo livello e decisi a rubarglielo, i Castellers de Vilafranca che pure lo stavano preparando da tempo decidono di affrettare i tempi e tentarlo nella loro piazza la settimana prima in un'esibizione speciale creata ad hoc per questo tentativo. Il 15 novembre del 1998, in una pla\u00e7a de la Vila di Vilafranca gremita all'inverosimile, viene caricato il primo castell de 10, giusto una settimana prima che i Minyons possano scaricarlo. Si tratta, attualmente, del castell pi\u00f9 difficile mai scaricato, il secondo mai realizzato dopo la torre de 9 amb folre caricata sempre dai soliti vilafranchini nel 2005.\nTecnica e terminologia.\nParti del castell.\nIn catalano la parola Castell vuol dire castello e nella sua accezione pi\u00f9 stretta indica i castells formati da tre o pi\u00f9 Castellers per livello. Quelli formati da due prendono il nome di Torre (ma solo in alcune zone, in altre sono detti Dos), mentre un castell composto da una 'pila' di singoli castellers \u00e8 detto Pilar (\"pilone\", in italiano). Ad eccezione dei Pilar e delle Torri, un castell prende come nome il numero dei castellers che compone ciascun livello (vedi sotto): si potr\u00e0 avere quindi un Tres o un Quatre o un Cinc, ecc. In realt\u00e0 i castells composti da pi\u00f9 di quattro persone per livello sono figure composte; ad esempio un Cinc \u00e8 formato da un Tres e una Torre attaccati.\nLa struttura fondamentale della costruzione, il castells propriamente detto se vogliamo, \u00e8 il Tronc (\"tronco\") e i nomi dei castellers che lo compongono sono: Baix (pronuncia: 'bash', \"basso\") al primo livello, Segon, Ter\u00e7, Quart, Cinqu\u00e8, Sis\u00e8 e Set\u00e8 (\"secondo\", \"terzo\", \"quarto\", ecc.) per i vari livelli fino al terzultimo. Gli ultimi tre piani costituiscono il Pom de Dalt (\"pomo superiore\") formato dalla Canalla, i bambini della colla. Il pom de dalt ha una composizione fissa, a prescindere dal numero di castellers dei piani inferiori (ad eccezione del pilar): due Dos, un Aixecador o Acotxador, a seconda della zona (pronuncia: 'acecad\u00f2' e 'acucciad\u00f2', rispettivamente da 'aixecar', innalzare e 'acotxat', in riferimento alla posizione accucciata che assume), e un Enxaneta (pronuncia: 'anscianeta') in cima, incaricato di fare l'Aleta alzando la mano per attestare il completamento del castell.\nNon meno importante del tronc \u00e8 la Pinya (letteralmente \"pigna\", ma anche banda, combriccola), formata dalla maggioranza dei castellers con il duplice scopo di premere verso il centro per stabilizzare la costruzione sorreggendo baix e segon per alleviarne la fatica, e di fare da 'tappeto umano' in caso di caduta (in catalano: fare Llenya). La parte fondamentale della pinya, quella che aiuta i castellers dei primi due piani per alleggerire il carico sulle spalle dei baix, \u00e8 cos\u00ec composta: ogni baix ha due Crossa posizionate con una spalla sotto la propria ascella, un Contrafort a sorreggerne la schiena con il petto ed un eventuale Dau (\"dado\") a riempire lo spazio fra un baix e l'altro. I segon invece sono aiutati da un Agulla di fronte a ciascun baix che ne sorregge le ginocchia ed evita 'l'implosione' del castell riempiendone il vuoto al centro, una M\u00e0 (\"mano\") dietro ai contrafort che lo afferra per le natiche e due Lateral ai lati coadiuvati da un Vent alle spalle di ciascun dau che ne evitano i movimenti laterali afferrandoli per le cosce. Il resto della pinya si colloca alle spalle di questi a formare una calca il pi\u00f9 compatta possibile sorreggendo le braccia delle prime mani, dei laterali e dei vent, e \"dando petto\" ossia premendo verso il centro petto contro schiena.\nOltre al casteller posizionato di fronte ai baix, in alcune comarche la parola Agulla definisce anche un pilar inserito all'interno di un tres o di un quatre due piani pi\u00f9 alto che rimane in piedi allo smontare del castell. In altre \u00e8 detto Pilar al mig.\nPer i castells pi\u00f9 difficili sono previste una seconda e una terza pinya collocate sopra la prima al secondo e terzo livello chiamate rispettivamente Folre (\"fodera\") e Manilles (\"maniglie\"). In un'unica occasione, un tentativo di \"pilar de 9\" da parte dei Castellers de Vilafranca, si \u00e8 anche visto un quarto livello di aiuto che \u00e8 stato chiamato Puntals (\"puntali\"). Nei castells con strutture aggiuntive (folre, manilles e puntals) la pinya prende il nome di Soca.\nUna maniera alternativa per innalzare un castell aumentandone notevolmente la difficolt\u00e0 \u00e8 quella di innalzarlo da sotto: i castells aixecats per sota, come si dice in catalano, vengono costruiti a partire dai piani superiori che vengono sollevati a braccia dalla pinya per permettere l'inserimento dei livelli inferiori fino ai baix; quando questo avviene, l'enxaneta, rimasto appeso all'altezza dei dos nella fase di innalzamento, sale in cima per fare l'aleta, dopo la quale il castell verr\u00e0 smontato alla maniera classica.\nUn altro castell notevole \u00e8 il Pilar caminat, un pilar de 4 (ma se ne sono visti anche da 5) fatto letteralmente camminare dalla pinya per una spettacolare entrata nella piazza dove avr\u00e0 luogo l'esibizione, detta Diada o Trobada Castellera. Quando l'abilit\u00e0 della colla lo permette, questo pilar semovente si cimenta addirittura in una sorta di ballo sulle note festanti del motivo che annuncia l'inizio ufficiale della diada.\nDenominazione.\nIl nome di un castell \u00e8 dato dalla sua composizione: il numero di castellers per livello (o eventualmente la denominazione \"Pilar\" o \"Torre\") e il numero dei livelli separati dalla proposizione \"de\" (\"di\" o \"da\" in italiano) pi\u00f9 eventuali informazioni aggiuntive (presenza di folre e manilles, innalzamento \"per sota\", ecc). Cos\u00ec si potr\u00e0 avere un \"pilar de 6\", una \"torre de 9 amb (con) folre i manilles\" (o \"2 de 9 amb folre i manilles\"), un \"3 de 8 aixecat per sota\" o un \"4 de 8 amb l'agulla\". Nella scrittura convenzionale si usa una semplice \"d\" per separare i due numeri e delle iniziali per tutto il resto. I quattro castell menzionati sopra si scriveranno quindi: \"Pd6\" (o \"P6\"), \"Td9fm\" (o \"T9fm\" o ancora \"2d9fm\"), \"3d8ps\" e \"4d8a\". Un castell si dice Net (\"pulito\") quando \u00e8 eretto senza ausilio di pinya, che rimane nella posizione abituale pronta ad intervenire in caso di necessit\u00e0 senza per\u00f2 toccare il tronc. \u00c8 abitudine colloquiale per\u00f2 definire impropriamente net anche i castell innalzati con pinya ma senza gli aiuti usualmente impiegati nella versione 'classica' di quel castell: ad esempio il 3 de 9, solitamente costruito con folre, pu\u00f2 dirsi net in assenza della stessa.\nAlcuni castell ricevono un nome particolare per la loro complessit\u00e0 o importanza. Essi sono:\nAnche alcune combinazioni hanno un nome proprio:\nSi suole raggruppare i castell in base al numero di livelli: si dicono \"castell da 7\" i castell di 7 piani, \"castell da 8\" quelli di 8, ecc. Gli undici castell pi\u00f9 difficili mai caricati sono invece detti \"Castells de Gamma Extra\": essi sono il 9 de 8, il 3 de 8 aixecat per sota, la torre de 9 amb folre i manilles, il pilar de 8 amb folre i manilles, il 5 de 9 amb folre, il 4 de 9 amb folre i agulla, il 4 de 9 net, la torre de 8 neta, il 3 de 10 amb folre i manilles, la torre de 9 amb folre e il 3 de 9 net. Una colla castelliera si dice \"Colla da 8\" o \"Colla da 9\" quando sia riuscita almeno una volta nella costruzione di un castell da 8 e da 9 rispettivamente. Attualmente il panorama castelliero conta dodici colle da 9, quattro delle quali (Castellers de Vilafranca, Colla Vella e Colla Jove del Xiquets de Valls e Minyons de Terrassa) hanno conseguito castell di Gamma Extra.\nRiuscita di un castell.\nIl tentativo di realizzare un castell pu\u00f2 avere questi risultati:\nIl tentativo di costruzione di un castell si considera Intent v\u00e0lid, \"tentativo valido\", nel momento in cui si colloca correttamente l'ultimo componente del quintultimo livello per i castell, quartultimo per le torri e terzultimo per i pilar.\nNella scrittura sintetica, per specificare se il risultato del tentativo \u00e8 stato un castell caricato, scaricato, un tentativo o un tentativo smontato si usano rispettivamente una \"c\", una \"d\", una \"i\" o un \"id\" fra parentesi.\nUn castell caricato o scaricato riceve un punteggio in base ad una tavola di puntuazione unificata nel 2006 dagli organizzatori del Concurs de Castells de Tarragona e dai giornalisti specializzati che assegna un punteggio per il caricamento e uno per lo scaricamento a ciascuno dei castell compresi tra il 4 de 6 e il 3 de 10 amb folre.\nMusica castelliera.\nParte integrante della colla castelliera \u00e8 la sua 'banda musicale', formato da un timbal (o tabal, un semplice tamburo di grandezza variabile) e da tre o pi\u00f9 gralle, strumento di legno a fiato con ancia dalle varie tonalit\u00e0 e dal caratteristico suono stridente, cui deve il nome (gralla \u00e8 il nome catalano dato alla taccola). Questi musicisti, tipici del folklore catalano, sono protagonisti della diada quanto e forse pi\u00f9 dei castellers stessi. All'inizio della trobada, graller e tabaler di tutte le colle presenti accompagnano l'ingresso nella piazza dei pilar caminat suonando insieme l'allegro \"Toc de Entrada a la Pla\u00e7a\". Poi, durante l'esecuzione dei vari castell, avranno l'importante compito di informare sull'andamento della costruzione tutti quelli impossibilitati a vederlo, in particolare i componenti della pinya che devono tenere il capo basso per proteggersi in caso di caduta. Appena il tentativo diventa valido, la banda inizia ad accompagnare la salita degli ultimi castellers con il tipico \"Toc de Pujada\", per fermarlo poi su un'unica nota vibrata per comunicare la suspense del delicato momento di collocazione dell'enxaneta. Eseguita l'aleta, la tensione si scioglie nel pi\u00f9 allegro e movimentato \"Toc de Baixada\" che accompagna l'intera fase di scaricamento del castell, in genere coperto dal meritato applauso della piazza. In caso di far llenya, invece, il disappunto dell'intera colla verr\u00e0 espresso con il silenzio improvviso dei graller. Finita l'esecuzione dei castell, le varie bande, di nuovo congiuntamente, allieteranno la piazza suonando vari motivi, durante i quali non \u00e8 infrequente vedere castellers e non ballare allegramente con un bambino sulle spalle, fino al saluto del \"Toc de Comiat\", al termine del quale si uniranno meritatamente al resto dei presenti per celebrare la giornata di festa.\nAbbigliamento.\nAttualmente, l'abbigliamento ufficiale di un casteller comprende: camicia del colore della colla, pantaloni bianchi, fascia, fazzoletti e espardenyes.\nLa prima colla ad esibirsi con un'uniforme composta da camicie di egual colore e pantaloni bianchi fu la Colla Vella dels Xiquets de Valls, in occasione dell'Esposizione Internazionale di Barcellona del 1929 e l'innovazione, pur fra qualche polemica, si diffuse molto rapidamente. Da qualche anno, la canalla (acotxador e entxaneta) porta un casco protettivo di colore nero, simile a quelli usati in automobilismo e motociclismo. Sono assolutamente vietati occhiali, orologi e qualsiasi altro accessorio che possa arrecare rischio per s\u00e9 e per gli altri in caso di caduta.\nMotto castelliero.\nI castellers hanno un loro personale motto: \"For\u00e7a, Equilibri, Valor i Seny\". Si tratta di un verso preso dal libro \"Els Xiquets de Valls\" di Josep Anselm Clav\u00e9 ed \u00e8 una sorta di elenco delle caratteristiche del buon casteller:"}
{"id": "64913", "revid": "599013", "url": "https://it.wikipedia.org/wiki?curid=64913", "title": "Casteller (vino)", "text": "Il Casteller \u00e8 un vino DOC la cui produzione \u00e8 consentita nella provincia di Trento."}
{"id": "64914", "revid": "123334631", "url": "https://it.wikipedia.org/wiki?curid=64914", "title": "Historia Augusta", "text": "La Historia Augusta (\"Storia Augusta\") \u00e8 una raccolta di biografie di imperatori e usurpatori romani comprendente l'arco di tempo che va da Adriano a Numeriano. Sia pur con qualche considerevole lacuna, fra le quali si segnala per estensione quella relativa agli anni 244-253, essa \u00e8 l'unica fonte letteraria continua per questo periodo, il cui contenuto coincide a volte con quello di epigrafi e di altro materiale documentario pervenutoci e quindi, pur con tutti i suoi limiti, \u00e8 di interesse considerevole.\nAutori, destinatari, datazione.\nPur sembrando che la \"Historia Augusta\" sia un insieme di vite redatta da sei scrittori differenti - rispondenti ai nomi di \"Aelius Spartianus\", \"Iulius Capitolinus\", \"Vulcacius Gallicanus\", \"Aelius Lampridius\", \"Trebellius Pollio\" e \"Flavius Vopiscus\" - indirizzata a cesari e imperatori dell'et\u00e0 dioclezianeo-costantiniana, come si evince dalle dediche, tuttavia una serie di incongruenze, anacronismi, falsificazione di dati, termini tecnico-amministrativi e nomi di personaggi riconducibili e in auge in epoche pi\u00f9 tarde, d\u00e0 adito a una serie di perplessit\u00e0 e forti dubbi non soltanto sulla paternit\u00e0 dell'opera stessa, ma anche sull'attendibilit\u00e0 del suo contenuto, sui destinatari dell'opera e conseguentemente sulla data di composizione.\nA smontare le certezze su cui si reggeva il tradizionale impianto basato sulla convinzione che la \"H.A.\" fosse opera di sei autori vissuti nel sopraddetto periodo fu uno studio del 1889 di Hermann Dessau nel quale, per la prima volta, fu avanzata l'ipotesi che i nomi dei sei \"Scriptores\" fossero tutti fittizi e che il lavoro fosse stato composto da un singolo autore, all'epoca di Teodosio I; a supporto di questa intuizione, H. Dessau addusse come prova il fatto che la vita di Settimio Severo \u00e8 copiata da Aurelio Vittore e che quella di Marco Aurelio \u00e8 intrisa di elementi che fanno pensare a Eutropio: fonti entrambe, com'\u00e8 noto, riconducibili alla fine del IV secolo. La tesi del Dessau, che metteva a nudo le varie incongruenze sopra dette, fu condivisa, fra gli altri, da Otto Seeck, ma trov\u00f2 fieri oppositori in altri storici \"conservatori\" del calibro di Elemir Klebs, Heinrich W\u00f6lfflin e H. Peter che collocavano, invece, la composizione della \"Historia Augusta\" all'epoca dioclezianea-costantiniana, attribuendola ai sei citati autori.\nUna posizione intermedia veniva assunta da Theodor Mommsen che faceva risalire le varie incongruenze, presenti nella \"H.A.\", all'opera di interpolatori che avrebbero modificato, nel V secolo, il contenuto della prima redazione dell'opera, risalente, a suo modo di vedere, al 330. Il XX secolo fu caratterizzato dalle prese di posizioni pro o contro le opposte tesi, e mentre per l'arco di tempo della composizione dell'opera le congetture oscillano tra il 392 il 423 (per quest'ultima datazione propende Johannes Straub, per il 420 Santo Mazzarino). Per quanto riguarda l'autore o gli autori, si \u00e8 sempre pi\u00f9 diffusa fra gli studiosi la convinzione che a comporla fosse stato soltanto un biografo. Rimette tutto in discussione Arnaldo Momigliano con un invito alla comunit\u00e0 scientifica a riconsiderare l'insieme della problematica venutasi sempre pi\u00f9 a stratificarsi attorno a ipotesi che, per quanto suggestive, privilegiano pi\u00f9 spesso soluzioni di fantasia discostandosi dai dati reali dei singoli problemi.\nPer ci\u00f2 che riguarda il problema della paternit\u00e0 dell'opera e l'epoca di composizione, studi recenti mostrano, uniformit\u00e0 di stile in buona parte dell'opera, orientando la quasi totalit\u00e0 degli eruditi contemporanei verso l'accettazione della teoria che a comporre l'opera sia stato un singolo autore, tardo e di identit\u00e0 sconosciuta, anche se l'analisi stilistica del lavoro, effettuata con l'ausilio del computer ha dato risultati incerti: alcuni elementi di stile, infatti, sono abbastanza uniformi in tutta l'opera, rendendo legittima l'ipotesi di un unico biografo, mentre altri variano in una direzione che ne suggerisce la molteplicit\u00e0. In merito alla individuazione degli obbiettivi della \"Historia\" c'\u00e8 da dire che le opinioni, fino al XX secolo, sono, nella loro non univocit\u00e0, settoriali: per alcuni si tratta di un lavoro di pura evasione o di satira, concepito al solo scopo di intrattenere, per altri, invece, esso \u00e8 un attacco di parte pagana contro il Cristianesimo che induce l'autore a celare la sua identit\u00e0 per motivi di sicurezza personale. Una lettura pi\u00f9 attenta ha indirizzato per\u00f2 gli studiosi su una tematica decisiva, in quanto presente e costantemente portata avanti in ogni biografia.\nModelli.\nChe nell'opera si riscontrino queste caratteristiche \u00e8 cosa abbastanza evidente. Costretta a subire, la classe senatoria trov\u00f2 modo di sfogare tutto il suo risentimento in opere pseudostoriche, quale quella di Mario Massimo che, prendendo le mosse da Svetonio, ma solo per ci\u00f2 che riguardava l'aspetto della vita privata degli imperatori, ridicolizzava e colpevolizzava gli imperatori per i mali dai quali era affetto l'Impero, nell'approssimarsi del proprio declino.\nE a Mario Massimo molto deve la \"Historia Augusta\" soprattutto per ci\u00f2 che di infamante, di ridicolo, di falso e anche di tragicamente vero nei confronti di taluni imperatori si potesse dire. Essa, nel complesso, si presenta come cronaca della vita, soprattutto privata, degli imperatori, aderendo, ma in modo esagerato, dichiaratamente, al modello svetoniano, a cui si era gi\u00e0 ispirato Mario Massimo, discostandosene, per\u00f2, quest'ultimo , per aver dato netta preminenza, rispetto al dato storico a cui invece si atteneva Svetonio, al lato privato e domestico, il pettegolezzo di corte, fine a s\u00e9 stesso, sino alla calunnia: si veda, ad esempio, il trattamento, per aver tolto ai senatori il comando delle legioni affidandolo al ceto equestre, riservato a Gallieno, buon imperatore secondo altre fonti. \nPertanto l'autore (o gli autori) della \"Historia Augusta\", pur prendendo le mosse da Svetonio, nello sviluppo delle argomentazioni fa riferimento, si basa e segue Mario Massimo, citato come fonte ben 18 volte e della cui opera non ci rimane altro. Di fondamentale importanza \u00e8 la testimonianza dello storico Ammiano Marcellino, fra altre, che sostiene che l'opera di Mario Massimo dilettasse parecchio i suoi lettori: all'epoca in cui fu scritta la \"Historia Augusta\", e ancor prima, a tenere banco, tra gli aristocratici era proprio l'opera storica, o per meglio dire, romanzesca di Massimo, unitamente alle satire di Giovenale, autore, quest'ultimo, quasi dimenticato, prima di questo periodo, e ritornato di moda in seguito, probabilmente, ai commenti che ne fece il grammatico Servio.\nAnalisi.\nDall'incertezza generale, che tuttavia caratterizza l'intera opera, emerge un unico dato sicuro: essa \u00e8, senz'ombra di dubbio, espressione dell'opposizione senatoria all'istituto imperiale del quale si d\u00e0 una rappresentazione ora banalizzata, con l'indugiare su particolari a volte esageratamente falsi e in ogni caso tendenziosi, che riguardano la vita privata dei singoli imperatori, ora un resoconto a fosche tinte con descrizioni aventi per oggetto la \"crudelitas\", l\"'ebrietas\" e tutta la sequela delle umane aberrazioni: e ogni qual volta qualche notizia era estremamente esagerata fino all'inverosimile, se ne attribuiva la paternit\u00e0 a un certo Cordus, storico non altrimenti noto, sicuramente inventato \"ad hoc\" . \nLa controprova che il filo conduttore dell'opera sia da ricercare nell'avversione all'istituto imperiale sta nel fatto che pochi imperatori, come Settimio Severo e Marco Aurelio Probo sono oggetto di lodi, lodi che danno agli autori (o all'autore) occasione di parlare di un ritorno dei vecchi tempi, sotto forma di \"laudatio temporis acti\" (rimpianto del tempo passato), di quella \"res publica romana\" dei tempi d'oro, quando a decidere delle sorti dello stato era la prestigiosa classe senatoria e non il capriccio o l'estrosit\u00e0, come spesso \u00e8 dato leggere in quest'opera, degli odiati imperatori: persino i rigidi appartenenti alla gens Catoniana, dice l'autore della \"Historia Augusta\", sarebbero stati lieti di vivere sotto i suddetti imperatori, lodati per il loro comportamento deferente nei confronti del senato.\nE, a ben considerare, l'atteggiamento ostile della classe senatoria nei confronti dell'istituto imperiale trovava una sua motivazione precisa, dovuta al fatto che in epoca repubblicana il ruolo di guida dello stato era esclusivamente nelle mani dell'aristocrazia senatoriale, e con esso tutta una serie di interessi che vedeva cointeressati alcuni clan di una ristretta oligarchia nella spartizione di incarichi, altamente remunerativi, sia in patria che soprattutto in territorio provinciale. \nI sudditi, paragonati a pecore da tosare a zero, erano spesso sottoposti a gravami e soprusi di ogni genere tali da generare malcontenti e da alimentare movimenti di ribellione: nella migliore delle ipotesi i provinciali avevano la possibilit\u00e0 di denunciare i governatori di province corrotti che, appartenendo alla classe aristocratica, venivano sistematicamente assolti da tribunali le cui giurie, se si eccettua qualche decennio, erano rigorosamente di estrazione aristocratica. Ma questo era solo uno degli aspetti: l'oligarchia senatoria dei tempi d'oro della repubblica aveva un potere illimitato e distribuiva cariche onori e incarichi avendo il delicato compito di condurre la direzione della politica sia interna che estera."}
{"id": "64915", "revid": "767487", "url": "https://it.wikipedia.org/wiki?curid=64915", "title": "Corrente nord-atlantica", "text": "La corrente nord-atlantica \u00e8 una corrente oceanica di acqua calda presente nell'Oceano Atlantico settentrionale.\nNasce a sud-est dell'isola di Terranova dove le acque calde della corrente del Golfo si mescolano con quelle fredde della corrente del Labrador. \nDopo aver superato la dorsale medio atlantica si divide in pi\u00f9 rami a ovest dell'Irlanda. Uno dei rami si dirige verso sud formando la corrente delle Canarie, mentre un altro si dirige a nord lungo le coste dell'Europa settentrionale influenzandone le condizioni climatiche."}
{"id": "64918", "revid": "4122", "url": "https://it.wikipedia.org/wiki?curid=64918", "title": "Spinta idrostatica", "text": ""}
{"id": "64924", "revid": "438678", "url": "https://it.wikipedia.org/wiki?curid=64924", "title": "Troll", "text": ""}
{"id": "64928", "revid": "838137", "url": "https://it.wikipedia.org/wiki?curid=64928", "title": "101 a.C.", "text": ""}
{"id": "64929", "revid": "838137", "url": "https://it.wikipedia.org/wiki?curid=64929", "title": "102 a.C.", "text": ""}
{"id": "64947", "revid": "4", "url": "https://it.wikipedia.org/wiki?curid=64947", "title": "Celle a combustibile", "text": ""}
{"id": "64948", "revid": "125745007", "url": "https://it.wikipedia.org/wiki?curid=64948", "title": "Pila a combustibile", "text": "Una pila a combustibile (detta anche cella a combustibile dal nome inglese \"fuel cell\") \u00e8 un dispositivo elettrochimico che permette di ottenere energia elettrica direttamente da certe sostanze, tipicamente da idrogeno ed ossigeno, senza che avvenga alcun processo di combustione termica. L'efficienza o rendimento delle pile a combustibile pu\u00f2 essere molto alta; alcuni fenomeni per\u00f2, come la catalisi e la resistenza interna, pongono limiti pratici alla loro efficienza.\nStoria.\nI primi esperimenti vennero fatti da Sir William Robert Grove nel 1839 sulla base del lavoro teorico sviluppato da Christian Friedrich Sch\u00f6nbein, con elettrodi porosi di platino ed acido solforico come bagno elettrolita. La miscela di idrogeno ed ossigeno in presenza di un elettrolita produceva elettricit\u00e0 e, come unico scarto d'emissione, acqua. Sfortunatamente non producevano abbastanza elettricit\u00e0 da essere utili all'epoca.\nWilliam White Jaques us\u00f2 invece come bagno elettrolita acido fosforico al posto dell'acido solforico, ma i risultati furono scarsi.\nLa svolta avvenne nel 1932 con il Dr. Francis Thomas Bacon. Invece di utilizzare elettrodi porosi in platino, molto costoso, ed acido solforico, assai corrosivo, come bagno elettrolita, il Dr. Bacon decise di utilizzare un elettrodo poco costoso, in nickel, ed un elettrolita alcalino meno corrosivo. Perfezion\u00f2 il suo progetto fino al 1959, dimostrandone l'efficacia con una saldatrice alimentata da una pila da 5 Kilowatt. Francis T. Bacon, un discendente diretto dell'altro famoso Francis Bacon chiam\u00f2 cos\u00ec la sua famosa pila la \"Cella Bacon\" (in inglese \"Bacon Cell\").\nGi\u00e0 nell'ottobre del 1959, Harry Ihrig, un ingegnere della Allis-Chalmers, mostr\u00f2 un trattore da 20 cavalli alimentato da pile a combustibile. Questo fu il primo veicolo alimentato con questa fonte energetica.\nPochi anni dopo, nella prima met\u00e0 degli anni sessanta, la statunitense General Electric produsse un sistema che aveva il fine di generare energia elettrica basato sulle celle a combustibile e destinato alle navicelle spaziali Gemini ed Apollo della NASA. I principi della \"cella Bacon\" servirono da base per questo progetto.\nL'elettricit\u00e0 per lo Shuttle era fornita da celle a combustibile, ed alcune di queste celle provvedevano anche alla creazione d'acqua per l'equipaggio.\nIl Dr. Lawrence H. DuBois del Dipartimento di Difesa e dell'Agenzia per Progetti di Ricerca Avanzata statunitense (DARPA) ide\u00f2 una cella a combustibile che poteva essere alimentata da diversi idrocarburi sotto forma liquida (metano, etanolo, ecc.). Chiam\u00f2 cos\u00ec il Dr. Prakash, un celebre esperto di acidi ed il Dr. Olah, entrambi dell'Istituto di Idrocarburi Loker dell'Universit\u00e0 del Sud della California (USC) per sviluppare questa cella a combustibile. La USC, in collaborazione con il Jet Propulsion Laboratory (JPL)/Istituto Tecnologico della California (Cal Tech) inventarono cos\u00ec l'\"ossidazione diretta di idrocarburi liquidi\", in seguito chiamata DMFC o \"cella a combustibile con alimentazione diretta al metanolo\".\nI primi impianti a celle a combustibile per uso domestico sono stati collaudati per la prima volta nel progetto urbanistico del quartiere ecosostenibile di Hammarby Sj\u00f6stad a Stoccolma che ha preso avvio nei primi anni novanta.\nPrincipio di funzionamento.\nI limiti della reazione.\nIl principio alla base delle pile a combustibile \u00e8 quello della generazione diretta, a partire dalle sostanze reagenti (per esempio idrogeno ed ossigeno), di una forza elettromotrice per mezzo di una reazione elettrochimica, in modo analogo alle pile elettriche, anzich\u00e9 attraverso processi di conversione di energia, come si fa invece nei generatori elettrici azionati da macchine a combustione termica. Infatti, il calore generato dalla combustione non pu\u00f2 essere completamente convertito in elettricit\u00e0 a causa dei limiti imposti dal teorema di Carnot, che consegue dal secondo principio della termodinamica: in base a esso, il massimo rendimento termodinamico formula_1, che rappresenta l'efficienza di una macchina termica che opera tra una temperatura pi\u00f9 alta formula_2 e una temperatura pi\u00f9 bassa formula_3 (per esempio l'ambiente), vale:\nAnche nelle macchine termiche pi\u00f9 efficienti, quali le turbine a gas combinate con turbine a vapore, a causa dei limiti dei materiali di costruzione, raramente il rendimento pu\u00f2 sfiorare il 60%, e questo pu\u00f2 avvenire solo su impianti a ciclo combinato di ultima generazione. Nei motori alternativi a combustione interna delle pi\u00f9 moderne automobili, l'efficienza \u00e8 spesso al di sotto del 40 %\nLa conversione elettrochimica.\nLa reazione elettrochimica si basa sull'idea di spezzare le molecole del combustibile o del comburente (di solito ossigeno atmosferico) in ioni positivi ed elettroni; questi ultimi, passando da un circuito esterno, forniscono una corrente elettrica proporzionale alla velocit\u00e0 della reazione chimica, e utilizzabile per qualsiasi scopo.\nIn pratica, la scelta dei combustibili \u00e8 molto limitata, perch\u00e9 ionizzare molte molecole \u00e8 difficile, e la reazione risulta spesso bisognosa di una grande energia di attivazione, che a sua volta rallenta la reazione e rende l'uso pratico impossibile. L'idrogeno \u00e8 un gas in grado di essere ionizzato facilmente, perch\u00e9 la sua molecola \u00e8 costituita da due atomi legati da un legame relativamente debole (H-H); molto pi\u00f9 debole, per esempio, di quello tra atomi di idrogeno e carbonio nella molecola del metano (formula_5).\nIl comburente pi\u00f9 tipicamente usato \u00e8 l'ossigeno dell'aria: non solo reagisce con l'idrogeno dando un prodotto innocuo come l'acqua, ma \u00e8 anche disponibile in abbondanza e gratuitamente dall'atmosfera. Tuttavia, il doppio legame (O=O) tra gli atomi nella molecola dell'ossigeno \u00e8 pi\u00f9 forte che nel caso della molecola di idrogeno, e l'ossigeno rappresenta spesso un ostacolo maggiore nella catalisi delle reazioni elettrochimiche; si parla in gergo tecnico di sovratensione catodica, visto che l'ossigeno viene consumato al catodo della cella, e che una parte della tensione generata dalla cella viene assorbita per promuovere la reazione dell'ossigeno.\nL'efficienza in termini termodinamici.\nL'efficienza delle pile a combustibile indica il rapporto tra l'energia elettrica prodotta dalla pila a combustibile e l'energia fornita alla pila stessa.\nQuesto rapporto \u00e8 calcolato come il lavoro formula_6 ottenuto diviso l'energia libera di Gibbs della reazione:\ndove lo stato formula_8 indica lo stato in cui i reagenti sono disponibili (idrogeno in pressione nei cilindri, ossigeno atmosferico alla pressione parziale di 20 kPa).\nValori tipici di \"\u03b7\" per una pila ad idrogeno sono tra il 40 e il 60%.\nIl valore esatto di formula_9 varia con la temperatura, il che porta a una riduzione del massimo lavoro teoricamente estraibile dalla reazione con la temperatura.\nAllo stesso tempo, l'efficienza \"\u03b7\" solitamente \"aumenta\" con la temperatura, il che pu\u00f2 rendere comunque vantaggiosa l'operazione ad alte temperature, a seconda del tipo di pila.\nDefinizioni alternative.\nIn alcuni testi viene utilizzata come riferimento, al posto dell'energia libera di Gibbs, l'entalpia:\nIl vantaggio di questo approccio \u00e8 che l'entalpia di reazione \u00e8 essenzialmente costante, per\u00f2 la quota di 100% perde il significato di massima efficienza possibile, diventando il punto in cui la reazione produce solo lavoro e non calore (il che in alcuni casi \u00e8 impossibile, in altri non ancora ottimale).\nA seconda del tipo di reazione, questa definizione risulta in efficienze minori (come nel caso delle pile a idrogeno) o maggiori della definizione precedente.\nAlcune pubblicazioni anche prestigiose, come il libro di Larminie e Dicks \"Fuel Cell Systems Explained\" (ISBN 0-471-49026-1), sostengono l'uso di questa versione perch\u00e9 l'altra \"indicherebbe sempre un valore unitario\", e non sarebbe pertanto utile. Al contrario, Adrian Bejan, nel suo libro \"Advanced Engineering Thermodynamics\" (ISBN 0-471-14880-6) indica che proprio la costanza del valore della massima efficienza ottenibile fornisce un comodo punto di riferimento per confrontare i dati reali con la massima efficienza prevista dalla teoria.\nProblemi connessi all'uso dell'idrogeno nelle pile a combustibile.\nI problemi connessi all'uso dell'idrogeno come combustibile sono essenzialmente la sua scarsa densit\u00e0 energetica su base volumetrica (mentre \u00e8 notevole su base massica), che richiede, per il suo stoccaggio, cilindri in pressione, in alternativa uno stoccaggio criogenico a 20 kelvin, o uso di metodologie di confinamento tramite \"spugne\" ad idruri metallici; nessuna di queste soluzioni risolve completamente il problema dello stoccaggio. Questa difficolt\u00e0 ha stimolato vari filoni di ricerca alcuni dei quali rivolti a sostituire come combustibile l'idrogeno a favore di altri tipi di combustibili, quali il metanolo e l'acido formico; con questi combustibili, la densit\u00e0 di potenza prodotta dalla pila \u00e8 ridotta rispetto all'uso del solo idrogeno, relegando le applicazioni possibili al solo campo dell'elettronica (in particolare cellulari e laptop). Le peggiori caratteristiche della pila con combustibili alternativi all'idrogeno sono dovute essenzialmente all'aumento della sovratensione anodica per promuovere la reazione del combustibile.\nAlternativamente, all'uso diretto del metanolo, \u00e8 possibile un processo di trasformazione (\"reforming\") in idrogeno, ma in tale processo si produce anche CO, un composto, che anche in piccole quantit\u00e0 (poche ppm), pu\u00f2 portare al completo blocco di funzionamento delle celle. L'ingombrante equipaggiamento di purificazione, necessario per evitare la presenza di monossido di carbonio, aumenta la complessit\u00e0 del sistema con una parallela riduzione delle prestazioni.\nUn problema molto forte che riguarda l'utilizzo dell'idrogeno nelle pile a combustibile \u00e8 il fatto che lo stesso idrogeno, essendo un combustibile artificiale e pi\u00f9 precisamente un vettore energetico, deve essere prodotto somministrando energia al sistema, energia in entrata, che serve per produrre energia elettrica iniziale da utilizzare poi per ottenere idrogeno dall'acqua, la stessa energia che, a meno delle inevitabili perdite energetiche durante il processo di fabbricazione dell'idrogeno, \u00e8 quella immagazzinata nell'idrogeno stesso cos\u00ec ottenuto, con la conseguenza che nel bilancio energetico finale, quindi tenendo conto dei vari rendimenti della filiera energetica (impianto produzione energia \u2192 impianto fabbricazione idrogeno \u2192 pila a combustibile), una cospicua parte dell'energia in entrata viene inevitabilmente persa (si pu\u00f2 arrivare a perdere oltre il 70% dell'energia in entrata a seconda dei metodi di produzione dell'energia elettrica iniziale per produrre l'idrogeno, e dei metodi di produzione dell'idrogeno).\nNel caso di uso del solo idrogeno, la sicurezza del sistema \u00e8 spesso citata come un grave problema, ma nell'uso operativo, se si adottano particolari accorgimenti come l'utilizzo di fonti di idrogeno a rilascio controllato (quali gli idruri metallici), l'idrogeno pu\u00f2 essere pi\u00f9 sicuro della benzina.\nDifferenze tra una pila a combustibile e una batteria.\nLe pile a combustibile producono corrente continua come le normali batterie, e le reazioni seguono in entrambi i casi le leggi dell'elettrochimica.\nLa differenza essenziale \u00e8 dove l'energia viene immagazzinata.\nNon ha quindi senso parlare di \"stato di carica\" di una pila a combustibile, che pu\u00f2 funzionare indefinitamente (o almeno finch\u00e9 non si usura) fintanto che viene fornito nuovo combustibile e casomai andrebbe indicato il livello di carburante o dello stato di riserva.\nCon un'analogia automobilistica, la pila a combustibile \u00e8 come la pompa carburante per un motore di una macchina: non ha senso chiedere quanti chilometri percorre un determinato motore, se non si conosce la capacit\u00e0 del serbatoio associato.\nTipi di pile a combustibile.\nPile a membrana a scambio protonico.\nLe pile a combustibile pi\u00f9 note sono le pile a membrana a scambio protonico, o \"PEM\". In esse, l'idrogeno si separa in protoni ed elettroni sull'anodo; i protoni possono passare attraverso la membrana per raggiungere il catodo, dove reagiscono con l'ossigeno dell'aria, mentre gli elettroni sono costretti a passare attraverso un circuito esterno per raggiungere il catodo e ricombinarsi, fornendo potenza elettrica. Il catalizzatore presente sugli elettrodi \u00e8 quasi sempre il platino, in una forma o in un'altra.\nLe PEM sono di vari tipi, ma le pi\u00f9 comuni usano il Nafion, prodotto dall'azienda chimica DuPont, come materiale per le proprie membrane. Il Nafion \u00e8 fondamentalmente un polimero perfluorurato con legati numerosi gruppi solfonici, che \u00e8 in grado di trattenere delle \"pozze\" d'acqua al suo interno, attraverso le quali i protoni possono passare sotto forma di ioni formula_11. L'uso dell'acqua impone che la pila rimanga sempre al di sotto dei 100 \u00b0C, o li superi solo se opportunamente pressurizzata; ci\u00f2 causa problemi per quanto riguarda il raffreddamento della pila, che richiede un circuito di raffreddamento opportuno se la potenza prodotta supera un certo livello. Il fatto che l'acqua possa evaporare e che venga prodotta continuamente dalla reazione porta a due problemi speculari: la \"disidratazione della membrana\", che avviene quando buona parte dell'acqua della membrana evapora riducendo la sua conducibilit\u00e0 protonica (i protoni non possono pi\u00f9 passarci attraverso); e il \"flooding\" (letteralmente \"inondazione\"), che avviene quando l'acqua si accumula negli elettrodi (catodico e/o anodico) impedendo ai reagenti (ossigeno e/o idrogeno) di raggiungere i siti catalitici. In entrambi i casi, il funzionamento della pila \u00e8 impedito.\nIl catalizzatore al platino \u00e8 molto sensibile all'avvelenamento da monossido di carbonio, e il livello di questo deve essere mantenuto al di sotto di 1 ppm. Con l'uso di catalizzatori al platino e rutenio, si pu\u00f2 arrivare a una tolleranza di 10 ppm. Il monossido di carbonio pu\u00f2 accompagnare l'idrogeno se esso arriva da una fase di \"reforming\" di altri combustibili (principalmente metanolo e metano).\nUn nuovo tipo di polimeri impiegati come membrana sono i polibenzimidazoli, un materiale relativamente economico (si usa nelle tute antincendio dei pompieri), che quando viene utilizzato nelle celle a combustibile viene impregnato con l'acido fosforico. Le celle che utilizzano come elettrolita il polibenzimidazolo (o \"PBI\") possono lavorare a temperature tra i 125 e i 200\u00a0\u00b0C, riducendo le perdite dovute alla catalisi. Inoltre, non presentano problemi di disidratazione o \"flooding\", e l'alta temperatura permette una tolleranza molto maggiore al monossido di carbonio: \u00e8 stato dimostrato che delle pile PBI a 200\u00a0\u00b0C possono funzionare, sebbene a potenza ridotta, anche con concentrazioni di CO superiori al 10%, una quantit\u00e0 che ucciderebbe facilmente una persona (la concentrazione letale di CO \u00e8 3760 ppm).\nVariazioni sul tema delle PEM sono le celle che possono essere alimentate direttamente con metanolo o acido formico, utilizzati come combustibili liquidi. Entrambi i tipi di pila hanno basse densit\u00e0 di potenza e sono adatti soprattutto alle applicazioni di bassa potenza e quando sicurezza o praticit\u00e0 impediscono l'uso di gas, come nella microelettronica. Le pile ad acido formico non usano un catalizzatore anodico al platino, ma uno al palladio perch\u00e9 la reazione da promuovere \u00e8 diversa.\nPile a ossido solido.\nLe pile a ossido solido (SOFC) lavorano ad altissime temperature (da 800 a 1.000 \u00b0C) e sono costituite da materiali ceramici, la cui fragilit\u00e0 di solito ne sconsiglia l'uso in applicazioni mobili; inoltre, il loro avvio \u00e8 molto lento, e necessita di circa 8 ore. Sono quindi pensate soprattutto per la generazione stazionaria di elettricit\u00e0. In esse, l'ossigeno passa attraverso un materiale ceramico (zirconia drogata con ossido d'ittrio) per raggiungere il combustibile.\nI combustibili nelle pile a ossido solido possono essere diversi: oltre all'idrogeno, anche gli idrocarburi e perfino il monossido di carbonio possono generarvi elettricit\u00e0. Gli idrocarburi possono effettuare il cosiddetto \"reforming interno\", grazie alle alte temperature raggiunte. L'alta temperatura pu\u00f2 anche essere utilizzata a valle della pila in un ciclo termico, ottenendo un impianto combinato.\nAltre.\nAltri tipi di pile a combustibile sono:\nApplicazioni.\nL'applicazione che tutti ricordano delle pile a combustibile \u00e8 \"l'auto a idrogeno\". Per\u00f2 le pile a combustibile hanno molte pi\u00f9 applicazioni, e spaziano su un ampio intervallo di potenza: dai cellulari alle centrali elettriche. I costi e la competizione di tecnologie mature come il motore a combustione interna, le batterie agli ioni di litio e le turbine a gas hanno finora impedito la commercializzazione su ampia scala delle pile a combustibile.\nProduzione industriale e costi.\nUna grande parte del costo delle pile a combustibile \u00e8 dovuta al processo di produzione attualmente seguito, fondamentalmente artigianale e su ordinazione. I clienti sono spesso istituti di ricerca, e non automobilisti. \u00c8 quindi ampiamente fondata la voce secondo cui, il giorno in cui le pile a combustibile fossero adottate su larga scala, i prezzi precipiterebbero, cos\u00ec come \u00e8 recentemente avvenuto per i computer.\nIl costo del platino necessario alle pile a bassa temperatura \u00e8 in realt\u00e0 una piccola parte del costo di fabbricazione, grazie alle moderne tecniche di dispersione del catalizzatore. Per\u00f2, va sottolineato come, anche con queste tecniche che permettono di usare meno catalizzatore, la sostituzione di tutto il parco veicoli mondiale con veicoli a pile a combustibile necessiterebbe una quantit\u00e0 di platino ampiamente superiore (si stima un fattore di circa 4) alle riserve planetarie.\nAl momento, una ampia parte del costo \u00e8 dovuta alle piastre bipolari; queste sono contemporaneamente il lato catodico di una cella e quello anodico della successiva, e fanno passare attraverso canali tortuosi (per aumentare la turbolenza e accelerare la diffusione) l'aria da un lato e il combustibile dall'altro, contengono spesso dei canali per il liquido di raffreddamento. Il materiale non \u00e8 in s\u00e9 costoso, ma il processo di lavorazione \u00e8 lungo e laborioso.\nElettronica.\nCi si aspetta che l'elettronica, dove la potenza fornita e l'efficienza non sono parametri particolarmente importanti, sar\u00e0 il primo campo di applicazione delle pile a combustibile nel mondo reale. Oltre a cellulari che funzionano a cartucce di metanolo, sono allo studio computer portatili e gruppi di continuit\u00e0 da usare in caso di black-out.\nUno dei primi brevetti sull'uso in uno smartphone \u00e8 stato riconosciuto nel 2012 a RIM, che venne seguito a breve da nuovi brevetti simili\nPropulsione veicolare.\nLa praticit\u00e0 e l'affidabilit\u00e0 raggiunta in circa un secolo di sviluppo dai motori a combustione interna non sono facilmente raggiungibili da una tecnologia che solo recentemente \u00e8 stata adattata all'uso su quattro ruote. Tuttavia, i progressi si succedono in continuazione, e alcuni paesi (soprattutto l'Islanda, ricca di energia ma senza riserve di petrolio) sono particolarmente attivi nel sostegno alla ricerca.\nUna buona parte dei problemi in questo ambito non riguarda direttamente le pile, ma lo stoccaggio dell'idrogeno a bordo del veicolo. In generale, ci sono cinque modi principali di stoccare idrogeno su un veicolo:\nInsieme a impianti a energia intermittente.\nUna delle critiche mosse all'energia solare e all'energia eolica \u00e8 spesso che, non essendoci sempre sole o vento, e non essendo questi comunque costanti, la quantit\u00e0 di energia disponibile \u00e8 variabile e non corrispondente al bisogno. L'uso di elettrolizzatori, di unit\u00e0 di stoccaggio dell'idrogeno e di pile a combustibile permette di conservare l'energia in eccesso per i momenti in cui la fonte di energia non \u00e8 disponibile (notte, inverno, vento debole o troppo forte).\nQuesti sistemi autonomi a idrogeno consistono spesso di una o pi\u00f9 sorgenti primarie (sole, vento, energia idroelettrica), un ciclo a idrogeno (elettrolisi, stoccaggio, consumo) e una batteria per lo stoccaggio di breve periodo. La batteria \u00e8 giustificata dal fatto che il ciclo a idrogeno ha, tipicamente, delle \"efficienze da giro completo\" tra il 30% e il 40%, e andrebbe utilizzato solo per il lungo periodo. Per le variazioni pi\u00f9 rapide, una batteria risulta essere pi\u00f9 efficiente. Non sarebbe possibile usare solo una batteria perch\u00e9 essa sarebbe di dimensioni inaccettabili (per ingombro, costi, rischi ambientali ecc.). Con questi sistemi combinati \u00e8 possibile arrivare ad efficienze del 65% o oltre, dove l'efficienza \u00e8 definita come l'energia consegnata alle utenze diviso quella proveniente dalla fonte.\nCentrali elettriche.\nLe pile ad ossido solido sono adatte anche per l'uso industriale in larga scala, e la loro capacit\u00e0 di essere combinate in cicli ad alta efficienza le rende un modo interessante per produrre elettricit\u00e0. Sono state indicate efficienze termiche fino al 70% per cicli combinati (pila + turbogas)."}
{"id": "64952", "revid": "1982", "url": "https://it.wikipedia.org/wiki?curid=64952", "title": "Pile a combustibile", "text": ""}
{"id": "64953", "revid": "57342", "url": "https://it.wikipedia.org/wiki?curid=64953", "title": "Premio C\u00e9sar per il miglior montaggio", "text": "Il premio C\u00e9sar per il miglior montaggio (\"C\u00e9sar du meilleur montage\") \u00e8 un premio cinematografico assegnato annualmente dall'\"Acad\u00e9mie des arts et techniques du cin\u00e9ma\" a partire dal 1976 al miglior montaggio di un film di produzione francese uscito nelle sale cinematografiche nel corso dell'anno precedente.\nLa plurivincitrice, con cinque riconoscimenti, \u00e8 Juliette Welfling.\nAlbo d'oro.\nI vincitori sono indicati in grassetto, a seguire gli altri candidati."}
{"id": "64954", "revid": "1873017", "url": "https://it.wikipedia.org/wiki?curid=64954", "title": "Micha\u00ebl Milon", "text": "\u00c8 considerato uno dei pi\u00f9 famosi karateka europei della fine degli anni novanta.\nNasce in un paese vicino Loches de Tours, in Francia, il 3 marzo 1972, e gi\u00e0 all'et\u00e0 di 8 anni comincia ad allenarsi nella disciplina marziale del Karate Shotokan. La sua prima grande vittoria, una medaglia d'oro, arriva nel 1986, quando a soli 14 anni vince il campionato francese di Karate.\nLa sua dedizione agli insegnamenti marziali non si esaurisce, comunque, nelle competizioni: allenandosi duramente ogni giorno, Milon vive secondo la dottrina marziale che ama. Questa dedizione gli permette di divenire per ben tre volte campione mondiale di kata, la parte del Karate che prevede un'esecuzione solitaria di forme e tecniche, nel 1994, 1996 e 2000.\n\u00c8 campione europeo per ben 10 volte: 4 individuali (dal 1994 al 1997) e 6 in squadra (1991, 1992, e dal 1994 al 1997).\nNel 2002 viene chiamato per un ruolo da attore nel film per la TV francese \"Koan\", dove gli viene ritagliato il ruolo da protagonista. Ma il film uscir\u00e0 postumo l'8 maggio 2002.\nInfatti una carriera cos\u00ec promettente viene spezzata il 13 marzo 2002 quando, ad appena 30 anni, Milon muore a Parigi per un attacco di cuore in seguito ad un'overdose di cocaina."}
{"id": "64956", "revid": "83531", "url": "https://it.wikipedia.org/wiki?curid=64956", "title": "Carl Van Vechten", "text": "Giornalista e scrittore.\nNato in una famiglia di lontane ascendenze olandesi, si appassion\u00f2 di musica e teatro sin da giovanissimo, ma la sua citt\u00e0 natale nell'Iowa offriva scarsi stimoli culturali.\nNel 1899 si trasfer\u00ec a Chicago per frequentare l'universit\u00e0, dove pot\u00e9 finalmente soddisfare la sua fame di cultura. Cominci\u00f2 la sua carriera di scrittore scrivendo articoli per il settimanale dell'universit\u00e0. Dopo la laurea nel 1903, trov\u00f2 lavoro come fotoreporter presso il quotidiano \"Chicago American\".\nTrasferitosi a New York nel 1906, venne assunto dal \"New York Times\" per cui lavor\u00f2 con vari incarichi fino al 1914. Inizi\u00f2 come critico musicale, poi per due anni fu corrispondente dell'Europa, e, una volta rientrato negli Stati Uniti, si afferm\u00f2 come importante critico di danza moderna. Erano gli anni in cui Isadora Duncan e Anna Pavlova lavoravano a New York.\nNel 1914 Carl Van Vechten spos\u00f2 l'attrice Fania Marinoff. Erano le seconde nozze per lui, che in precedenza era stato sposato per quattro anni con una ragazza della sua citt\u00e0 natale. Il matrimonio tra Van Vechten e la Marinoff dur\u00f2 cinquant'anni, fino alla morte di Van Vechten nel 1964.\nDopo aver lasciato il posto di giornalista al \"New York Times\", Van Vechten continu\u00f2 a scrivere. Nel 1922 pubblic\u00f2 il suo primo romanzo \"Peter Whiffle: His Life and Works\", a cui fece seguito nel 1926 \"Nigger Heaven\". L'ispirazione per quest'ultimo romanzo gli venne dall'ambiente dei \"jazz club\" di Harlem che lo scrittore frequentava abitualmente.\nLa fotografia.\nNel 1932 Van Vechten acquist\u00f2 una macchina fotografica Leica 35\u00a0mm. Da quel momento la fotografia soppiant\u00f2 la scrittura come suo interesse principale.\nInizi\u00f2 con i ritratti, in primo piano o a mezza figura, di amici e conoscenti. Considerato che Van Vechten e la moglie attrice erano molto noti sia nell'ambiente dello spettacolo sia nei circoli culturali, le persone ritratte spesso erano (o sarebbe diventate) delle vere e proprie celebrit\u00e0: scrittori come Gertrude Stein, di cui fu amico, e Francis Scott Fitzgerald, pittori come Frida Kahlo e Diego Rivera, jazzisti come Cab Calloway, ballerini come Francisco Moncion solo per citarne alcune.\nLa prima esposizione pubblica di fotografie di Van Vechten avvenne nel 1933, in una mostra collettiva. Fu in quell'anno che fotograf\u00f2 il ballerino di tip tap e re del Cotton Club Bill \"Bojangles\" Robinson.\nTra le mostre pi\u00f9 importanti dei suoi lavori, vanno citate quella al \"Museum of the City of New York\" nel 1942, con pi\u00f9 di cento immagini di teatro, e quella al \"Philadelphia Museum of Art\" del 1955.\nCarl Van Vechten continu\u00f2 a scattare fotografie, principalmente ritratti, per tutto il resto della sua vita. Alla sua morte, avvenuta nel 1964 ad 84 anni, il suo archivio fotografico di 1395 immagini scattate tra il 1932 e il 1964 venne donato alla Biblioteca del Congresso degli Stati Uniti. Dato che le restrizioni imposte dall'autore sono scadute nel 1986, per la Biblioteca del Congresso tali foto sono ora nel pubblico dominio.\nL'esame delle sue carte personali, rese pubbliche 25 anni dopo la morte, ha evidenziato l'omosessualit\u00e0 o quantomeno la bisessualit\u00e0 del fotografo, testimoniata dai numerosi nudi maschili fotografati."}
{"id": "64960", "revid": "767487", "url": "https://it.wikipedia.org/wiki?curid=64960", "title": "China Strike Force", "text": "China Strike Force \u00e8 un film del 2000 diretto da Stanley Tong.\nProduzione.\nIl film fu girato a Shanghai (Cina).\nIl coreografo delle scene d'azione \u00e8 lo stesso regista Stanley Tong.\nDistribuzione.\nIl film, girato a Shanghai, usc\u00ec a Hong Kong il 21 dicembre 2000. In Italia giunse nell'ottobre del 2004 e solamente nel circuito dell'home video."}
{"id": "64961", "revid": "2207", "url": "https://it.wikipedia.org/wiki?curid=64961", "title": "Spinta di Archimede", "text": ""}
{"id": "64963", "revid": "125865107", "url": "https://it.wikipedia.org/wiki?curid=64963", "title": "Principio di Archimede", "text": "Il principio di Archimede, che prende il nome dall'omonimo scienziato Siracusano che lo eman\u00f2, spiega perch\u00e9 alcuni corpi affondino mentre altri no, affermando che \u00abogni corpo immerso in un fluido (liquido o gas) subisce una forza diretta dal basso verso l'alto di intensit\u00e0 equiparabile alla forza-peso del fluido spostato.\u00bb\nStoria.\nCol suo famoso \u00ab\"Eureka\"\u00bb Archimede intendeva dire che \"aveva trovato\" la soluzione al problema postogli da Gerone II che gli aveva chiesto di aiutarlo a verificare uno sgradevole sospetto. Il sovrano, per celebrare un successo, aveva commissionato ad un orefice una corona d'oro fornendogli per questo un certo quantitativo del prezioso metallo. (Questo non \u00e8 probabilmente vero: Archimede avrebbe scoperto il principio di dislocamento che gli ha permesso di misurare il volume della corona, da cui la densit\u00e0 - vedi collegamenti esterni).\nA lavoro finito la corona pesava esattamente quanto l'oro fornito, ma aveva il dubbio che parte dell'oro fosse stata sostituita con un uguale peso di metallo pi\u00f9 vile (argento o rame). Basandosi sulla sua intuizione, Archimede aveva capito che due materiali diversi, aventi lo stesso peso ma necessariamente due volumi diversi (es. un chilo di ferro ed un chilo di legno) ricevono diverse spinte se immersi nell'acqua e queste spinte dipendono esclusivamente dal volume e non dal tipo di materiale o dal suo peso. In particolare, data l'elevata densit\u00e0 dell'oro, il volume di una corona in metallo vile sar\u00e0 maggiore e cos\u00ec la spinta.\nFu quindi sufficiente utilizzare una bilancia ed appendere la corona ad un braccio, e all'altro braccio un lingotto di oro puro con peso pari a quello della corona. La bilancia era ovviamente in equilibrio. I due oggetti vennero allora immersi in acqua alzando due recipienti posti uno sotto ogni braccio. La corona era in parte composta da metallo pi\u00f9 vile che era stato aggiunto in ugual peso ma in maggior volume e quindi in totale la corona aveva maggior volume del lingotto d'oro. La corona riceveva pertanto una spinta maggiore e la bilancia si spost\u00f2 dalla parte dell'oro denunciando la frode.\nLeonardo da Vinci cos\u00ec spiegava il principio di Archimede quando propose la costruzione di un ponte canale per Milano a Ludovico il Moro: \"il gran peso della barca che passa per il fiume sostenuto dall'arco del ponte, non cresce peso a esso ponte, perch\u00e9 la barca pesa di punto quanto il peso dell'acqua che tal barca caccia dal suo sito\". \nNel 2012 in uno studio condotto dal Politecnico di Milano e dall'Universit\u00e0 degli Studi dell'Insubria-sede di Como, \u00e8 stato mostrato sperimentalmente che il principio non sembra essere valido per dimensioni nanometriche venendo dunque meno il suo carattere di universalit\u00e0.\nGeneralit\u00e0.\nIl \"principio\" \u00e8 cos\u00ec detto in onore di Archimede di Siracusa, matematico e fisico siracusano, vissuto nel II secolo a.C. che lo dimostr\u00f2 nel primo libro della sua opera \"Sui corpi galleggianti\". In realt\u00e0 nell'opera, come ha giustamente sottolineato Lucio Russo, non \u00e8 affermato alcun principio, ma quanto conosciuto come principio (proposizioni III - VII) \u00e8 effettivamente dimostrabile soltanto considerando il postulato d'apertura che afferma (in sostanza) che due porzioni contigue di fluido non sono in equilibrio se diversamente compresse.\nDal postulato Archimede fa discendere le due prime proposizioni, rilevanti anch'esse in fisica perch\u00e9 (I proposizione) viene di fatto enunciato, anche se non \u00e8 esplicitamente richiamato, il principio dei vasi comunicanti e (II proposizione) viene scientificamente dedotta per la prima volta la sfericit\u00e0 della Terra non basandosi su \"argomenti visivi\" come le eclissi o le navi che scompaiono all'orizzonte, bens\u00ec su dimostrazioni scientifiche: due punti delle acque della Terra, immaginata come una sola superficie liquida, non possono trovarsi a distanza diversa dal centro dei pesi (centro di gravit\u00e0) dal momento che le colonne d'acqua, dall'estrema circonferenza terrestre al centro, si equivalgono in peso. La dimostrazione, solitamente trascurata dai testi che s'occupano delle prove della sfericit\u00e0 della Terra nel lontano passato, \u00e8 rilevante per le conseguenze che implica. Ammettere la sfericit\u00e0 per il pianeta Terra vuol dire ammetterla per tutti i corpi celesti (i pianeti) osservati e considerati, passando cos\u00ec da una teoria geocentrica della gravit\u00e0, aristotelicamente confinata, ad una teoria policentrica della gravit\u00e0.\nIl \"cosiddetto\" principio di Archimede.\nLa classica formulazione delle dimostrazioni fornite da Archimede (Libro I, proposizioni III - VII) e note come \u201cprincipio\u201d \u00e8 la seguente:\nTale forza \u00e8 detta \"forza di Archimede\" o \"spinta di Archimede\" o ancora \"spinta idrostatica\" (nonostante non riguardi solo i corpi immersi in acqua, ma in qualunque altro fluido\u00a0\u2013 liquido o gas).\nUna formulazione pi\u00f9 semplice del Principio \u00e8 la seguente:\nLa spinta \u00e8 diretta lungo la retta passante per il baricentro della massa di fluido spostata e non per il baricentro della parte del corpo immersa nel fluido. Inoltre, secondo l'equazione fondamentale dell'idrostatica, \u00e8 diretta verso il piano dei carichi idrostatici (o piano a pressione relativa nulla).\nArchimede studi\u00f2 tale fenomeno di spinta attraverso una sua invenzione, la bilancia idrostatica, utilizzata per misurare il peso specifico dei liquidi. Sulla base di diverse rilevazioni, afferm\u00f2 che \u00abqualsiasi solido meno denso di un fluido, se collocato nel fluido, si immerger\u00e0 in misura tale che il peso del solido sar\u00e0 uguale al peso del fluido spostato\u00bb; inoltre \u00abun solido pi\u00f9 denso di un fluido, se collocato in esso, discender\u00e0 in fondo al fluido e se si peser\u00e0 il solido nel fluido, risulter\u00e0 pi\u00f9 leggero del suo vero peso, e la differenza di peso sar\u00e0 uguale al peso del fluido spostato\u00bb.\nIl principio \u00e8 quindi un caso particolare dell'equazione fondamentale dell'idrostatica, che vale finch\u00e9 il fluido pu\u00f2 essere trattato come un materiale continuo, e questo avviene solo fintanto che le dimensioni dei corpi immersi sono abbastanza grandi rispetto alle dimensioni delle molecole del fluido. Diversamente, il corpo (ad esempio dei granelli di polvere) \u00e8 soggetto non pi\u00f9 ad una spinta deterministica (di cui \u00e8 noto modulo, direzione e verso, come quella di Archimede), ma ad una di carattere probabilistico che genera un moto browniano.\nNelle dimostrazioni Archimede non considera mai la forma del solido, si limita soltanto a specificarne le qualit\u00e0: pi\u00f9 leggero o pi\u00f9 pesante del fluido. Solo all'VIII proposizione, ed alla successiva IX, Archimende inizia a considerare un \u00absegmento sferico\u00bb, chiaro segno del passaggio alla pi\u00f9 complessa tematica discussa nel libro II dove si occuper\u00e0 delle condizioni di equilibrio e stabilit\u00e0 in un fluido di un conoide rettangolo (un paraboloide di rivoluzione). Alla proposizione VIII (libro I) \u00e8 sinteticamente discusso il principio navale del metacentro e nel libro II \u00e8 discussa di fatto la teoria della biforcazione\nCondizioni di equilibrio e non equilibrio di un corpo immerso.\nDa un punto di vista matematico, la forza di Archimede pu\u00f2 essere espressa nel modo seguente:\nessendo \u03c1flu la densit\u00e0 (massa volumica) del fluido, \"g\" l'accelerazione di gravit\u00e0 e \"V\" il volume spostato (che in questo caso \u00e8 uguale al volume del corpo). Allo stesso modo, il peso del corpo \u00e8 dato da:\nessendo \u03c1sol la densit\u00e0 media del solido immerso.\nLa spinta \u00e8 indipendente dalla profondit\u00e0 alla quale si trova il corpo. La densit\u00e0 relativa (del corpo immerso nel fluido rispetto alla densit\u00e0 del fluido) \u00e8 facilmente calcolabile senza misurare alcun volume:\nDensit\u00e0 relativa in percentuale = formula_3\nIl peso di un corpo immerso (parzialmente o totalmente) non \u00e8 quello totale misurabile fuori dal liquido, ma il peso del volume di fluido spostato dalla parte immersa. Questa quantit\u00e0 riduce il peso del corpo (parte immersa e non nel fluido) quando si trova appeso ad un filo nello spazio vuoto.\nCorpo immerso in un liquido.\nSi possono avere tre casi (illustrati da sinistra a destra in figura):\nIn questo caso il \"volume immerso\" \"Vi\" sar\u00e0 tale da spostare un volume di fluido che equilibri il peso del corpo, ovvero:\nda cui si deriva la \"formula del galleggiamento\":\nDimostrazione della condizione di equilibrio nel galleggiamento.\nUn corpo rigido \u00e8 in una situazione di equilibrio se la risultante delle forze agenti su di esso e la risultante dei momenti delle forze sono nulli. Consideriamo un corpo rigido immerso in un liquido: esso assumer\u00e0 una situazione di equilibrio se la risultante della forza peso e della forza di Archimede sar\u00e0 nulla. La forza peso di un corpo \u00e8 uguale a: formula_6 dove possiamo indicare la massa anche come prodotto tra densit\u00e0 e volume: formula_7. Allo stesso modo anche la spinta di Archimede \u00e8 uguale al prodotto tra la densit\u00e0, il volume e l'accelerazione di gravit\u00e0. Se il corpo \u00e8 in equilibrio allora formula_8 quindi: formula_9. Il corpo sar\u00e0 in una situazione di galleggiamento, non si trover\u00e0 n\u00e9 al di sopra, n\u00e9 al di sotto del liquido. A questo punto diremo quindi che il corpo avr\u00e0 la stessa densit\u00e0 media del liquido in cui \u00e8 immerso. Un esempio quotidiano \u00e8 costituito, ad esempio, dai sommergibili. Ci chiediamo, infatti, perch\u00e9 a volte il sommergibile si trovi al di sopra del livello del mare e a volte scenda in profondit\u00e0. Ci\u00f2 avviene perch\u00e9 le stive del sommergibile vengono riempite di acqua marina nel caso in cui esso debba scendere in profondit\u00e0, otterr\u00e0 in questo modo circa la stessa densit\u00e0 dell'acqua. Quando dovr\u00e0 salire a galla, le stive saranno riempite di aria compressa, in modo da eliminare l'acqua. Nel caso in cui si considerino corpi costituiti da densit\u00e0 differenti, si effettuer\u00e0 la media delle densit\u00e0, proprio come nel caso del sommergibile.\nCorpo immerso nell'atmosfera (o in un altro gas).\nLe considerazioni fatte sopra per i liquidi valgono anche per i gas, con due importanti differenze:\nessendo \"p\" la pressione del gas, \"M\" la sua massa molecolare e \"T\" la sua temperatura assoluta, mentre \"R=8.314 J/mole K\" \u00e8 la costante dei gas. Poich\u00e9 nell'atmosfera, la pressione diminuisce con la quota, anche la densit\u00e0 dell'aria \u00e8 una funzione decrescente della quota: \"\u03c1=\u03c1(z)\".\nUna mongolfiera con \u03c1flu &lt; \u03c1sol salir\u00e0 fino ad una quota a cui la densit\u00e0 dell'aria calda interna \u00e8 uguale a quella dell'aria esterna.\nGeneralizzazione.\nCome la legge di Stevino per i fluidi incomprimibili, anche la formulazione della spinta di Archimede pu\u00f2 essere derivata dalla condizione di equilibrio idrostatico di un fluido ideale.\nCuriosit\u00e0: galleggiamento sotto un liquido in levitazione.\nL'acqua, come tutti i liquidi, tende a collassare verso il basso. Usando il metodo dello scuotimento verticale \u00e8 possibile evitare questo collassamento ottenendo un risultato stabile dove lo strato liquido \u00e8 compreso, in verticale, da due strati d'aria. In queste condizioni \u00e8 possibile ottenere un effetto paradossale: avere un giocattolo di barca a vela che galleggia sullo strato liquido e un altro che invece galleggia sulla parte inferiore di tale strato, ma alla rovescia.\nQuesto metodo produce altri effetti paradossali come bolle d'aria che sprofondano nell'acqua verso il basso.\nL'esperimento \u00e8 stato condotto da Emmanuel Fort all'istituto Langevin di Parigi usando un liquido composto da circa mezzo litro di olio di silicone e di glicerina.\nEsempi e applicazioni del principio di Archimede.\nIl principio di Archimede vale per tutti i fluidi, siano essi liquidi o gas: una nave galleggia sull'acqua, ma anche una mongolfiera che sale verso l'alto sono dunque soggette allo stesso principio. Una nave, anche se di acciaio, essendo vuota (o meglio, piena d'aria), occupa un volume complessivo di materia (aria, acciaio, plastica, legno e quant'altro compone una nave) che ha un certo peso; siccome lo stesso volume di sola acqua ha un peso maggiore, la nave riceve una spinta verso l'alto che ne permette il galleggiamento; analogamente, una mongolfiera piena di aria calda o di elio (fluidi di peso specifico minore di quello dell'aria), risulta pi\u00f9 leggera del volume di aria che sposta e viene spinta verso l'alto.\nUn sommergibile in emersione ha una densit\u00e0 media minore di quella dell'acqua. Per potersi immergere deve aumentare la sua densit\u00e0 fino ad un valore maggiore di quello dell'acqua, allagando alcuni comparti interni. Per stabilizzarsi ad una certa profondit\u00e0 deve espellere una parte di quest'acqua in modo da raggiungere una densit\u00e0 pari a quella dell'acqua.\nDiverse specie di pesci possono controllare in modo analogo il loro assetto subacqueo attraverso la vescica natatoria, che contiene aria. Comprimendo la vescica con l'azione dei muscoli riducono il volume d'aria incamerata, facendo diminuire l'intensit\u00e0 della spinta di Archimede e possono scendere; rilassando i muscoli la vescica si espande e possono invece risalire fino in superficie. Il sommozzatore in immersione con autorespiratore effettua in pratica operazioni analoghe agendo sul proprio GAV.\nLa spinta di Archimede trova una sua applicazione nel fenomeno geo-fisico dell'isostasia, ovvero il fenomeno del \"galleggiamento\" della litosfera (rigida) sull'astenosfera (pi\u00f9 fluida, in cui affondano le radici di un orogeno in formazione). La litosfera, attraverso assestamenti isostatici, tende poi a riportarsi in equilibrio con l'astenosfera con un procedimento analogo a quello del principio di Archimede finch\u00e9 non \u00e8 finito il processo di formazione della nuova catena montuosa."}
{"id": "64970", "revid": "767487", "url": "https://it.wikipedia.org/wiki?curid=64970", "title": "Gyrinocheilidae", "text": "La famiglia Gyrinocheilidae comprende 3 specie di pesci d'acqua dolce facenti parte del genere Gyrinocheilus, appartenenti all'ordine Cypriniformes.\nDistribuzione e habitat.\nQueste specie sono diffuse in tutti i corsi d'acqua dolce del sud-est asiatico.\nDescrizione.\nIl corpo \u00e8 allungato, leggermente appiattito sul ventre. Le pinne sono robuste. La coda \u00e8 morbidamente forcuta. Hanno un apparato boccale sviluppato a ventosa e narici, per mezzo delle quali \"pompano\" acqua alle branchie. La livrea \u00e8 prevede un ventre chiaro, biancastro, mentre dorso e fianchi sono beige, macchiati di bruno, con una fascia orizzontale che attraversa l'intero corpo.\nComportamento.\nTutte le specie sono fortemente territoriali.\nAlimentazione.\nTutti i Girinochelidi si nutrono di tutte le alghe e i molluschi che riescono a succhiare e a grattare dalle superfici, oltre che animali morti e piante acquatiche.\nAcquariofilia.\nTutte le 3 specie sono considerate meritevoli dell'allevamento in acquario, anche se solo una, \"Gyrinocheilus aymonieri\" \u00e8 diffusa capillarmente in tutto il mondo."}
{"id": "64975", "revid": "93556", "url": "https://it.wikipedia.org/wiki?curid=64975", "title": "Tu BiShvat", "text": "Tu BiShvat (\u05d8\u05f4\u05d5\u05be\u05d1\u05b4\u05bc\u05e9\u05b0\u05c1\u05d1\u05b8\u05d8 \"\u1e6d\u016b bi\u0161\u1e07\u0101\u1e6d\") \u00e8 una festivit\u00e0 ebraica anche chiamata \"Capodanno degli alberi\". Il nome della festivit\u00e0 significa \"15 del mese di Shevat\", ovvero il giorno centrale del mese ebraico di Shevat.\nOrigine biblica.\nLa Torah racconta di come venne distribuita la terra di Israele alle dodici trib\u00f9 di Israele. In particolare alla trib\u00f9 dei Leviti e dei Cohen non venne assegnato alcun territorio dal quale ricavare sostentamento, ma vennero istituite le decime con le quali le altre trib\u00f9 dovevano concorrere al sostentamento dei Leviti e dei Cohen.\nIn particolare, come sorta di \"tassa sul prodotto\" doveva essere versata la decima. La destinazione delle decime veniva decisa secondo il ciclo dei sette anni del calendario ebraico. Ogni anno una prima decima andava interamente alla trib\u00f9 dei Leviti, e sulla parte rimanente di prodotto veniva applicata un'ulteriore decima che veniva differenziata a seconda dell'anno: nel terzo e sesto anno del ciclo essa veniva donata ai poveri; nel primo, secondo, quarto e quinto invece restava al produttore che, per\u00f2, la doveva consumare personalmente a Gerusalemme. Il settimo anno, in quanto anno sabbatico, i prodotti della terra non vengono raccolti (eccetto quelli delle piante spontanee, non coltivate): la terra viene fatta riposare..\nL'osservanza di questa regola prevede, per\u00f2, la definizione di una sorta di \"inizio d'anno fiscale\" per calcolare a quale anno siano da riferire i prodotti della terra. A questo scopo si pu\u00f2 identificare come \"inizio di anno\" il momento in cui le precipitazioni terminano, generalmente cominciano ad apparire i primi frutti degli alberi grazie alle piogge dell'anno precedente, la linfa formata sale dal tronco e le piante da frutta fanno sbocciare i primi fiori. In terra d'Israele questi eventi cadevano grossomodo durante la prima quindicina del mese di Shevat (con l'ennesima diatriba tra Hillel e Shammai) e venne fissata al 15\u00ba giorno del mese di Shevat.\nIl perch\u00e9 della festa.\nConsiderando che le tasse sul prodotto venivano versate a raccolto avvenuto e non a Tu BiShvat, il festeggiamento rappresentava una sorta di ringraziamento per la fecondit\u00e0 della terra dell'anno e un'occasione di augurarsi un raccolto migliore per l'anno successivo.\nIl festeggiamento.\nTu BiShvat \u00e8 una festivit\u00e0 minore durante la quale non \u00e8 proibito lavorare, sebbene permangano alcuni divieti riguardo alla manifestazione di tristezza (durante questa ricorrenza sono ad esempio vietate le orazioni funebri e non si fa Teshuvah).\nLa forma delle celebrazioni \u00e8 diventata abbastanza \"definita\" solo in epoca moderna grazie al lavoro di Rabbi Yitzchak Luria della citt\u00e0 di Safad e dei suoi discepoli che nel 1600 elaborarono un seder simile al Festival del seder di pesach. In particolare si usano mangiare i frutti che nella Torah vengono associati alla terra di Israele: frumento o cereali, orzo, uva, fichi, melograni, olive, datteri ed anche probabilmente albicocche, mandorle, pistacchi, noci, agrumi, ecc. Viene consigliato il consumo o l'assaggio, quando possibile, di almeno 26 frutti, numero correlato al Tetragramma biblico: possono essere utilizzati quindi molti frutti. Il consumo dei frutti viene intercalato dalla lettura di brani della Torah e di commenti rabbinici. Si beve, inoltre, vino rosso e bianco.\nTikkun di Tu-BiShvat.\nIl Tikkun (o Seder) di Tu-BiShvat \u00e8 uno degli usi divulgati dai cabbalisti di Safad dal XVI secolo, sicuramente collegato alla tradizione di mangiare frutta in occasione dell'inizio dell'anno agricolo.\nIl primo testo che ne riporta i dettagli \u00e8 il \"Chemdat haYamim\" (lett. \"L'ornamento dei giorni\"), scritto a Gerusalemme nel XVIII secolo, da cui \u00e8 stato estratto, nel 1823 a Livorno, un volume dal titolo \"Peri Etz Hadar\" (lett. \"Frutto di un albero di bell'aspetto\").\nPoich\u00e9 Tu-BiShvat rappresenta una data importante per i precetti riguardanti la Terra di Israele, c'\u00e8 l'abitudine di mangiare tutte le sette specie di frutti della terra per le quali viene lodata la Terra d'Israele nella Torah: grano, orzo (frumento o cereali in genere), uva, fico, melograno, ulivo, dattero.\nTu-BiShvat e Shabbath.\nPu\u00f2 capitare che il giorno di Tu-BiShvat sia anche Shabbath, cio\u00e8 cada di Sabato; in questo caso, per svolgere il Seder senza che venga meno il \"rispetto facoltativo\" di mangiare pane per il Qiddush dello Shabbath, si preferisce consumare il pasto del Venerd\u00ec evitando di mangiare frutta e poi, dopo la benedizione del pasto, si fa il Seder.\nIn Israele.\nForse come imitazione della festa americana dell'Arbor Day, gi\u00e0 da inizio Novecento, in Israele, durante la festa di Tu BiShvat si usa piantare una gran quantit\u00e0 di alberi. Questo gesto simbolico viene associato al desiderio del popolo di Israele di rendere nuovamente verde un paese che, in epoca biblica, era descritto come \"stillante latte e miele\", metafora per indicare un terreno rigoglioso dove l'agricoltura poteva fiorire facilmente.\nI significati simbolici.\nAlla festivit\u00e0 di Tu BiShvat possono essere associati alcuni significati simbolici particolarmente importanti per il popolo ebraico.\nInnanzitutto l'attaccamento per la propria terra e la gioia nel poter godere dei frutti che, grazie al volere di Dio, ne sbocciano. L'attaccamento alla terra d'Israele \u00e8 un tema centrale nell'ebraismo. Il riconoscimento che i frutti della terra siano i frutti dell'opera di creazione di Dio ce li rende ancora pi\u00f9 cari.\nUn altro significato \u00e8 quello della Tzedak\u00e0 (Giustizia, letteralmente, parola con la quale nell'ebraismo si intende ci\u00f2 che altrove viene chiamato \"beneficenza\" o \"carit\u00e0\". Il fatto che il termine sia \"Giustizia\" sottintende che si tratta di un dovere a quale ogni uomo non si pu\u00f2 sottrarre. Questo concetto \u00e8 molto diverso dalla semplice facoltativa \"carit\u00e0\" o \"beneficenza\") .Ovvero: Quello che potrebbe apparire semplicemente come un sistema fiscale \u00e8 in realt\u00e0 un modo per redistribuire anche fra i pi\u00f9 poveri i frutti di quella terra che D. ha assegnato all'intero popolo di israele e che all'intero popolo di Israele deve dar da vivere e non solo ai pi\u00f9 abbienti. La decima dovuta ai pi\u00f9 poveri \u00e8 insomma una tassazione obbligatoria tanto quanto le altre.\nEsiste un richiamo tra la tradizione di cibarsi dei frutti della terra, ed in particolare dei frutti degli alberi, ed il ricordo del \"peccato originale\" di Adam ed Hava. Cos\u00ec come loro peccarono mangiando il frutto dell'albero della conoscenza del bene e del male, frutto di un albero, gli ebrei si cibano di frutta degli alberi \"opponendo\" un evento gioioso e di Mitzvah a quello del peccato cui si deve porre rimedio."}
{"id": "64978", "revid": "200568", "url": "https://it.wikipedia.org/wiki?curid=64978", "title": "Monogenea", "text": "I Monogenei (Monogenea) sono una classe di animali appartenente al phylum dei Platelminti (\"Platyhelminthes\"). Questo gruppo \u00e8 formato da circa 2000 specie di organismi vermiformi, ectoparassiti di vertebrati acquatici (pesci ed anfibi) con dimensioni inferiori ai 3 cm di lunghezza.\nAnatomia e fisiologia.\nI Monogenei presentano una forma appiattita e sono dotati di organi d'attacco adesivi per l'ancoraggio alla superficie dell'ospite che, in genere, consistono in 1 o 2 ventose anteriori (\"prohaptor\") ed in una ventosa posteriore (\"opisthaptor\"). Il prohaptor viene utilizzato soprattutto durante la nutrizione e in alcune specie pu\u00f2 mancare.\nL'opisthaptor \u00e8 sempre presente, ha un'estensione maggiore e pu\u00f2 essere provvisto di uncini o trovarsi modificato in un maggior numero di ventose pi\u00f9 piccole e separate fra loro.\nCome tutti i Platelminti, i Monogenei sono acelomati ed aprocti.\nLa bocca \u00e8 situata nell'estremit\u00e0 anteriore ed \u00e8 collegata, tramite una faringe, all'intestino. Questo \u00e8 in genere biramificato e termina con un fondo cieco.\nLa circolazione delle sostanze nutritive e dei gas respiratori avviene grazie ai liquidi interstiziali che bagnano il parenchima.\nLa respirazione \u00e8 ottenuta per diffusione dei gas attraverso la superficie del corpo.\nL'osmoregolazione e l'escrezione dei prodotti di rifiuto del metabolismo cellulare sono affidati ad un apparato protonefridiale.\nIl sistema nervoso \u00e8 centralizzato per la presenza di gangli cefalici dai quali si dipartono cordoni nervosi submuscolari in direzione anteriore e posteriore.\nRiproduzione e sviluppo.\nI Monogenei sono ermafroditi ed utilizzano una fecondazione incrociata. Il sistema riproduttivo maschile \u00e8 formato da 1 o pi\u00f9 testicoli collegati, tramite dotti deferenti ad una vescicola seminale che continua con l'organo copulatore.\nL'apparato femminile \u00e8 costituito da un germario, per la produzione delle uova, e da vitellari, per la produzione di cellule vitelline che serviranno come sostanza di riserva per lo sviluppo dello zigote. Le cellule vitelline, passando attraverso i dotti vitellini, raggiungono l'ovidotto dove si aggregano alle uova fecondate che vengono poi rivestite da un guscio protettivo. Dopo questo processo, le uova raggiungono l'utero e fuoriescono dal gonoporo, posto nella regione ventrale.\nIl ciclo biologico dei Monogenei prevede un solo ospite.\nUna volta emesse all'esterno, le capsule si schiudono e da queste si liberano delle larve natanti chiamate oncomiracidi.\nL'oncomiracidio \u00e8 simile alla forma adulta ed \u00e8 dotato di un opisthaptor uncinato (differisce per l'assenza di organi riproduttivi e per la presenza di bande ciliate essenziali per il nuoto).\nDopo un breve periodo, la larva si attacca alla superficie dell'ospite e, senza mai abbandonarlo, si accresce trasformandosi in adulto.\nSistematica.\nLa classe Monogenea viene generalmente suddivisa in due ordini:\nI Monopistocotilei presentano un opisthaptor ovoidale munito di ancore ed uncini. Il prohaptor \u00e8 costituito da un paio di piccole ventose laterali. Una specie appartenente a quest' ordine \u00e8 la \"Gyrodactylus elegans\": lunga circa 1 mm, \u00e8 un parassita delle branchie dei pesci dulciacquicoli.\nI Poliopistocotilei presentano un opisthaptor costituito da piccole ventose separate e a volte privo di uncini. Il prohaptor pu\u00f2 essere formato da un'unica ventosa orale o da due laterali.\nAppartiene a quest' ordine la \"Polystoma integerrimum\": lunga circa 13 mm, vive nella vescica urinaria delle rane, dove si nutre del sangue dell'ospite.\nNota: alcuni autori considerano la classe Monogenea come una sottoclasse dei Trematodi."}
{"id": "64979", "revid": "1410376", "url": "https://it.wikipedia.org/wiki?curid=64979", "title": "Italia dei Valori", "text": "L'Italia dei Valori (abbr. IdV), precedentemente conosciuto come Italia dei Valori - Lista Di Pietro, \u00e8 un partito politico italiano fondato a Sansepolcro il 21 marzo 1998 da Antonio Di Pietro, ex magistrato fra i protagonisti dell'indagine dei primi anni novanta denominata \"Mani pulite\" che port\u00f2 alla luce un sistema di potere politico nazionale basato sulla corruzione.\nDopo una breve adesione a \"I Democratici\", il partito si ricostitu\u00ec come partito autonomo il 27 aprile 2000.\nA seguito della partecipazione solitaria alle elezioni politiche del 2001, ader\u00ec all'alleanza di centro-sinistra, partecipando alle elezioni all'interno della coalizione dell'Unione di Romano Prodi nel 2005 e nel 2006 ed alle elezioni del 2008 in coalizione col Partito Democratico.\nDurante l'esecutivo nazionale del 3 ottobre 2014 a Sansepolcro la linea di Di Pietro venne bocciata e fu votata al 95% quella del Segretario Nazionale Ignazio Messina per riportare l'Italia dei Valori nel centro-sinistra, Di Pietro prese atto e abbandon\u00f2 il partito.\nAl livello europeo aderiva al Partito dell'Alleanza dei Liberali e dei Democratici per l'Europa, che nell'ultimo decennio si \u00e8 aperto a partiti di centro di diversa estrazione; i suoi europarlamentari erano quindi iscritti al Gruppo dell'Alleanza dei Democratici e dei Liberali per l'Europa.\nStoria.\nLa nascita.\nAntonio Di Pietro era gi\u00e0 entrato in politica nel 1996 in una breve apparizione come Ministro dei lavori pubblici nel Governo dell'Ulivo guidato da Romano Prodi e come senatore, dal 1997, eletto in un'elezione suppletiva.\nInsieme ad altre formazioni politiche, Di Pietro agli inizi del 1998 promosse un referendum per l'abolizione del 25% della quota proporzionale per l'elezione della Camera dei deputati, al fine di conseguire un'ulteriore affermazione del sistema maggioritario a cui si \u00e8 arrivati nel 1993 dopo un altro referendum. L'esito non fu favorevole per il mancato raggiungimento del quorum per poche decine di migliaia di voti e dopo tale consultazione, Di Pietro decise di dare vita ad un suo movimento, denominato \"Italia dei Valori\", che trov\u00f2 subito l'adesione di alcuni parlamentari, permettendo cos\u00ec la costituzione di una componente autonoma all'interno del gruppo misto. I colori ufficiali dell'IdV sono quelli dell'arcobaleno.\nLa formazione \u00e8 stata fondata a Sansepolcro all'interno di un hotel di propriet\u00e0 del gruppo CEPU, azienda per la quale Di Pietro lavorava sia come testimonial che come docente di Tecniche processuali.\nL'adesione ai Democratici.\nDopo un primo esordio elettorale alle amministrative del 1998, Italia dei Valori decide di raccogliere l'appello di Romano Prodi per la formazione de I Democratici, un movimento che ha per obiettivo la realizzazione di un unico Partito Democratico che raccolga in s\u00e9 tutti i partiti che si riconoscano nell'area dell'Ulivo. La nuova formazione politica partecipa alle elezioni europee del 1999, ottenendo il 7,7% e sette seggi all'europarlamento, compresa l'elezione dello stesso Di Pietro, che viene inoltre nominato responsabile per l'organizzazione del costituente partito di Prodi.\nCon l'avvicinarsi dell'Assemblea nazionale dei Democratici del gennaio 2000, Di Pietro presenta un proprio documento congressuale che, tuttavia, si rivela minoritario.\nIn questa fase ci sono roventi scontri all'interno del partito, in parte suscitati dallo stesso Di Pietro che avanza accuse di \"tatticismo\".\nLa rottura definitiva si consuma in seguito alle elezioni regionali del 2000 ed alle dimissioni del secondo Governo D'Alema, quando Di Pietro, in contrasto con la linea del partito, annuncia che non avrebbe sostenuto la candidatura di Giuliano Amato a Presidente del Consiglio, perch\u00e9, sosteneva Di Pietro, Amato in passato avrebbe partecipato ad una riunione con lo scopo di delegittimare l'operato del pool Mani pulite.\nIl 27 aprile 2000 Di Pietro lascia i Democratici, pronunciando questa frase: \"Non perdano tempo n\u00e9 a minacciare n\u00e9 a procedere ad espulsioni perch\u00e9 me ne vado via da solo e invito a seguirmi tutti i democratici veri, quelli cio\u00e8 che finora hanno fatto i veri asinelli, portatori di voti, consensi, lavoro e idee.\"\nLa ricostituzione del partito.\nIl 3 giugno 2000 viene presentata la \"Lista Di Pietro - Italia dei Valori\", che nasce con l'obiettivo di una sua presentazione alle future elezioni politiche del 2001. Di Pietro presenta la sua \"Carta dei Valori\" e proclama il suo essere alternativo a Silvio Berlusconi, ma puntando a raccogliere il consenso in ogni strato dell'elettorato.\nPrivo ancora di un'organizzazione stabile sul territorio nazionale, il movimento riesce a presentare candidati in quasi tutti i collegi uninominali per l'elezione di Camera e Senato, presentando la propria lista al di fuori di entrambi gli schieramenti della politica italiana.\nIl risultato elettorale \u00e8 sconfortante, in quanto per pochissimi voti l'IdV non riesce a superare la quota di sbarramento del 4% per accedere al riparto dei seggi in sede proporzionale: i voti raccolti sono 1,5 milioni per una percentuale del 3,9.\nViene eletto un solo senatore in un collegio della Lombardia, Valerio Carrara, che tuttavia lascia immediatamente l'IdV per aderire al Gruppo misto e poi a Forza Italia.\nIl radicamento e la svolta del Palavobis.\nIl dopo-elezioni costituisce la fase di radicamento sul territorio: l'IdV, priva di rappresentanze istituzionali e parlamentari, ma con un discreto consenso elettorale, comincia ad organizzare i suoi coordinamenti politici nelle principali citt\u00e0 e nelle province italiane.\nTra l'altro, l'IdV (insieme a Rifondazione Comunista, che hanno deciso di competere solitariamente), viene accusata di essere tra le ragioni della sconfitta dell'Ulivo.\nI movimenti e i partiti anti-berlusconiani si ricompattano: il gelo tra l'IdV e la coalizione di centrosinistra comincia a venir meno a partire dal 2002 e, intanto, il 23 febbraio, insieme ad altri movimenti e alla rivista \"MicroMega\", nel decimo anniversario di \"Mani Pulite\", l'IdV organizza al Palavobis di Milano un incontro per criticare le prime leggi del governo di centrodestra. Antonio Di Pietro urla con un megafono: \"Abbiamo formato una nuova casa dei diritti e della solidariet\u00e0. Chi ci sta alle nostre proposte pu\u00f2 venire con noi\". E lancia l'invito a \"resistere, resistere, resistere\", citando le parole di Francesco Saverio Borrelli.\nIl 21 e 22 giugno 2002 si svolgono gli stati generali del partito e viene fondato il giornale ufficiale, dal titolo \"Orizzonti Nuovi\". La manifestazione si svolge a Bellaria (RN). Intanto il partito si impegna nella raccolta delle firme per il referendum sull'abolizione del cosiddetto \"Lodo Schifani\" (definita anche legge \"blocca-processi\"), additato quale artificio per impedire lo svolgimento dei processi in corso a carico di Silvio Berlusconi da parte dei giudici della Procura di Milano.\nIl referendum, comunque, non avr\u00e0 luogo a seguito dell'intervento della Corte Costituzionale che il 13 gennaio 2004 caducher\u00e0 la norma per vizio di costituzionalit\u00e0.\nI girotondi e la \"nuova\" lista unitaria.\nIl 10 e 11 gennaio 2003 si svolge l'assemblea generale dei \"girotondi\", la pratica lanciata dal regista Nanni Moretti per sollecitare la sinistra a tornare ad essere competitiva. L'IdV vi partecipa convintamente, facendosi spazio nella coalizione e cominciando a partecipare in via ufficiale agli incontri di schieramento.\nDi Pietro \u00e8 favorevole alla proposta di Prodi (simile a quanto accaduto nel '99) di presentare una lista unitaria nel segno dell'Ulivo per le elezioni europee del 2004. IdV \u00e8 pronta per l'adesione alla lista Uniti nell'Ulivo, ma al suo ingresso si oppongono i socialisti dello SDI con il loro Segretario Enrico Boselli, che non giudica l'IdV un soggetto riformista, tale da poter entrare nella federazione. Secondo Di Pietro, in realt\u00e0, alla base c'\u00e8 ancora un risentimento per l'azione sgominatrice che ebbe, all'epoca, Mani pulite nei confronti dei socialisti.\nChiuso il capitolo unitario, l'IdV tiene aperto il dialogo con la societ\u00e0 civile e raggiunge un'intesa con Achille Occhetto, dando vita alla \"Lista Di Pietro - Occhetto - Societ\u00e0 Civile\" (che inizialmente conteneva anche l'iscrizione \u00abper il nuovo Ulivo\u00bb, bloccata due mesi dopo circa dai partiti di Uniti nell'Ulivo). Occhetto, infatti, aveva abbandonato i Democratici di Sinistra non condividendo l'impostazione della lista unitaria e il progetto del grande partito riformista.\nLa lista raccoglie il 2,1% dei voti con l'elezione di due deputati europei, Di Pietro e Occhetto. Quest'ultimo, per\u00f2, decide di lasciare il seggio in favore di Giulietto Chiesa, abbandonando definitivamente il progetto e sciogliendo, cos\u00ec, l'intesa. Occhetto torna per\u00f2 a sedere nell'europarlamento all'indomani delle elezioni politiche del 2006 in seguito alle quali Di Pietro entra nel Parlamento italiano e si dimette da Strasburgo. I due europarlamentari eletti (Chiesa e Occhetto) non appartengono all'IdV e sono iscritti al gruppo socialista europeo.\nL'Unione.\nLe primarie del centrosinistra.\nL'IdV torna quella di sempre, con il suo unico leader storico, che, tuttavia, elimina dal simbolo la denominazione predominante di \"Lista Di Pietro\" e mette in risalto il titolo \"Italia dei Valori\", lasciando al nome del suo fondatore un riferimento meno marcato.\nAlle elezioni regionali del 2005 l'IdV \u00e8 parte integrante della nuova coalizione dell'Unione e si aggira sulla media nazionale dell'1,4%, superando il 2% soltanto in Abruzzo e Basilicata. Fra tutte le 14 regioni chiamate al voto (in 12 delle quali l'Unione \u00e8 risultata vittoriosa), le viene concesso soltanto un assessorato regionale, in Calabria, occupato da Beniamino Donnici, che presto fonder\u00e0 una corrente interna in aperta polemica con Di Pietro e, pi\u00f9 tardi, verr\u00e0 espulso dal partito, dando vita ad un nuovo movimento denominato \"Partecipazione\".\nRomano Prodi, leader della coalizione, rilancia, nel frattempo, l'organizzazione di elezioni primarie per scegliere il candidato premier dell'Unione. Di Pietro raccoglie la proposta e si presenta all'appuntamento del 16 ottobre 2005, nel quale deve confrontarsi con altri sei candidati: il risultato raggiunto \u00e8 del 3,3%, alle spalle di Romano Prodi, Fausto Bertinotti e Clemente Mastella.\nPolitiche 2006 nell'Unione: Di Pietro Ministro.\nNegli ultimi tre anni vi \u00e8 un intensificarsi dell'attivit\u00e0 dei dipartimenti tematici dell'IdV, guidati da Giorgio Cal\u00f2. In questa ottica emerge anche una \"nuova\" vocazione dell'IdV nel campo dell'energia e dell'ambiente, settore guidato da Giuseppe Vatinno.\nIn vista delle elezioni politiche del 2006 ed in seguito all'approvazione della nuova legge elettorale proporzionale, l'IdV modifica il suo simbolo, ora composto dall'epigrafe \"Di Pietro\" in rilievo. Il partito si impegna a correre con il proprio simbolo, sia alla Camera che al Senato, nell'alleanza di centrosinistra dell'Unione guidata da Romano Prodi. Con lo sbarramento al 2% alla Camera ed al 3% al Senato, Di Pietro cerca di stringere alleanze con piccoli movimenti, partiti e personalit\u00e0 presenti a livello locale, ma capaci di raccogliere consensi utili:\nAlle elezioni il centrosinistra vince per poche decine di migliaia di voti alla Camera dei deputati, dove ottiene il 49,81% dei consensi contro il 49,74% della CdL; al Senato si rivela determinante il voto della circoscrizione Estero, che consente all'Unione, pur avendo conseguito meno voti della CdL, di ottenere due seggi in pi\u00f9. La lista di Italia dei Valori raccoglie 877\u00a0000 voti, il 2,3%, alla Camera ed un risultato ancora maggiore, 986\u00a0000 voti ed il 2,9%, al Senato, eleggendo cos\u00ec 17 deputati, a cui se ne aggiunsero tre che erano stati eletti per un accordo elettorale nelle liste dell'Ulivo, e cinque senatori. Questi ultimi aderiscono al Gruppo misto, alla cui presidenza viene eletto Aniello Formisano; alla Camera invece l'IdV forma un gruppo autonomo con Massimo Donadi come presidente.\nAntonio Di Pietro viene nominato Ministro delle Infrastrutture nel Governo Prodi II; Luigi Li Gotti e Giorgio Cal\u00f2 entrano nella squadra di governo, in qualit\u00e0 di sottosegretari alla giustizia ed alle comunicazioni. Leoluca Orlando diviene il nuovo portavoce del partito.\nIl dopo elezioni: defezioni e malumori nella maggioranza.\nPochi giorni dopo l'insediamento del Senato, dove la maggioranza pu\u00f2 contare su due seggi di vantaggio sul centrodestra, in occasione dell'elezione dei presidenti di commissione l'Unione va sotto nella Commissione Difesa: al posto della candidata ufficiale Lidia Menapace di Rifondazione viene eletto con il sostegno del centrodestra l'esponente del partito di Di Pietro Sergio De Gregorio, gi\u00e0 esponente campano di Forza Italia. De Gregorio, contro le indicazioni del suo stesso partito, accetta l'incarico ma, in seguito a questo fatto, viene sospeso dall'incarico di direttore del giornale dell'IdV.\nNel luglio del 2006 scoppia una polemica all'interno della coalizione di governo che vede protagonista l'Italia dei Valori ed il suo leader Di Pietro, contrari all'approvazione di un provvedimento di indulto, sostenuto, invece, in maniera trasversale da esponenti e partiti di entrambi gli schieramenti. Tale indulto avrebbe effetti su circa 12\u00a0000 carcerati. Di Pietro manifesta davanti a Palazzo Madama prima dell'approvazione del provvedimento al Senato, insieme alla Lega Nord, anch'essa contraria.\nIn seguito Di Pietro sostenne:\nLa richiesta avanzata da Di Pietro, ma non accolta, era quella di escludere dall'indulto i reati finanziari, societari e di corruzione. Ha votato a favore dell'indulto, per\u00f2, anche la deputata dell'IdV Federica Rossi Gasparrini, esponente di Federcasalinghe, ed al Senato si \u00e8 distinto ancora il senatore Sergio De Gregorio, che si \u00e8 astenuto anzich\u00e9 votare contro.\nIl 7 settembre 2006 il senatore De Gregorio annuncia ufficialmente di abbandonare l'IdV e di voler costituire una componente autonoma nel gruppo misto del Senato, senza passare al centrodestra, ma favorevole a una grande coalizione tra i due poli. Pochi giorni dopo, il 14 settembre, anche la deputata Federica Rossi Gasparrini dichiara di non riconoscersi pi\u00f9 nel movimento. De Gregorio e Rossi Gasparrini costituiscono nel settembre 2006 il movimento politico Italiani nel Mondo, anche se successivamente Rossi Gasparrini aderisce all'UDEUR.\nNel settembre 2007 il movimento \"Repubblicani Democratici\" di Giuseppe Ossorio rescinde l'accordo federale per aderire al nascente Partito Democratico ed il deputato Salvatore Raiti, proveniente da La Rete, lascia il gruppo e aderisce al gruppo del Partito Democratico.\nNell'ottobre 2007 la senatrice Franca Rame si dimette dalla componente IdV del gruppo misto al Senato, in quanto non condivide alcune scelte del suo gruppo, in particolare quella di non votare a favore dello scioglimento della societ\u00e0 per la costruzione del ponte sullo stretto di Messina.\nSempre nell'ottobre 2007, l'IdV prende un'altra decisione in contrasto con la maggioranza che sostiene il governo Prodi: insieme all'opposizione e all'UDEUR di Mastella, vota contro l'istituzione di una commissione d'inchiesta parlamentare che indaghi sui crimini commessi dalla polizia durante il G8 di Genova: A giudizio di Di Pietro sarebbe stato altrettanto importante indagare sui manifestanti, ed era quindi a suo avviso un errore istituire una commissione che avesse indagato soltanto sulle atrocit\u00e0 commesse dalle forze dell'ordine. L'opposizione, per bocca di Maurizio Ronconi dell'UDC, sosterr\u00e0 che con questo voto \"viene certificata la crisi della maggioranza, contraddicendo un punto importante del programma dell'Ulivo\".\nIn seguito, dopo le critiche a tale decisione, tra cui quella di Marco Travaglio, Di Pietro ammetter\u00e0 di avere \"sbagliato nel comunicare male e tardi\" quelle che ritiene essere \"buone ragioni di merito\".\nPolitiche 2008 col PD: all'opposizione di Berlusconi.\nSubito dopo la caduta dell'ultimo governo Prodi, e la decisione da parte del Presidente della Repubblica Giorgio Napolitano di indire le elezioni anticipate dopo il fallimento dell'incarico esplorativo offerto al Presidente del Senato uscente, Franco Marini, Di Pietro decide di accettare l'alleanza col Partito Democratico di Veltroni; con esso infatti, l'IdV in campagna elettorale dichiar\u00f2 la propria intenzione di costituire un gruppo unico in Parlamento, impegno che dopo il voto viene per\u00f2 ritrattato. In tali elezioni, celebrate il 13-14 aprile, il partito di Di Pietro ha ottenuto il 4,37% alla Camera e il 4,31% al Senato, con l'elezione di 28 deputati (pi\u00f9 1 deputato eletto all'estero) e 14 senatori candidati nelle liste del partito, miglior risultato di sempre. Fra i nuovi eletti spicca la presenza di Jean-L\u00e9onard Touadi, ex giornalista RAI (nato in Congo-Brazzaville), che a seguito della contestata manifestazione di Piazza Navona dell'8 luglio 2008, abbandoner\u00e0 l'IdV, per ritornare al Partito Democratico.\nIl risultato \u00e8 stato particolarmente positivo in Molise (la regione natale di Di Pietro, che qui sceglie di essere eletto come deputato): infatti il partito ha raggiunto, sia alla Camera che al Senato circa il 27% delle preferenze.\nI deputati e i senatori dell'Italia dei Valori risultano attualmente i pi\u00f9 presenti e impegnati nell'attivit\u00e0 parlamentare se si considerano i parametri delle iniziative legislative e ispettive, delle relazioni ai progetti di legge, degli interventi in aula o in commissione e delle presenze alle votazioni; il dato risulta invece invertito se si considera il solo parametro delle presenze alle votazioni, e la ragione di ci\u00f2 \u00e8 da ricercarsi nel fatto che nel corso dell'attuale legislatura il Parlamento risulta chiamato quasi esclusivamente a ratificare iniziative o decreti di provenienza governativa.\nDurante i primi mesi di legislatura l'Italia dei Valori raccoglie le firme per un referendum abrogativo contro il Lodo Alfano, che non si svolger\u00e0 mai a causa della bocciatura di tale legge da parte della Consulta.\nLe regionali dell'inverno 2008-2009.\nA seguito delle inchieste giudiziarie che hanno coinvolto il presidente della regione Abruzzo, il democratico Ottaviano Del Turco, il 14 ed il 15 dicembre 2008 si sono svolte le elezioni regionali abruzzesi anticipate. Per sfidare il dimissionario sindaco di Teramo Giovanni Chiodi del PdL, l'Italia dei Valori, durante la Festa nazionale del partito, propone il nome di Carlo Costantini, proprio deputato dell'attuale legislatura, che viene appoggiato anche dal PD e da tutti i partiti della vecchia Unione. L'Italia dei Valori raggiunge il suo massimo storico nella Regione con il 15,0% delle preferenze, sei volte in pi\u00f9 delle precedenti elezioni regionali, tuttavia Costantini viene battuto da Chiodi.\nIn occasione delle elezioni regionali in Trentino-Alto Adige del 26 ottobre 2008, il partito si schiera col centro-sinistra ed elegge il consigliere Bruno Firmani nella Provincia di Trento.\nAlle regionali in Sardegna del 15 e 16 febbraio 2009 il candidato del centro-sinistra Renato Soru non viene rieletto, ma l'Italia dei Valori ha quadruplicato il proprio consenso di voti e quintuplicato quello percentuale, passando dalle 8.558 preferenze del 2004 col 1,0% alle 34.277 del 2009 col 5,2%.\nLe europee 2009.\nIn seguito a questi risultati e nell'avvicinarsi del voto delle Europee del 2009, Di Pietro ha dichiarato che in caso di una buona affermazione dell'IdV avrebbe cancellato il suo cognome dal simbolo del partito, per \u00abcostruire una cosa pi\u00f9 larga, pi\u00f9 utile, che prescinda dall'identit\u00e0 di una sola persona, e che serve a rappresentare qualcosa di pi\u00f9 importante\u00bb, aggiungendo che \u00abserve un grande partito progressista che sostenga una proposta di governo credibile\u00bb, \u00abil grande partito che al Pd non \u00e8 riuscito\u00bb.\nDurante le elezioni europee il partito conferma il progresso elettorale iniziato con le politiche dell'anno precedente: si registra infatti un sostanziale raddoppio di voti su base nazionale rispetto al 4,37% ottenuto alla Camera alle Elezioni politiche italiane del 2008, ottenendo il 7,98%, che diventa 8% pieno considerando anche i voti dei cittadini italiani residenti all'estero. Tale risultato, che \u00e8 di quattro volte superiore rispetto ai voti delle europee del 2004, permette l'elezione di sette europarlamentari: due nella circoscrizione Nord-Ovest, uno nella circoscrizione Nord-Est, uno nella circoscrizione Centrale, due nella circoscrizione Sud ed uno nella circoscrizione Isole.\nLuigi De Magistris, che insieme ad Antonio Di Pietro ed a Sonia Alfano era candidato in tutte le circoscrizioni, risulta eletto in quattro delle cinque circoscrizioni, seguito dallo stesso Di Pietro eletto in tre.\nDi Pietro decide di mantenere l'incarico di deputato ed alla fine i deputati eletti sono: De Magistris che opta per il seggio dell'Italia Orientale, Sonia Alfano che opta per il seggio dell'Italia Nord-Occidentale, il filosofo Gianni Vattimo nel Nord-Ovest, Niccol\u00f2 Rinaldi nell'Italia Centrale, Vincenzo Iovine e Giuseppe Arlacchi nell'Italia Meridionale e Giommaria Uggias nella circoscrizione dell'Italia Insulare.\nAll'indomani dei risultati del voto delle Europee, il leader dell'Italia dei Valori ha annunciato che nell'esecutivo nazionale convocato per il successivo 22 giugno \u00abspersonalizzeremo totalmente il partito togliendo il nome del suo fondatore dal simbolo\u00bb. Tale intento dichiarato non si \u00e8 tuttavia concretizzato nei tempi annunciati.\nIl 2009 per il partito \u00e8 per\u00f2 anche l'anno di numerose defezioni, soprattutto alla Camera dei deputati, dopo l'abbandono del deputato Jean-L\u00e9onard Touadi avvenuto l'anno precedente. Infatti, il 7 gennaio 2009 il deputato Americo Porfidia, dopo aver appreso di essere coinvolto in un'inchiesta sulla criminalit\u00e0 organizzata ed essersi autosospeso dal partito il 30 dicembre 2008, lascia ufficialmente il gruppo alla Camera, passando al Gruppo misto e successivamente a Noi Sud. Il 29 luglio dello stesso anno \u00e8 poi la volta di Giuseppe Giulietti e il 9 novembre di Pino Pisicchio e Aurelio Salvatore Misiti; il primo abbandona perch\u00e9 a suo giudizio il partito aveva inaugurato una politica troppo spostata verso l'antagonismo radicale.\nAnche al Senato il partito perde due parlamentari: sempre il 9 novembre abbandona il gruppo Giuseppe Astore, non condividendo il fatto che Di Pietro, a suo dire, abbia accolto nel movimento vari avversari politici alle ultime consultazioni che \"hanno avversato il partito e sono stati anche sonoramente bocciati dall'elettorato\", mentre il 23 novembre lascia Giacinto Russo.\nIl congresso del 2010.\nDal 5 al 7 febbraio 2010 viene celebrato il primo congresso nazionale del partito.\nDi Pietro propone una nuova struttura del partito, dato che lo statuto all'epoca vigente era stato votato e pensato per una piccola formazione politica e inadeguato per le dimensioni elettorali raggiunte.\nVengono presentate due candidature alla presidenza del partito: lo stesso Antonio Di Pietro e il parlamentare campano Francesco Barbato. Quest'ultimo per\u00f2, dopo aver raccolto le firme a sostegno della sua candidatura \"alternativa\", rinuncia inaspettatamente alla corsa e Antonio Di Pietro viene confermato presidente.\nElezioni regionali 2010.\nIn occasione delle elezioni regionali del 28 e 29 marzo 2010, il partito decide di appoggiare i candidati di centro-sinistra in tutte le regioni italiane chiamate al voto, ad eccezione della Calabria, dove, insieme alla Lista Bonino Pannella, decide di appoggiare l'imprenditore Pippo Callipo.\nAlle elezioni il partito quasi quadruplica i suoi consensi rispetto al 2005, crescendo in tutte le regioni, particolarmente in Toscana e nel Lazio; in Basilicata ottiene il 9,93% ed elegge tre consiglieri regionali.\nNuovi abbandoni.\nSempre nel 2010, dopo che il Governo Berlusconi IV si era ridotto con i numeri, soprattutto alla Camera dei deputati dopo aver consumato la scissione con il cofondatore del Popolo della Libert\u00e0 e Presidente della Camera Gianfranco Fini, rischiando di conseguenza di andare sotto in occasione della mozione di sfiducia presentata dalle opposizioni il 14 dicembre, il partito subisce altri due abbandoni, questa volta dei deputati Antonio Razzi e Domenico Scilipoti; Razzi aderisce a Noi Sud, mentre Scilipoti, insieme ai due ex del Partito Democratico e di Alleanza per l'Italia Massimo Calearo Ciman e Bruno Cesario, d\u00e0 vita ad un proprio movimento denominato Movimento di Responsabilit\u00e0 Nazionale. Entrambi votano a favore della fiducia al Governo Berlusconi, risultando determinanti. Tali abbandoni, anche alla luce dell'influenza sul risultato della mozione del 14 dicembre, sono stati molto criticati da Antonio Di Pietro, il quale ha denunciato una presunta compravendita e corruzione di parlamentari da parte di Silvio Berlusconi e del suo governo, chiedendo l'intervento della magistratura.\nSull'onda dello scalpore suscitato dal fatto, all'interno del partito si sviluppa un dibattito sui metodi seguiti da Di Pietro per la scelta dei candidati alle elezioni: importanti personalit\u00e0 dell'IdV come Sonia Alfano e Luigi De Magistris scrivono una lettera pubblica per affrontare la questione morale all'interno del partito guidato da Di Pietro. Alcuni mesi dopo, la stessa Alfano denuncia l'avvenuta espulsione dal partito decretata a suo danno.\nIl 10 luglio del 2012 Giuseppe Vatinno si insedia alla Camera in sostituzione di Leoluca Orlando, ma si iscrive direttamente alla componente politica dell'ApI del Gruppo misto avendo lasciato il partito di Di Pietro gi\u00e0 nel 2010.\nLe amministrative e i referendum del 2011.\nIn occasione delle elezioni amministrative italiane del 2011, nelle quali il centro-sinistra si aggiudica tutti i comuni capoluogo pi\u00f9 importanti, insieme a sette province su dodici, il partito consegue un'altra importantissima affermazione elettorale al comune di Napoli. Qui il centro-sinistra infatti si era presentato diviso: il Partito Democratico insieme a Sinistra Ecologia Libert\u00e0, dopo l'annullamento delle primarie, aveva deciso di candidare il prefetto Mario Morcone, mentre l'IdV aveva presentato l'europarlamentare ed ex magistrato Luigi De Magistris, appoggiato anche dalla Federazione della Sinistra. Proprio De Magistris diventa sindaco di Napoli, superando il candidato del PD al primo turno e sconfiggendo al ballottaggio del 29 e 30 maggio 2011 il candidato del Popolo della Libert\u00e0 Gianni Lettieri, con il 65,4% dei consensi. Dopo la vittoria De Magistris decide di optare per la carica di primo cittadino del comune partenopeo, dimettendosi cos\u00ec da eurodeputato.\nIl partito nel 2010 si era fatto promotore di quattro referendum abrogativi: uno sulle forme di gestione e procedure di affidamento in materia di risorse idriche, uno sulla limitazione della gestione pubblica del servizio idrico, uno sulle centrali per la produzione di energia nucleare ed uno sul legittimo impedimento del Presidente del Consiglio dei Ministri e dei Ministri a comparire in udienza penale. Nel gennaio 2011 la Corte Costituzionale ritiene ammissibili solo gli ultimi due ma l'IdV, in vista dei quattro referendum abrogativi del 12 e 13 giugno 2011, due dei quali da lei organizzati, si schiera per il s\u00ec a tutti e quattro i quesiti, che riscuotono successo.\nSuccessivamente raccoglie le firme per una proposta di legge d'iniziativa popolare per abolire le province e due referendum contro la legge elettorale denominata \"Porcellum\", uno per l'abrogazione totale e uno per l'abolizione delle liste bloccate.\nLa raccolta firme per l'abolizione delle province riscuote successo, mentre i referendum vengono dichiarati inammissibili dalla Corte Costituzionale.\nNei mesi successivi l'Italia dei Valori presenta a Montecitorio una proposta di legge d'iniziativa popolare per abolire i rimborsi elettorali sottoscritta da circa 200.000 italiani.\nCaduta di Berlusconi, iniziale appoggio a Monti e poi all'opposizione.\nL'8 novembre 2011, dopo che la Camera aveva approvato con 308 voti a favore il Rendiconto generale dello Stato, Silvio Berlusconi annuncia di rimettere il mandato al Capo dello Stato dopo l'approvazione della legge di stabilit\u00e0. Le dimissioni vengono formalizzate il 12 novembre e il 13 novembre Di Pietro, dopo che per mesi il partito aveva invocato le elezioni anticipate come unica strada successiva al Governo Berlusconi IV, anche a causa della crisi economica, si dimostra disponibile ad un nuovo governo, purch\u00e9 esso sia nei fatti un governo tecnico, si faccia in tempi rapidi una nuova legge elettorale e si torni al pi\u00f9 presto a votare, non appena superata l'emergenza. Nella serata del 13 novembre Giorgio Napolitano conferisce l'incarico di formare il nuovo governo a Mario Monti, il quale quattro giorni prima, il 9 novembre, era stato nominato senatore a vita dallo stesso Napolitano. Il 17 e il 18 novembre 2011 l'Italia dei Valori, insieme a tutti gli altri partiti presenti in Parlamento, ad eccezione della Lega Nord, schierata fin dall'inizio all'opposizione del nuovo governo, vota la fiducia al nuovo governo, prima al Senato e poi alla Camera.\nSuccessivamente, in occasione dell'approvazione della nuova manovra varata dal governo, l'Italia dei Valori, insieme alle minoranze linguistiche, a Noi Sud e ad alcuni dissidenti del Popolo della Libert\u00e0, affianca la Lega Nord all'opposizione, in quanto secondo il partito \"la manovra \u00e8 profondamente iniqua e fa pagare i pensionati e non le lobby finanziarie\". Tale decisione provoca l'abbandono del deputato Renato Cambursano, il quale, in dissenso dal suo gruppo, vota invece s\u00ec alla manovra, in quanto al momento non vedeva altre alternative per salvare l'Italia. La scelta di votare no \u00e8 confermata anche al Senato il 22 dicembre 2011.\nL'anno successivo l'IDV promuove, insieme ad altre forze politiche e sindacali, 4 referendum per abolire la diaria dei parlamentari e i rimborsi elettorali, ripristinare la versione originale dell'articolo 18 dello Statuto dei Lavoratori e abrogare la norma che consente alle aziende di derogare i contratti collettivi nazionali se sostituiti da aziendali e territoriali.\nLa raccolta firme ha successo, ma i referendum saranno dichiarati innammissibili dalla Corte di cassazione a causa dello scioglimento anticipato delle Camere avvenuto prima delle presentazione delle firme.\nLe amministrative e regionali siciliane del 2012.\nNelle elezioni amministrative italiane del 2012 l'IdV, nonostante le forti critiche nei confronti del Governo Monti e la maggioranza a suo sostegno composta da PdL, PD e UdC, decide di appoggiare i candidati del Partito Democratico costruendo, insieme a SEL di Nichi Vendola ed a Rifondazione Comunista, coalizioni di centro-sinistra che risultano vincenti nelle grandi citt\u00e0 al voto. In alcuni centri, oltre alle forze della sinistra, la coalizione si allarga inglobando anche partiti moderati e centristi come l'Unione di Centro e FLI.\nSuccesso solitario dell'IdV invece a Palermo. Nel capoluogo siciliano il centro-sinistra, trovata una convergenza sul nome di Rita Borsellino, europarlamentare PD e sorella del giudice ucciso dalla mafia, decide di sostenerla alle primarie per designare il candidato alla carica di Sindaco di Palermo. Tuttavia, nonostante la Borsellino fosse data favorita, le primarie sono vinte per pochi voti da Fabrizio Ferrandelli, ex IdV. Di fronte a questo risultato l'IdV decide di non appoggiare Ferrandelli e di candidare il coordinatore nazionale dell'IdV Leoluca Orlando, gi\u00e0 sindaco di Palermo per tre mandati nei primi anni novanta, che aveva rinunciato a candidarsi in sostegno della Borsellino. Il 7 maggio Orlando, sostenuto solo da IdV e dalla lista \"La Sinistra e gli ecologisti per Palermo\" che ingloba la Federazione della Sinistra e i Verdi, al primo turno ottiene il 47,4% conquistando il ballottaggio contro Ferrandelli, sostenuto da PD e SEL fermo al 17,3%, sconfiggendo il centrodestra che, pur avendo vinto nel 2007 gi\u00e0 al primo turno con Diego Cammarata al 53,5% proprio contro Orlando al 45,2%, arriva terzo con il 12,6%. Al ballottaggio Orlando viene rieletto per la quarta volta Sindaco di Palermo con il 72,43% dei consensi, strappando dopo dieci anni la citt\u00e0 al centrodestra, e l'IdV riesce ad ottenere 30 consiglieri comunali su 50.\nIl successo palermitano non si conferma tuttavia alle elezioni regionali siciliane del 2012, dove l'IdV si presenta assieme a SEL, Verdi e Federazione della Sinistra ma senza allearsi col PD, che preferisce l'alleanza con l'UdC. I dipietristi sostengono cos\u00ec la sindacalista CGIL Giovanna Marano in una coalizione di sinistra, ma l'alleanza non trae alcun beneficio: anche a causa dell'alto astensionismo nell'isola, dove ha votato solo il 47,44% degli elettori, la candidata ottiene appena il 6% dei consensi e l'IdV resta fuori dall'Assemblea Regionale Siciliana. A differenza delle elezioni della primavera precedente, il partito ottiene un risultato molto inferiore, il 3%, che il sindaco di Palermo Leoluca Orlando definir\u00e0 come il segnale della \"morte dell'Italia dei Valori\".\nGli scontri interni e la scissione di \"Diritti e Libert\u00e0\".\nAd ottobre 2012 all'interno dell'IdV si inaspriscono forti polemiche sulla nuova linea politica del partito e sul ruolo del leader e presidente dell'IdV Antonio Di Pietro. A capo della dissidenza interna si posiziona Massimo Donadi, capogruppo del partito alla Camera, il quale critica duramente Di Pietro per aver dato una linea politica al partito spostata verso il Movimento 5 Stelle di Beppe Grillo: egli paventa l'ipotesi di scioglimento del partito al fine di creare una nuova lista alleata dei \"grillini\" con la conseguente e definitiva rimozione di IdV dall'alveo del centro-sinistra ed il rischio di ridurre il partito all'irrilevanza nel quadro politico nazionale. Inoltre Donadi critica una gestione troppo personalistica e padronale da parte del leader nella linea politica volta ad attacchi continui contro il Presidente della Repubblica Giorgio Napolitano, il Presidente del Consiglio Mario Monti e gli alleati del Partito Democratico, nonch\u00e9 nella gestione economica e finanziaria dei beni del partito.\nIl 5 novembre Donadi rassegna le sue dimissioni da Capogruppo dell'IdV alla Camera dopo che la notizia che la maggioranza del gruppo alla Camera vicino al leader Di Pietro era pronto a sfiduciarlo a causa delle sue critiche. L'8 novembre, dopo una riunione dei gruppi congiunti IdV di Camera e Senato, che ha ribadito pieno sostegno alla linea politica del leader del partito Antonio Di Pietro messa duramente in discussione dallo stesso ex capogruppo Donadi, il Deputato e Coordinatore regionale dell'IdV in Campania Aniello Formisano rassegna le sue dimissioni da tutti gli incarichi del partito e del gruppo parlamentare per formare un nuovo soggetto politico che avr\u00e0 come interlocutore un \"centrosinistra moderato\". Il 21 novembre lasciano il partito anche i deputati Gaetano Porcino e Giovanni Paladini, che \u00e8 anche coordinatore regionale ligure, ed il senatore Stefano Pedica. Il 22 novembre i cinque parlamentari fuoriusciti presentano un nuovo soggetto politico: Diritti e Libert\u00e0.\nPolitiche 2013 con Rivoluzione Civile: fuori dal Parlamento.\nIl 29 dicembre 2012 Antonio Ingroia, pubblico ministero anti-mafia di Palermo dal 1992 al 2012 e direttore in Guatemala di un'unit\u00e0 di investigazione per la lotta al narcotraffico su incarico dell'ONU, annuncia la sua candidatura a Premier per le elezioni politiche del 2013 a capo di una coalizione di sinistra denominata Rivoluzione Civile e comprendente: l'Italia dei Valori, Rifondazione Comunista, i Comunisti Italiani, la Federazione dei Verdi ed il Movimento Arancione.\nIl 30 dicembre 2012 tuttavia il deputato David Favia, non condividendo l'idea della creazione della lista unica di sinistra, lascia il partito ed insieme a vari esponenti dell'IdV marchigiano aderisce al nuovo partito di Donadi.\nAlle elezioni nazionali del 24 e 25 febbraio Rivoluzione civile raccoglie il 2,2% di voti alla Camera e l'1,8% al Senato: non riesce ad eleggere nessun deputato e nessun senatore e lo stesso Antonio Di Pietro resta quindi fuori dal Parlamento. Negli stessi giorni delle politiche si svolgono anche le elezioni regionali in tre regioni: alle regionali laziali l'IdV appoggia il candidato di Rivoluzione Civile Sandro Ruotolo, ma non viene eletto nessun consigliere regionale; alle regionali lombarde aderisce alla coalizione di centro-sinistra a sostegno di Umberto Ambrosoli, ma anche in queste elezioni non viene eletto nessun consigliere; alle regionali in Molise invece viene eletto come consigliere il primogenito di Di Pietro, Cristiano.\nAlle elezioni provinciali di Trento del 2013 l'Italia dei Valori ottiene l'1,6% ma nessun seggio.\nDopo le politiche del 2013.\nDimissioni di Di Pietro e scissione di \"Movimento 139\".\nIl 26 febbraio Di Pietro, visti i risultati deludenti della lista di sinistra a sostegno della candidatura di Ingroia, rassegna dimissioni irrevocabili dalla presidenza del partito.\nIl 26 marzo l'Ufficio di presidenza del partito propone lo scioglimento dello stesso, dichiarando l'intenzione di dar vita a un nuovo soggetto politico ispirato al liberalismo, i cui dirigenti verranno scelti tramite elezioni primarie. Il documento che prevede lo scioglimento del partito \u00e8 approvato col sostegno della componente del sindaco di Palermo Leoluca Orlando insieme all'ex capogruppo al Senato Felice Belisario ed il consigliere regionale abruzzese Carlo Costantini, e con l'astensione di Di Pietro insieme a Ignazio Messina e Ivan Rota.\nIl 6 aprile per\u00f2 l'Esecutivo nazionale del partito ribalta la decisione dell'Ufficio di presidenza e, passando la linea di Di Pietro, vota contro lo scioglimento del partito, conferma il congresso straordinario del 28-30 giugno e dichiara illegittimo il documento del 26 marzo. Con una mozione approvata all'unanimit\u00e0, viene confermata la linea deliberata a Vasto nel 2011 per un'alleanza di centro-sinistra col Partito Democratico. Di Pietro annuncia che al prossimo congresso straordinario si presenter\u00e0 da dimissionario, auspicando un cambiamento generazionale.\nIl 12 maggio Leoluca Orlando, Felice Belisario e Carlo Costantini lasciano il partito e lanciano l'appello \"Coerenza e Democrazia\", che sar\u00e0 il primo passo per la creazione del nuovo partito Movimento 139.\nIl congresso straordinario: Messina segretario e nuovo simbolo.\nDal 28 al 30 giugno 2013 a Roma si celebra il congresso straordinario nel partito.\nCandidati alla segreteria sono l'ex capogruppo alla Camera Antonio Borghesi, Matteo Castellarin, il responsabile nazionale degli enti locali Ignazio Messina, l'europarlamentare e vicepresidente del Gruppo dell'Alleanza dei Democratici e dei Liberali per l'Europa Niccol\u00f2 Rinaldi e Nicola Scalera.\nIl 28 giugno Di Pietro ufficializza le sue dimissioni dalla presidenza del partito, dichiarando di rimanere per\u00f2 militante e di voler togliere il suo nome dal logo. Il 28 i candidati Borghesi e Castellarin ed il 29 Scalera convergono su Rinaldi, sostenuto anche dall'europarlamentare Gianni Vattimo.\nIl 30 giugno si svolgono online le primarie tra gli iscritti e tra Niccol\u00f2 Rinaldi e Ignazio Messina viene eletto segretario il secondo, con il 69,11% dei voti congressuali, battendo il primo che si \u00e8 fermato al 30,89% delle preferenze. Il 5 luglio il neo segretario nomina i nuovi vertici nazionali: Antonino Pipitone come responsabile degli enti locali, Luciano Pisanello come responsabile organizzazione e Ivan Rota come tesoriere e legale rappresentante.\nIl 14 settembre 2013, nell'incontro di Sansepolcro, viene presentato il nuovo simbolo dell'IdV: dal simbolo viene tolto il nome di Di Pietro, che dichiara la volont\u00e0 dell'IdV di \"tornare alle origini\", di volere \"un centrosinistra basato sui programmi, sulla qualit\u00e0 delle persone e su un'etica della politica\" e che la coalizione Rivoluzione Civile \"\u00e8 stata un errore\".\nAlle elezioni regionali in Basilicata del 17 e 18 novembre 2013 il partito aderisce alla coalizione di centrosinistra ottenendo il 3,45% dei consensi, senza per\u00f2 eleggere alcun consigliere regionale. Alle elezioni regionali in Sardegna del 16 febbraio 2014 invece, sempre in coalizione col centrosinistra, crea una lista unica con i Verdi ed ottiene l'1,10% dei voti, riuscendo ad eleggere un consigliere.\nPer le elezioni regionali del maggio 2014 di Piemonte e Abruzzo il partito presenta proprie liste all'interno delle coalizioni di centrosinistra, che risultano vincenti in entrambe le regioni e l'Idv riesce ad eleggere un consigliere in Abruzzo.\nElezioni europee del 2014.\nAlle europee del 2014 presenta le proprie liste con capolista in tutta Italia il segretario Ignazio Messina. Degli europarlamentari uscenti solo Giommaria Uggias viene ricandidato, dal momento che Niccol\u00f2 Rinaldi ha aderito a Scelta Europea e Sonia Alfano, a cui il PD aveva inizialmente prospettato una candidatura, non \u00e8 stata poi candidata dallo stesso PD una volta uscita dall'IdV.\nIl partito ottiene 179.693 voti, con lo 0,65% e nessun eletto.\nAddio di Antonio Di Pietro e \"ritorno\" in Parlamento.\nIl 3 ottobre 2014, poco prima del raduno nazionale di Sansepolcro, Di Pietro decide di lasciare definitivamente l'IdV. Un voto che lo vede nettamente in minoranza (il 95% dei delegati approva infatti la linea politica del segretario Messina) sancisce l'addio al partito che, nel 1998, aveva fondato proprio nella cittadina toscana. Di Pietro, in particolare, volendo portare avanti un'opposizione dura al Governo Renzi, gi\u00e0 dopo le elezioni europee aveva criticato la scelta di riallacciare un rapporto di dialogo con il PD.\nIl 30 ottobre 2014 l'Italia dei Valori torna ad avere un proprio rappresentante in Parlamento alla Camera dopo che, come comunicato tramite conferenza stampa, Aniello Formisano decide di lasciare il Centro Democratico e di ritornare ad aderire all'Italia dei Valori (di cui era stato gi\u00e0 deputato fino al 2012), collocandosi nel gruppo misto.\nIl 1\u00ba aprile 2015 l'Italia dei Valori torna ad avere un proprio rappresentante anche al Senato: si tratta del parlamentare Michelino Davico (ex Lega Nord), il quale, per\u00f2, abbandona il partito dopo quattro mesi.\nIl 16 luglio 2015, tuttavia, durante una conferenza stampa alla Camera dei deputati, due senatori ex Movimento 5 Stelle, Maurizio Romani e Alessandra Bencini, aderiscono all'IdV.\nEntrambi, il 6 agosto 2015, costituiscono al Senato della Repubblica la componente del gruppo misto \"Italia dei Valori\", a cui hanno poi aderito.\nIl 30 novembre 2015 Formisano entra nella componente del Gruppo misto formata dall'Unione Sudamericana Emigrati Italiani, da Italia Unica (centro) e da Identit\u00e0 e Azione (centro-destra).\nIn seguito alla decisione del partito di sostenere la ricandidatura di Luigi de Magistris, Formisano abbandona l'Italia dei Valori e aderisce ai Moderati.\nL'8 luglio 2016 il senatore Francesco Molinari aderisce all'Italia dei Valori.\nElezioni regionali del 2015.\nL'IdV in vista delle regionali del 2015 si presenta in Veneto nella lista \"Veneto Civico\", in Campania con la propria lista, in Puglia nella lista \"Emiliano per la Puglia\", nelle Marche si federa con Partito Socialista Italiano, Scelta Civica e Verdi in \"Uniti per le Marche\". Quindi si allea col centrosinistra. Ma ottiene seggi nella sola Campania ove ottiene l'1,13% (1 seggio).\nElezioni comunali del 2016.\nNelle principali citt\u00e0 al voto, l'IdV si presenta in alleanza col centrosinistra (tranne a Napoli e Torino).\nIl partito ha ottenuto i seguenti risultati: lo 0,7% a Milano, lo 0,3% a Roma, l'1,1% a Napoli, lo 0,4% a Torino, lo 0,3% a Ravenna, l'1,2% a Rimini, il 3,2% a Benevento e l'1,7% a Crotone.\nRegionali 2017 e Politiche 2018.\nAlle elezioni regionali in Sicilia del 2017 i suoi candidati si presentano all'interno di Alternativa Popolare a sostegno di Fabrizio Micari non superando per\u00f2 lo sbarramento del 5%.\nIl 29 dicembre dello stesso anno in appoggio al PD di Matteo Renzi viene costituita la lista \"Civica Popolare\" che riunisce, oltrech\u00e9 l'IdV, Alternativa Popolare di Angelino Alfano, i Centristi per l'Europa di Pier Ferdinando Casini, Unione per il Trentino di Lorenzo Dellai e L'Italia \u00e8 Popolare di Giuseppe De Mita. A seguito di tale decisione, la senatrice Bencini, pur rimarcando il suo sostegno alla coalizione di centrosinistra, abbandona il partito. Messina perder\u00e0 la sfida dell\u2019uninominale di Brescia contro l\u2019ex sindaco Adriano Paroli e quindi l\u2019IdV non ha pi\u00f9 rappresentanti in Parlamento.\nRegionali in Abruzzo 2019.\nA novembre il consigliere regionale abruzzese Lucrezio Paolini decide di lasciare l\u2019IdV in disaccordo con la linea del partito di appoggiare l\u2019ex deputato forzista Fabrizio Di Stefano alle regionali del 2019. L\u2019ultimo consigliere regionale del partito rimane quindi Francesco Moxedano, in Campania nel gruppo misto. L\u2019IdV, visto il ritiro di Di Stefano, infine sosterr\u00e0 comunque il candidato del centro-sinistra Giovanni Legnini con la lista Avanti Abruzzo di Daniele Toto raccogliendo solo lo 0,93%.\nRegionali in Toscana 2020.\nAlle elezioni regionali in Toscana del 2020 partecipa alla lista \"Orgoglio Toscana per Giani Presidente\" insieme a Centro Democratico, Partito Socialista Italiano, Partito Repubblicano Italiano e realt\u00e0 civiche. La lista ottiene il 2,95% non superando di poco la soglia di sbarramento fissata dalla legge elettorale toscana a 3%.\nRitorno in Parlamento nel 2021.\nIl 1\u00ba luglio 2021 i parlamentari Piera Aiello e Elio Lannutti, entrambi ex-5S annunciano l'ingresso nel partito, che torna quindi ad avere una rappresentanza parlamentare dopo 3 anni di assenza; oltre ai due parlamentari aderisce a IdV anche Elisabetta Trenta, ministro della difesa nel governo Conte I. Nei mesi successivi Trenta, mai veramente iscritta, e Aiello abbandonano il partito.\nIl 27 gennaio 2022 si costituisce al Senato il gruppo C.A.L. (Costituzione, Ambiente, Lavoro) - Idv formato da 10 senatori: Rosa Silvana Abate, Luisa Angrisani, Margherita Corrado, Mattia Crucioli, Fabio Di Micco, Bianca Laura Granato, Barbara Lezzi, Cataldo Mininno e Rosellina Sbrana, ex pentastellati provenienti dal Gruppo misto-Non iscritti, ed Elio Lannutti, che gi\u00e0 rappresentava Italia dei Valori con una componente. Il giorno stesso il gruppo si scioglie e il partito torna ad essere presente con l'omonima componente del Gruppo misto, di cui Lannutti continua ad essere l'unico aderente.\nIdeologia.\nI riferimenti dell'Italia dei Valori sono facilmente ravvisabili innanzitutto nel Liberalismo, in particolare nella sua componente sociale. Ma, in particolar modo, principio fondante del movimento dell'Italia dei valori \u00e8 quello dell'antiberlusconismo.\nAnche i principi di legalit\u00e0 e di anti-corruzione hanno costantemente caratterizzato il suo percorso.\nDopo una lunga militanza nel centrosinistra, ha spostato il proprio raggio d'azione a sinistra, fino alla formazione, congiuntamente ad altri soggetti della sinistra radicale, della lista Rivoluzione Civile.\nDiritti delle persone omosessuali.\nL'IdV \u00e8 favorevole al riconoscimento del matrimonio fra persone dello stesso sesso. A tal proposito, il 3 luglio 2012, ha depositato alla Camera dei Deputati una proposta di legge per l'introduzione del matrimonio egualitario sul presupposto che l'estensione del matrimonio alle famiglie formate da due donne o due uomini rafforza l'istituto matrimoniale, rendendolo sempre pi\u00f9 strumento di uguaglianza e di valorizzazione della persona per il loro riconoscimento.\nIn tema di omogenitorialit\u00e0, il partito si \u00e8 espresso a favore del diritto delle coppie omosessuali sposate di ricorrere alle tecniche di procreazione assistita, nonch\u00e9 del diritto al riconoscimento reciproco del rapporto di filiazione, facendo proprio il principio secondo cui il coniuge dello stesso sesso \u00e8 considerato genitore del figlio dell'altro coniuge fin dal momento del concepimento in costanza di matrimonio. Lo stesso dicasi per l'adozione da parte di coppie dello stesso sesso.\nSpese della politica.\nL'IdV ha sempre ritenuto eccessivi gli stipendi e i benefici di cui godono i parlamentari; per questo motivo ha spesso proposto la riduzione degli stipendi dei politici, l'abolizione del legittimo impedimento (a tal proposito \u00e8 stata molto attiva nella promozione del referendum del 12-13 giugno 2011) e del vitalizio dopo 5 anni di legislatura, la trasparenza dei conti dei partiti e l'abolizione del finanziamento pubblico ai partiti.\nAltre idee e votazioni.\nL'IdV si \u00e8 dichiarata contraria alla modifica dell'articolo 18 dello Statuto dei Lavoratori, poich\u00e9 tale modifica, facilitando il licenziamento dei dipendenti, favorirebbe la precariet\u00e0 del lavoro e negherebbe il diritto di lavoro ai cittadini; al fine di annullare la modifica ha proposto nel 2012 un referendum. S\u00ec \u00e8 invece dichiarata favorevole alla stesura di una legge anti-corruzione e all'abolizione della legge elettorale cosiddetta \"porcellum\".\nNel 2014 l'IdV presenta in Parlamento diverse proposte di legge d'iniziativa popolare (messa al bando del gioco d'azzardo, vendita dei beni confiscati alla mafia per scopi di pubblica utilit\u00e0, abrogazione della Riforma delle pensioni Fornero, misure di contrasto alla corruzione e all'evasione fiscale, abolizione dell'IMU sui macchinari imbullonati e norme a tutela delle partite IVA).\nNel 2016 invece, in seguito ai frequenti casi di persone condannate per essersi difese in casa propria dai ladri, raccoglie le firme per una legge d'iniziativa popolare che prevede la non punibilit\u00e0 per chi si difende in casa propria, nega il risarcimento ai ladri se il padrone di casa si difende e aumenta da 3 a 6 anni la pena per violazione di domicilio.\nTale proposta viene sottoscritta da circa 1 milione di cittadini.\nCorrenti.\nAll'interno del partito non sono particolarmente visibili correnti formalmente costituite.\nUn'importante manifestazione di dissenso interno, nei confronti della linea di Di Pietro, \u00e8 stata manifestata in Calabria nel 2005, all'indomani delle elezioni regionali, quando un assessore regionale di IdV, Beniamino Donnici, si schier\u00f2 contro la decisione di Di Pietro di candidarsi alle primarie, dicendo che il movimento avrebbe dovuto sostenere la candidatura di Romano Prodi, in previsione di un futuro ingresso nel Partito Democratico dell'Ulivo. Questa manifestazione, per\u00f2, port\u00f2 alla scissione da IdV e alla fondazione di un nuovo movimento regionale, \"PartecipAzione - Verso il Partito Democratico\", che poi entrer\u00e0 a far parte del Partito Democratico Meridionale fondato dal presidente della Regione Agazio Loiero.\nPer le elezioni del 2006 nell'IdV sono confluiti i \"Cristiano Democratici Europei\" di Stefano Pedica, poi creatore del gruppo interno dei cosiddetti \"Teoleg\", che sotto il motto \"Un'Italia dei valori... cristiani\" riunisce molti cattolici presenti nel partito.\nDal 7 settembre 2006 ha ripreso la propria autonomia distaccandosi dal partito il movimento Italiani nel Mondo di Sergio De Gregorio. Dal 14 settembre anche Federcasalinghe ha rescisso l'accordo federale. Nel settembre 2007 anche il movimento \"Repubblicani Democratici\" ha rescisso il suo patto federale con l'Italia dei Valori per aderire al Partito Democratico.\nIl 1\u00ba novembre 2009, a Bologna, si \u00e8 tenuta la prima \"riunione degli autoconvocati\" per chiedere pi\u00f9 trasparenza e democrazia ed il successivo 15 novembre, a Roma, si \u00e8 costituito il coordinamento nazionale de \"La base IdV\", formata da Domenico Morace, Alessandra Piva e Giuseppe Vatinno per creare un'area riformista all'interno del partito stesso, annunciando anche una propria mozione congressuale.\nCongressi.\nPer statuto l'IdV svolgeva periodicamente (ordinariamente ogni 2 anni, art. 8) delle \"Assemblee Nazionali dei Delegati\" che equivalgono ai congressi degli altri partiti.\nStatuto.\nLo statuto nella sua versione del 2004 definiva l'Associazione Politica e Culturale \"Italia dei Valori\" come un movimento politico nazionale organizzato in forma federale. Lo statuto prevedeva (e tuttora prevede) vari livelli territoriali e alcuni organi nazionali: l'Assemblea Nazionale - o Congresso, l'Esecutivo Nazionale, il Presidente e l'Ufficio di Presidenza, l'Assemblea Nazionale degli Eletti, il Coordinamento dei Dipartimenti Tematici, il Tesoriere Nazionale e il Collegio dei Revisori Contabili, Il Collegio Nazionale di Garanzia.\nLe modifiche statutarie del 2009 e la nascita del Partito.\nIl 9 gennaio 2009, per decisione dello stesso Di Pietro, sono state ufficializzate una serie di modifiche statutarie volte a garantire un'opportuna collegialit\u00e0 agli assetti decisionali e alla gestione delle risorse finanziarie, superando la precedente struttura di \"associazione politica e culturale\" dell'Italia dei Valori in favore di quella di partito propriamente inteso. In particolare:\nCon l'abrogazione delle \"Disposizioni Transitorie\" dello Statuto, precedentemente contenute nell'articolo 16, numerosi poteri finora accentrati nelle mani del Presidente del Partito Antonio Di Pietro risultano ora prerogativa dell'Ufficio di Presidenza. Tra questi:\nControversie.\nDa molti anni il partito di Antonio Di Pietro viene criticato per la presunta gestione personalistica e familistica del movimento da parte del proprio leader.\nTra i pi\u00f9 critici si registrano il sito \"www.iltribuno.com\", fondato da Alberico Giostra, autore del libro su Antonio Di Pietro \"Il Tribuno\", la rivista campana \"Voce delle Voci\", il quotidiano Il Giornale, la rivista Panorama (entrambi di propriet\u00e0 di gruppi editoriali legati a Silvio Berlusconi), RadioRadicale.it, il sito web dell'emittente radiofonica Radio Radicale, gestita dai Radicali Italiani.\nGiornale e altri mezzi di comunicazione.\nIl giornale dell'Italia dei Valori era Orizzonti Nuovi, organo ufficiale del partito a cadenza quindicinale.\nL'ex presidente Antonio Di Pietro utilizza un blog come mezzo di comunicazione ai cittadini senza intermediari, mediante l'inserimento quasi quotidiano di propri contributi, link a contributi video o articoli informativi di cui condivide l'impostazione. Era il pi\u00f9 visitato tra quelli dei politici italiani."}
{"id": "64983", "revid": "1305772", "url": "https://it.wikipedia.org/wiki?curid=64983", "title": "PDS", "text": ""}
{"id": "64984", "revid": "32658", "url": "https://it.wikipedia.org/wiki?curid=64984", "title": "Piloni di Messina", "text": ""}
{"id": "64986", "revid": "767487", "url": "https://it.wikipedia.org/wiki?curid=64986", "title": "Premio C\u00e9sar per il miglior manifesto", "text": "Il premio C\u00e9sar per il miglior manifesto (\"C\u00e9sar de la meilleure affiche\") \u00e8 un premio cinematografico francese assegnato in sole cinque edizioni dei premi C\u00e9sar, dal 1986 al 1990.\nAlbo d'oro.\nI vincitori sono indicati in grassetto, a seguire gli altri candidati."}
{"id": "64993", "revid": "152819", "url": "https://it.wikipedia.org/wiki?curid=64993", "title": "Ingegneria del software", "text": "L' ingegneria del software (software engineering in inglese) \u00e8 quella disciplina informatica che si occupa dei processi produttivi e delle metodologie di sviluppo finalizzate alla realizzazione di sistemi software. Si propone una serie di obiettivi legati all'evoluzione dello sviluppo del software (inteso come attivit\u00e0 industriale) sia da un punto di vista tecnologico (per es. attraverso la definizione di nuovi linguaggi di programmazione) che metodologico (per esempio il perfezionamento dei modelli di ciclo di vita del software).\nStoria.\nLa necessit\u00e0 di creare una disciplina teorico-pratica che si occupasse in toto della realizzazione dei software nasce, intorno alla fine degli anni sessanta, dall'esigenza di sviluppare prodotti sempre pi\u00f9 complessi ed evoluti che rispondessero alle richieste delle grandi utenze, conferendo rigore e disciplina allo stato dell'arte dello sviluppo software nelle grandi aziende.\nPi\u00f9 precisamente dal 1950 al 1965 lo sviluppo del software era alquanto limitato: molti programmi venivano sviluppati per batch, gli informatici erano pochi ed apprendevano sul campo. Ci\u00f2 che veniva sviluppato era pensato per un unico cliente, inoltre ad ogni progetto lavorava ed avrebbe lavorato una sola persona, solitamente senza scrivere alcuna documentazione del software. Fino alla nascita dell'ingegneria del software, la realizzazione di prodotti per computer era una mera attivit\u00e0 di programmazione eseguita attraverso l'applicazione di discipline come:\nLa programmazione consisteva soprattutto nel mettere insieme una sequenza di istruzioni di codice sorgente per realizzare compiti ben specifici.\nDal 1965 al 1975 si assiste allo sviluppo di software pensato per pi\u00f9 utenti e per i sistemi in real-time. In questo periodo iniziano di conseguenza gli sviluppi di pacchetti software ed emergono numerosi problemi, come la gestione e la manutenzione del software.\nNel 1968 la conferenza NATO tenuta a Garmisch, in Germania, rende chiaro il problema rappresentato dall'incapacit\u00e0 di produrre nei tempi previsti software affidabile e rispondente ai requisiti.\nA partire dal 1972 e fino al 1988 vengono introdotte nuove tecnologie, nascono i sistemi distribuiti e si afferma la figura del progettista del sistema informatico (quello che in seguito verr\u00e0 chiamato architetto del software). Il costo dell'hardware si abbassa considerevolmente e di conseguenza la tecnologia informatica comincia a diffondersi rapidamente. Il livello qualitativo del software si eleva, tuttavia il suo sviluppo \u00e8 ancora limitato a progetti scientifici e militari, e solo successivamente, dopo aver affrontato una lunga fase di collaudo, il software viene introdotto nelle industrie. Organizzazioni come il Pentagono spingono fortemente lo studio di modelli che permettano di minimizzare la quantit\u00e0 di errori all'interno dei software.\nCon l'introduzione delle tecnologie informatiche anche nel settore industriale e commerciale, a partire dal 1988, bacini di utenze non pi\u00f9 tecniche sentono l'esigenza di informatizzare le proprie strutture. In questo periodo nasce la programmazione orientata agli oggetti, si tende a controllare lo sviluppo del software, cercando di sviluppare prodotti di qualit\u00e0, anche a causa della concorrenza affermatasi tra le software house. Si cerca di curare al massimo l'interfaccia grafica presentata all'utente, in quanto anche il tipo di utenza \u00e8 cambiato. Da queste esigenze nasce l'incontro tra i requisiti dell'azienda cliente e le funzionalit\u00e0 che il programmatore deve realizzare.\nSi sviluppa un concetto analogo alle ottimizzazioni da catena di montaggio nelle industrie del XX secolo, che avevano similmente stravolto il modo di produrre apparecchiature meccaniche. Si cerca cio\u00e8 di identificare i punti focali che devono governare la realizzazione di un buon prodotto software ma soprattutto si cerca di definire formalmente cosa possa descrivere un \"buon\" prodotto software.\nDescrizione.\nConcetti base.\nL'ingegneria del software identifica una formalizzazione del processo di analisi, progettazione, realizzazione e manutenzione di un sistema informatico.\nPer tale associazione con una idea quasi biologica di vita si parla spesso di \"ciclo di vita\" di un software, concetto che ha assunto con il passare dei decenni un'importanza sempre maggiore, abbandonando progressivamente l'idea di software come \"manufatto\" e passando ad un'idea del software come prodotto industriale. La necessit\u00e0 di creare una scienza che si occupi della realizzazione dei sistemi informativi nasce dalla necessit\u00e0 di sviluppare prodotti sempre pi\u00f9 complessi ed evoluti che rispondano a esigenze di correttezza del prodotto finale e ad una facile manutenzione di esso. \nIl software come prodotto industriale diventa anche oggetto di un attento esame per estendere le capacit\u00e0 di realizzazione dello stesso. Nasce in pratica un concetto simile alle ottimizzazioni da catena di montaggio per le industrie del secolo scorso. Si cercano quindi di identificare nella realizzazione del software, quegli obiettivi a cui tengono le industrie del software, come qualit\u00e0 del software realizzato e soprattutto di rilasciare un prodotto ben documentato e facilmente \"manutenibile\". \nLa nuova scienza, l'ingegneria del software, si preoccupa effettivamente di concretizzare queste esigenze, tramite la definizione di modelli che permettono a team di tecnici di realizzare in cooperazione prodotti sempre pi\u00f9 evoluti e di qualit\u00e0. L'ingegneria del software definisce quindi un insieme di processi, ovvero sequenze di fasi che individuano tappe specifiche nella realizzazione di un sistema software, tutte documentate e ispezionabili, che offrano in sostanza adeguata visibilit\u00e0 alle diverse tipologie degli utenti del sistema, per il controllo dei singoli prodotti e/o per l'eventuale manutenzione.\nLe fasi dell\u2018Ingegneria del Software o dell\u2019ingegneria dei sistemi.\n\u00c8 possibile raggruppare in modo succinto ogni dominio dell\u2019ingegneria del software in sole 5 fasi:\nRicordando che queste cinque fasi che abbiamo elencato per un processo di ingegneria del software \"non dovrebbero essere prese come una regola\" o uno standard.\nProduzione software nel terzo millennio.\nAncora oggi le aziende pongono l'accento sulla necessit\u00e0 di definire processi di sviluppo del software che consentano di rispettare le scadenze fissate per ridurre i costi di realizzazione dei prodotti stessi. Vengono identificati differenti cicli di vita del software, ovvero diversi processi che possono essere attualizzati da un team per giungere ad un risultato comune. Ognuno di questi differenti processi identifica una serie di passi chiave da seguire per realizzare infine un prodotto software che soddisfi i requisiti. L'ingegneria del software racchiude questi e molti altri elementi, definendo una scienza che si preoccupa effettivamente di come permettere non pi\u00f9 ad una singola persona ma ad un team di tanti sviluppatori, di realizzare un \"buon\" software. Differenti utenze generano differenti requisiti e nuove esigenze nella realizzazione di un software.\nResta oggi il problema di produrre con tempi e costi prestabiliti dei sistemi software di formidabili dimensioni, enormemente cresciuti rispetto ai pacchetti software di alcune decine di anni fa. Per queste situazioni la neonata scienza si trova spesso in difficolt\u00e0 e si sente il bisogno di teorie pi\u00f9 evolute. Se l'approccio iniziale era basato sui concetti dell'industria meccanica dell'inizio del XX secolo (\"tempi e metodi\"), adesso si capisce che tale impostazione \u00e8 insufficiente: nell'industria meccanica si parla ormai di \"fabbrica immateriale\" costituita dalle conoscenze dei dipendenti, dai rapporti tra di loro, dalle aspirazioni comuni; ancor di pi\u00f9 ci\u00f2 vale per la fabbrica software. In aggiunta molti hanno capito le caratteristiche originali del prodotto software (prima fra tutte l'immaterialit\u00e0 del prodotto principale - il codice eseguibile) che portano alla necessit\u00e0 di tecnologie meno note in altri settori: la pi\u00f9 importante di tali tecnologie \u00e8 probabilmente il \"controllo di configurazione\" (come le aziende).\nOrdinamento universitario.\nIn Italia.\nNell'ordinamento universitario italiano esistono lauree specializzate nell'ingegneria del software. Esse si pongono come obiettivo quello di specializzare informatici nei diversi ambiti ai quali pu\u00f2 essere applicata la disciplina: dai sistemi complessi e sistema real-time, a quelli embedded, fino ad arrivare a quelli distribuiti ed enterprise. Lauree magistrali in ingegneria del software sono, ad esempio, quelle dell'Universit\u00e0 degli Studi dell'Aquila, della Libera Universit\u00e0 di Bolzano e del Politecnico di Torino che prevedono percorsi di doppia laurea estera. Per le lauree triennali, invece, esistono cattedre e insegnamenti di \"ingegneria del software\" nella facolt\u00e0 di scienze per i corsi di laurea in Informatica, Ingegneria Informatica ed Informatica e tecnologie per la produzione del software."}
{"id": "64995", "revid": "1745361", "url": "https://it.wikipedia.org/wiki?curid=64995", "title": "Alcione (pleiade)", "text": "Alcione (in greco antico \u1f09\u03bb\u03ba\u03c5\u03cc\u03bd\u03b7) \u00e8 un personaggio della mitologia greca ed una delle Pleiadi e figlia di Atlante e di Pleione.\nMitologia.\nAlcione fu eletta al comando delle sette sorelle ed una volta diventate stelle ebbe il compito di guidare i pescatori.\nAl loro sorgere iniziava il periodo pi\u00f9 propizio per chiunque volesse pescare mentre al loro tramonto, soffia un vento gelido.\nGli Eoli per questo definiscono Alcione una dea e la veneravano in quanto tale, cui pregavano per favorirsi i venti ed evitare le secche.\nSecondo Pausania ebbe da Poseidone i figli Anthas e Iperete, fondatori di due citt\u00e0 in Argolide, mentre secondo Apollodoro ebbe dallo stesso dio i figli Ireo e Iperenore e la figlia Etusa."}
{"id": "64996", "revid": "1318658", "url": "https://it.wikipedia.org/wiki?curid=64996", "title": "Threshold Limit Value", "text": "I Threshold Limit Value (ovvero \"valore limite di soglia\" o TLV) sono le concentrazioni ambientali delle sostanze chimiche aerodisperse al di sotto delle quali, allo stato delle conoscenze scientifiche del momento nel quale tali concentrazioni vengono determinate, si ritiene che la maggior parte dei lavoratori possa rimanere esposta ripetutamente giorno dopo giorno, per una vita lavorativa, senza alcun effetto negativo per la salute.\nI valori di TLV relativi alle varie sostanze vengono pubblicati ogni anno dall'associazione americana degli igienisti industriali (ACGIH), insieme agli Indici Biologici di Esposizione, e ripresi in Italia sotto l'autorizzazione della stessa ACGIH, dall'AIDII (Associazione Italiana degli Igienisti Industriali). Sono espressi solitamente in valori ponderali (mg/m3) o in valori volumetrici (parti per milione ppm) e vengono aggiornati nel tempo, con l'avanzare della ricerca scientifica nel settore dell'igiene del lavoro.\nDefinizione.\nL'esigenza di stabilire dei Valori limite di soglia, deriva dal fatto che sia negli ambienti di vita che in quelli di lavoro si \u00e8 spesso esposti ad agenti chimici, la quale presenza seppur minima pu\u00f2 avere effetti gravi per la salute.\nSebbene i TLV siano un riferimento importante per il lavoratore, \u00e8 necessario tenere presente che questi non rappresentano il confine oltre il quale si manifesta materialmente un danno alla salute, cos\u00ec come non rappresentano una soglia universalmente valida per ogni individuo. Pertanto devono essere utilizzati come indice di raccomandazione per la prevenzione dei rischi in ambiente di lavoro.\nEsistono numerose possibili motivazioni per un aumento della suscettibilit\u00e0 individuale ad una o pi\u00f9 sostanze chimiche, inclusi ad esempio l'et\u00e0, il sesso, l'etnia, fattori genetici (predisposizione), stili di vita e abitudini personali, cure mediche o preesistenti condizioni di disturbo della salute (ad es.: aggravio dell'asma o di disturbi cardiocircolatori).\nLa suscettibilit\u00e0 pu\u00f2 dipendere anche dall'attivit\u00e0 che il soggetto compie (lavoro pesante o leggero) o di esercizio e se queste vengono svolte a temperature troppo calde o fredde. La Documentazione per ogni TLV adottato quindi deve essere studiata ricordando che altri fattori possono modificare la risposta biologica.\nCategorie di TLV.\nEsistono tre tipi di TLV:"}
{"id": "64998", "revid": "2175", "url": "https://it.wikipedia.org/wiki?curid=64998", "title": "Benzolo", "text": ""}
{"id": "65001", "revid": "122677527", "url": "https://it.wikipedia.org/wiki?curid=65001", "title": "Numero di ottano", "text": "Il numero di ottano \u00e8 un indice della resistenza alla detonazione (o caratteristica antidetonante) della miscela aria-benzina o di altri carburanti. In particolare, un numero di ottano pi\u00f9 alto indica un migliore potere antidetonante.\nIl motore a combustione interna.\nNel motore ad accensione comandata a iniezione indiretta o alimentato a carburatore, il pistone aspira una miscela di combustibile e di aria comburente dentro il cilindro nella corsa iniziale verso il punto morto inferiore, mentre la comprime ritornando al punto morto superiore (cielo del cilindro). Poco prima che la fase di compressione abbia termine, la candela infiamma la miscela provocando una combustione regolare che respinge il pistone, riavviando il ciclo. Non tutte le benzine, per\u00f2, bruciano nella stessa misura.\nI parametri che determinano l'accensione di un combustibile sono la temperatura e la pressione.\nIn un motore a combustione interna ad accensione comandata (come quelli a benzina) si vuole che il combustibile si accenda quando scocca la scintilla della candela, n\u00e9 prima n\u00e9 dopo.\nSe il carburante \u00e8 troppo detonante si accende spontaneamente, dando luogo al fenomeno noto colloquialmente come \"battito in testa\", che provocando diffusione di forze irregolari all'interno del motore ne causa il danneggiamento (per esempio forature dei pistoni, delle teste e danneggiamento delle sedi valvola).\nAlcuni motori possono tollerare benzine con differenti numeri di ottano, o tramite una regolazione tramite chiavetta o tramite impostazione dei parametri della centralina (riduzione dell'anticipo di accensione) o in alcuni casi tramite autoregolazione.\nMisurazione.\nLa scala dei valori varia da 0 a oltre 100; per convenzione si attribuisce a n-eptano un numero di ottano pari a 0 e all'isoottano (2,2,4-trimetilpentano) un numero di ottano pari a 100. I valori intermedi sono invece paragonati alle miscele di tali due composti, ad esempio un numero di ottano pari a 90 equivale alla capacit\u00e0 antidetonante di una miscela di n-eptano al 10% in volume e isoottano al 90% in volume.\nIl numero di ottano viene misurato in un motore 4 tempi monocilindrico dotato di rapporto di compressione variabile (CFR), confrontando la benzina da analizzare, con quella di miscele a composizione variabile di n-eptano \u2013 che ha numero di ottano 0 \u2013 e isoottano (2,2,4-trimetilpentano) \u2013 che ha numero di ottano 100 \u2013, fino a trovare una miscela che ne provochi lo stesso tipo di accensione. In particolare viene dapprima alimentato il motore con la benzina da analizzare e durante il suo funzionamento viene aumentato il rapporto di compressione fino a provocare la detonazione rilevando l'intensit\u00e0 della stessa attraverso trasduttori di pressione montati entro la camera di combustione. Una volta trovato il rapporto di compressione critico si procede ad alimentare il motore con una miscela pura di isottano mantenendo lo stesso rapporto di compressione critico e aumentando la percentuale di n-eptano fino a rilevare detonazione con il nuovo combustibile e trovare quindi una concentrazione critica dei due componenti. La percentuale di isoottano di tale miscela definisce il valore RON della benzina.\nUna benzina avente numero di ottano 95 ha la stessa resistenza alla detonazione di una miscela 95:5 di isoottano e n-eptano.\nLe varie prove.\nLe prove per determinare il numero d'ottano sono diverse, cos\u00ec come le varie sigle:\nLa prova \u00e8 disciplinata dalla norma EN ISO 5164, la norma stabilisce il metodo per valutare i combustibili destinati a essere utilizzati nei motori ad accensione comandata a fronte di una scala arbitraria di numeri di ottano utilizzando un motore monocilindrico, quattro tempi, a rapporto di compressione variabile, munito di carburatore che opera a velocit\u00e0 costante (motore CFR).\nLa norma prevede un regime di rotazione del motore a 600 giri/min (+/-6 giri/min), quando il motore sta operando in combustione la variazione massima deve essere di 6 giri/min. La velocit\u00e0 con motore in combustione non deve essere maggiore pi\u00f9 di 3 giri/min rispetto a motore senza combustione.\nIl valore RON dichiarato deve essere pari a quello misurato(RONm) detratto 0,2\nLa prova \u00e8 disciplinata dalla norma EN ISO 5163, la norma stabilisce il metodo per valutare i combustibili destinati a essere utilizzati nei motori ad accensione comandata a fronte di una scala arbitraria di numeri di ottano utilizzando un motore monocilindrico, quattro tempi, a rapporto di compressione variabile, munito di carburatore che opera a velocit\u00e0 costante (motore CFR).\nLa norma prevede un regime di rotazione del motore a 900 giri/min (+/-9 giri/min), quando il motore sta operando in combustione la variazione massima deve essere di 9 giri/min. La velocit\u00e0 con motore in combustione non deve essere maggiore pi\u00f9 di 3 giri/min rispetto a motore senza combustione.\nIl valore MON dichiarato deve essere pari a quello misurato(MONm) detratto 0,2\nNella realt\u00e0 i motori odierni riescono a ottenere prestazioni antidetonanti superiori alle prove RON e MON in quanto si riesce a ottenere un raffreddamento del combustibile superiore rispetto alle prove di laboratorio effettuate sui carburanti. Inoltre la richiesta ottanica di un motore varia in base al carico, al numero di giri e all'anticipo d'accensione a cui il motore eroga potenza.\nEsempi.\nL'etanolo ha come valori: RON=129, MON=102, AKI=116\nTabella con valori AKI dei vari carburanti\nLa benzina normalmente in commercio per auto ha numero di ottano di circa 95 (metodo Research) e 85 (metodo Motor). Pi\u00f9 in particolare, la benzina per auto \"normale\" (non pi\u00f9 in commercio in Italia) presenta un numero di ottano pari a circa 84 - 86, mentre la benzina \"super\" (non pi\u00f9 in commercio in Europa) presenta un numero di ottano maggiore, pari a circa 98 - 100 (poi ridotto a 97). Attualmente diverse compagnie petrolifere propongono anche carburanti con numero di ottano 98-101. Pi\u00f9 \u00e8 grande il numero di ottano, pi\u00f9 \u00e8 alto il potere antidetonante del carburante. Ci\u00f2 significa che c'\u00e8 meno rischio di inneschi per la semplice compressione provocata dal pistone e quindi pi\u00f9 elevato il rapporto di compressione che si pu\u00f2 adottare senza che insorga la detonazione.\nDeterminazione del numero di ottano ottimale.\nIl numero di ottano influisce sulla velocit\u00e0 di combustione e sul controllo della combustione, ma non \u00e8 solo questo valore a incidere sull'insorgenza della detonazione: pi\u00f9 precisamente questo valore deve essere messo in relazione ad altri parametri, quali temperatura dell'aria, umidit\u00e0, l'altitudine, la capacit\u00e0 del motore di controllare la sua temperatura (sistema di raffreddamento) e la fasatura di accensione. Nei motori moderni il sistema di gestione dello stesso \u00e8 in grado di compensare quasi tutti queste variabili agendo sulla fasatura d'accensione.\nIn linea di massima si pu\u00f2 riassumere con alcune semplici relazioni, quali ottano e resa volumetrica del motore; tale resa viene influenzata maggiormente dall'altitudine e quindi dalla densit\u00e0 dell'aria, dove una maggiore altezza porta a ridurre la resa volumetrica e di conseguenza si riduce la richiesta di carburanti antidetonanti in quanto si riduce la pressione all'interno del motore.\nIl numero di ottano \u00e8 anche correlato al rapporto di compressione: maggiore \u00e8 il rapporto di compressione, maggiore sar\u00e0 la necessit\u00e0 di carburanti ad alto numero di ottano.\nIl numero di ottano non \u00e8 correlato alla potenza, tranne nel caso in cui non aumenta anche l'energia termica sviluppata: questo porta al riscaldamento localizzato del motore e di conseguenza aumenta la necessit\u00e0 di carburanti ad alto numero di ottano.\nInnalzamento del numero di ottano.\nIn linea di massima, il numero di ottano aumenta al diminuire della linearit\u00e0 degli atomi di carbonio nella struttura della molecola e all'aumentare delle ramificazioni.\nPer ottenere benzina a elevato numero di ottano si mescolano benzine di cracking e da reforming (a pi\u00f9 alto numero di ottano) alle benzine di prima distillazione e si aggiungono prodotti antidetonanti (in inglese \"octane boosters\").\nSostanze antidetonanti.\nNumerose sostanze possono essere impiegate per aumentare il numero di ottano di una benzina ottenuta per distillazione frazionata del petrolio. Tra esse si annoverano il piombo tetraetile (non pi\u00f9 in uso in quanto cancerogeno e inoltre \"avvelena\", disattivandola totalmente, la marmitta catalitica divenuta obbligatoria in seguito a norme contro l'inquinamento), il benzene, il toluene (numero di ottano maggiore o uguale a 100), l'MTBE (metil-t-butiletere, numero di ottano pari a 118), l'ETBE, il metanolo e l'etanolo.\nPer i motori alimentati ad alcol (metanolo o etanolo), \u00e8 l'acqua l'additivo antidetonante pi\u00f9 comune."}
{"id": "65003", "revid": "228587", "url": "https://it.wikipedia.org/wiki?curid=65003", "title": "Pleione", "text": ""}
{"id": "65005", "revid": "110157", "url": "https://it.wikipedia.org/wiki?curid=65005", "title": "Schwarzrheindorf/Vilich-Rheindorf", "text": "Schwarzrheindorf/Vilich-Rheindorf \u00e8 un quartiere (\"Ortsteil\") della citt\u00e0 tedesca di Bonn, appartenente al distretto urbano (\"Stadtbezirk\") di Beuel."}
{"id": "65008", "revid": "111370768", "url": "https://it.wikipedia.org/wiki?curid=65008", "title": "Cyprinidae", "text": "La famiglia dei Ciprinidi (Cyprinidae) annovera 2914 specie di pesci d'acqua dolce, appartenenti all'ordine Cypriniformes.\nDescrizione.\nI pesci di questa famiglia sono nativi di America del Nord, Africa ed Eurasia. Il pi\u00f9 grosso ciprinide \u00e8 il Barbo gigante (\"Catlocarpio siamensis\"), che pu\u00f2 raggiungere una lunghezza massima di 3 metri. \nLa classificazione dei Ciprinidi e delle sottofamiglie \u00e8 effettuata anche in base alla mancanza di denti che caratterizza la famiglia: infatti sono le ossa della faringe che provvedono a triturare il cibo. La maggior parte delle specie hanno un paio di barbigli.\nDistribuzione e habitat.\nI Ciprinidi sono diffusi nelle acque dolci di Africa, Europa (ad eccezione della Lapponia), Asia (tranne che in alta Siberia) e nel continente nordamericano (Alto Canada e Groenlandia esclusi).\nRiproduzione.\nSono pesci ovipari: dopo la deposizione il maschio le feconda e, o sono lasciate libere nell'acqua (in caso soprattutto di pesci originari in corsi d'acqua), o sono deposte nel fondo. I genitori non praticano cure parentali e anzi tendono a cibarsi delle proprie uova.\nAcquariofilia.\nIl pesce rosso appartiene alla famiglia dei ciprinidi anche se gli acquariofili sono interessati soprattutto ai Ciprinidi tropicali, in quanto presentano colorazioni vivaci e allevati in gruppo sono sicuramente un bello spettacolo. I grossi ciprinidi sono allevati negli acquari pubblici.\nI Ciprinidi solitamente sono pesci che vivono in gruppo, o in grandi banchi o in poche dozzine: ne consegue che sono pesci pacifici che soffriranno di solitudine se allevati in vasca in pochi esemplari. Alcuni \"barbi\" per\u00f2 hanno l'abitudine di rincorrere e morsicare i pesci che possiedono pinne lunghe o filamentose, mentre le irruenti \"Rasbora\" o i \"Danio\" possono infastidire pesci timidi soprattutto quando si somministra cibo.\nTassonomia.\nLa famiglia dei Ciprinidi \u00e8 una delle pi\u00f9 numerose nel mondo dei pesci. \u00c8 a sua volta suddivisa in 13 sottofamiglie e svariati generi:\nSottofamiglia Acheilognathinae \nSottofamiglia Barbinae\nSottofamiglia Cultrinae\nSottofamiglia Cyprininae\nSottofamiglia Danioninae\nSottofamiglia Gobioninae\nSottofamiglia Labeoninae \nSottofamiglia Leptobarbinae\nSottofamiglia Leuciscinae\nSottofamiglia Rasborinae\nSottofamiglia Squaliobarbinae\nSottofamiglia Tincinae\nSottofamiglia Xenocyprinae\nVi sono poi specie e generi di pesci categorizzati come Cyprinidae in incertae sedis, in quanto la scienza non ha ancora stabilito come classificare in modo certo ogni specie."}
{"id": "65010", "revid": "1745361", "url": "https://it.wikipedia.org/wiki?curid=65010", "title": "Pleione (Oceanina)", "text": "Pleione () od Etra \u00e8 un personaggio della mitologia greca ed \u00e8 una ninfa oceanina protettrice della navigazione.\nGenealogia.\nFiglia di Oceano e di Teti,\nspos\u00f2 Atlante da cui ebbe le Pleiadi, le Iadi, Iante e Calipso.\nMitologia.\nPleione viveva sul Monte Cillene in una regione meridionale della Grecia chiamata Arcadia.\nDi lei si narra che durante un viaggio attraverso la Beozia in compagnia delle figlie, il loro accompagnatore Orione s'invagh\u00ec di lei decidendo di attaccarle. Pleione fugg\u00ec e si nascose ma Orione continu\u00f2 a cercarla per sette anni, cos\u00ec Zeus si fece prendere da compassione e la trasform\u00f2 in una delle stelle della costellazione di Orione."}
{"id": "65017", "revid": "125944489", "url": "https://it.wikipedia.org/wiki?curid=65017", "title": "Papa Paolo III", "text": "Biografia.\nInfanzia.\nAlessandro Farnese nacque a Canino, nella Maremma laziale (oggi provincia di Viterbo), figlio di Pier Luigi I Farnese, signore di Montalto (1435-1487), e Giovannella Caetani (1440-1468), discendente dalla famiglia di Gelasio II e Bonifacio VIII. Egli era il terzo di cinque figli, il primo dei maschi.\nFormazione e carriera nella Curia romana.\nRicevette la prima formazione umanistica a Roma. I suoi precettori furono l'umanista Pomponio Leto per le lettere antiche, la storia e la cultura classica e lo scienziato Alberto Piglio per le discipline matematiche e scientifiche. Ma nella Citt\u00e0 eterna la sua condotta fu riprovevole. Dopo essere stato per un certo periodo in carcere, venne allontanato dall'Urbe. La famiglia lo invi\u00f2 alla corte di Lorenzo de' Medici. A Firenze pot\u00e9 assistere alle lezioni di Marsilio Ficino, conobbe Giovanni Pico della Mirandola e incontr\u00f2 il fior fiore dei rampolli della nobilt\u00e0 italiana: futuri papi, re, duchi, cardinali, artisti, letterati e poeti. Alla corte medicea fece anche la conoscenza di Giovanni e Giulio de' Medici (entrambi lo precederanno come papi).\nTornato a Roma and\u00f2 al servizio del papa Innocenzo VIII, che gli assegn\u00f2 l'ufficio di protonotario apostolico. Il papa Alessandro VI lo nomin\u00f2 cardinale diacono con il titolo cardinalizio dei Santi Cosma e Damiano. La sorella di Alessandro, Giulia Farnese, era l'amante di papa Borgia, il che valse al futuro Papa il soprannome - poco edificante - di \u00abCardinal Fregnese\u00bb. Nel 1495 Alessandro eredit\u00f2 la carica di Legato pontificio di Viterbo. Nel 1502 fu nominato legato della Marca anconitana. Lasci\u00f2 la legazione nel 1509. Gli anni successivi passarono tra la corte del papa e i possedimenti della famiglia. Nel 1513 fu avviata la costruzione di Palazzo Farnese a Roma. Non era presente a Roma nei giorni del sacco dei lanzichenecchi (1527). Nel settembre dello stesso anno si stabil\u00ec a Parma, della cui diocesi era vescovo. Il 1\u00ba giugno 1528 entr\u00f2 con il papa Clemente VII a Viterbo. Il 13 dicembre 1532 accompagn\u00f2 Carlo V d'Asburgo nel suo ingresso a Bologna, dove incontr\u00f2 il papa Clemente VII.\nAlessandro Farnese fu ordinato sacerdote il 26 giugno 1519 e fu consacrato vescovo il 2 luglio successivo dal papa Leone X. Celebr\u00f2 la sua prima Messa il 29 ottobre dello stesso anno. Nel 1512 fu tra i rappresentanti del papa al Concilio Lateranense V.\nCome vescovo di Parma tenne un sinodo nella citt\u00e0 ducale, dove incominci\u00f2 ad applicare i decreti del concilio lateranense.\nLa sua influenza si accrebbe nel tempo. Pose la tiara papale sul capo di Leone X nel 1513 e presenzi\u00f2 alla cerimonia di incoronazione di Carlo V d'Asburgo a imperatore nel 1530.\nConclavi.\nCome cardinale Alessandro Farnese partecip\u00f2 a sette conclavi:\nIl conclave del 1534.\nAl conclave parteciparono 33 cardinali.\nAlessandro Farnese fu eletto papa il 13 ottobre 1534 nel Palazzo Apostolico. Il conclave dur\u00f2 48 ore: dall'11 al 13 ottobre.\nCon i suoi 66 anni era il decano del Sacro collegio.\nFu incoronato il 3 novembre successivo dal cardinale Innocenzo Cybo.\nIl pontificato.\nContrasto al protestantesimo.\nPaolo III persegu\u00ec una politica di terziet\u00e0 nelle guerre tra l'imperatore del Sacro Romano Impero Carlo V d'Asburgo e il re di Francia Francesco I. Incoraggi\u00f2 entrambi i sovrani nella lotta contro la diffusione del protestantesimo (degli Ugonotti in Francia e dei Luterani in Germania), anche se Francesco I fu alleato dei Luterani in funzione anti-asburgica.\nNel 1540 invi\u00f2 come nunzio in Germania il cardinale Giovanni Gerolamo Morone, affiancato l'anno seguente dal cardinale Gasparo Contarini. Nel gennaio 1546 il pontefice sospese dal suo incarico Hermann von Wied, arcivescovo di Colonia sin dal 1515. In aprile lo scomunic\u00f2.\nIl 17 dicembre 1538 il pontefice scomunic\u00f2 il re d'Inghilterra Enrico VIII e lo pose sotto interdetto. Successivamente tent\u00f2 di formare una coalizione di re cattolici contro l'Inghilterra, ma i monarchi dei due principali stati dell'epoca (Francia e Impero), in contrasto tra loro, ne impedirono la realizzazione.\nVista la crescente diffusione delle idee protestanti, il 21 luglio 1542 il pontefice eman\u00f2 la costituzione \"Licet ab initio\", con la quale fu istituita l'Inquisizione romana, ossia la \u00abCongregazione della sacra, romana e universale Inquisizione del sant'Uffizio\u00bb.\nConcilio di Trento.\nNel 1534 tutta l'Europa era attraversata da laceranti tensioni religiose tra cattolici e protestanti. Per contrastare il diffondersi della Riforma protestante Paolo III decise di allargare il collegio cardinalizio con l'inserimento di figure che, in modo diverso, erano favorevoli a una riforma cattolica: Gasparo Contarini, Gian Pietro Carafa, Giovanni Gerolamo Morone e l'inglese Reginald Pole.\nIl pontefice aveva bisogno che Francia e Germania assicurassero la propria neutralit\u00e0, cio\u00e8 che non influenzassero i lavori del concilio. A questo fine nel 1537 effettu\u00f2 una visita ufficiale presso l'imperatore Carlo V d'Asburgo, cui promise che la sede del concilio sarebbe stata Mantova. Ma il duca della citt\u00e0 lombarda fece mancare il proprio appoggio: afferm\u00f2 di non potere sostenere le spese di un'assise di livello internazionale. Paolo III scelse allora Vicenza (la Repubblica di Venezia aveva buoni rapporti sia con i tedeschi sia con i francesi), ma il concilio non pot\u00e9 incominciare perch\u00e9 nel frattempo era scoppiato un conflitto tra Francia e Impero. Paolo III dovette quindi attendere la cessazione del conflitto.\nIl 22 maggio 1542 Paolo III indisse il concilio (bolla \"Initio nostri\") per il 1\u00ba ottobre dello stesso anno (\"Kalendas octobris\") a Trento. Trento fu considerata la scelta pi\u00f9 opportuna in quanto si trovava a met\u00e0 strada tra Roma e la Germania ed era sede di un principato vescovile appartenente all'Impero germanico. A causa dello stato di guerra in cui versavano ancora alcune nazioni, il concilio fu sospeso il 6 luglio del 1543. Venne riconvocato l'anno dopo con la bolla \"Laetare Jerusalem\" (19 novembre 1544). Il Concilio si apr\u00ec solennemente a Trento il 13 dicembre 1545, III domenica di Avvento, nella cattedrale di San Vigilio, a fare gli onori di casa il principe-vescovo Cristoforo Madruzzo. Il pontefice era rappresentato da tre cardinali: Giovanni Ciocchi del Monte, Marcello Cervini e Reginald Pole.\nIl Concilio cont\u00f2 inizialmente pochi prelati, quasi tutti italiani, e fu quasi sempre controllato dai delegati pontifici.\nPer i primi due anni i padri conciliari dibatterono su questioni di carattere procedurale, mancando l'accordo tra il papa e l'imperatore: infatti mentre l'imperatore cercava di portare il dibattito su temi riformisti, il papa cercava di portarlo, invece, pi\u00f9 su temi di carattere teologico.\nLa scelta di Trento non aveva trovato gradimento a Roma. In curia si era accettata controvoglia la scelta di una citt\u00e0 dell'impero germanico; pi\u00f9 volte si tent\u00f2 anche di trasferire il concilio in una citt\u00e0 pi\u00f9 vicina a Roma, ma si dovette rinunciare all'idea per l'opposizione dell'imperatore. L'occasione giunse nel febbraio 1547 quando scoppi\u00f2 a Trento un'epidemia di peste. Ci\u00f2 provoc\u00f2 la partenza di molti prelati italiani: per il papa fu un danno poich\u00e9 essi erano suoi sostenitori. Prima che il danno divenisse irreparabile i Legati decisero, con la maggioranza dei due terzi, di trasferire la sede del Concilio da Trento a Bologna. Il papa conferm\u00f2 il trasferimento. A Bologna si tennero due sessioni. La prima incominci\u00f2 nello stesso anno 1547; la seconda si tenne nel 1549.\nDurante questo periodo la tensione tra il papa e l'imperatore sal\u00ec ulteriormente. I rapporti si inasprirono dapprima per una violenta protesta dell'imperatore (gennaio 1548), poi per il suo agire arbitrario presso la citt\u00e0 di Augusta, dove aveva fatto emanare un provvedimento provvisorio, il cosiddetto \"Interim di Augusta\" (30 giugno 1548). Questo documento, tanto dal lato dottrinale come da quello disciplinare, era sostanzialmente cattolico, per\u00f2 concedeva ai protestanti il matrimonio dei preti e fino a una decisione definitiva del concilio. Della restituzione dei beni ecclesiastici sequestrati non si faceva parola. Il papa ne fu scontentissimo perch\u00e9 vi vedeva un'ingerenza indebita dell'imperatore nella sfera dei diritti ecclesiastici. Per questo agire arbitrario di Carlo V, a cui si aggiungeva la morte del re di Francia Francesco I che privava il pontefice di un forte alleato, il 13 settembre 1549 Paolo III sospese il concilio. Il pontefice non vide la conclusione del concilio, che si protrasse fino al 1563.\nRelazioni con le istituzioni della Chiesa.\nDurante il regno di Paolo III fu approvata una riforma della curia.\nCon la bolla \"Regimini militantis Ecclesiae\" Paolo III concesse l'approvazione pontificia alla Compagnia di Ges\u00f9, fondata da Ignazio di Loyola due anni prima.\nIl 14 marzo 1543 (o 1544), con la bolla \"Iniunctum nobis\", abol\u00ec il tetto massimo di 60 membri imposto alla Congregazione. Il 31 luglio 1548 concesse al fondatore, Ignazio di Loyola, l'imprimatur alla pubblicazione a stampa dei suoi \"Esercizi spirituali\". Due gesuiti, Diego La\u00ednez e Alfonso Salmer\u00f3n, presero parte come teologi pontifici alla prima fase del Concilio di Trento (1546-1547).\nRelazioni con i monarchi europei.\nLa guerra tra Francia e Impero.\nIl pontefice si dichiar\u00f2 neutrale nella ultradecennale contesa tra la Francia e l'Impero. Paolo III incontr\u00f2 per la prima volta Carlo V nell'aprile 1536, quando l'imperatore era tornato in Europa dopo la vittoriosa campagna di Tunisi. Il soggiorno in Italia e i colloqui con il papa dovevano servire a Carlo V per sistemare definitivamente l'assetto geopolitico dell'Italia del Nord in funzione filo-asburgica. Nell'estate dello stesso anno scoppi\u00f2 una nuova guerra con il regno di Francia. Si schierarono al fianco dell'imperatore molti regnanti europei, tra cui: il fratello Ferdinando d'Asburgo (re di Boemia e d'Ungheria), il duca Guglielmo IV di Baviera, alcuni principi protestanti (tra cui il duca Maurizio di Sassonia)\nNella primavera del 1537, dopo quattro sanguinose battaglie, i francesi concordarono un armistizio con gli imperiali. Paolo III avanz\u00f2 la sua mediazione, che port\u00f2 al Convegno di Nizza nel giugno del 1538. Il pontefice si rec\u00f2 nella cittadina savoiarda, dove giunse il 17 maggio e si trattenne fino al 20 giugno. I due sovrani conclusero una tregua decennale. Paolo III incontr\u00f2 altre due volte Carlo V per definire con l'imperatore l'apertura del concilio ecumenico: nel settembre 1541 a Lucca e nel giugno 1543 a Busseto.\nMentre il concilio si apriva (13 dicembre 1545) l'imperatore era impegnato a combattere la lega dei protestanti (Lega di Smalcalda). Al concilio risult\u00f2 predominante la corrente degli intransigenti (cio\u00e8 contrari al dialogo con i protestanti), mentre Carlo V propendeva per un riassorbimento del dissenso attraverso il dialogo. La pubblicazione nel gennaio 1547 del decreto sulla dottrina della giustificazione, una vittoria del partito intransigente, incrin\u00f2 i rapporti con l'imperatore.\nIn aprile Carlo V sconfisse la lega dei protestanti (battaglia di M\u00fchlberg) ma, invece, di riportare tutta la Germania sotto l'egida del cattolicesimo, eman\u00f2 un decreto (Interim di Augusta) con il quale allevi\u00f2 le tensioni tra i principi cattolici e quelli luterani (15 maggio 1548). Ci\u00f2 caus\u00f2 la rottura dell'alleanza con Paolo III, che si rivolse al nuovo re di Francia Enrico II. Nel novembre 1549 il pontefice fece sospendre i lavori del concilio. Fu il suo ultimo atto ufficiale: pochi giorni dopo spir\u00f2.\nIl Ducato di Parma e Piacenza.\nIl papa aveva quattro figli; il primogenito era Pier Luigi. Considerato il figlio prediletto, il pontefice mir\u00f2 a costituire un ducato in Italia e a consegnarlo al figlio. Con l'approvazione dell'imperatore Carlo V acquist\u00f2 i ducati di Parma e Piacenza. Anche se essi appartenevano agli Stati Pontifici Paolo III pens\u00f2 di avere la meglio sulla riluttanza del collegio cardinalizio scambiando i ducati con i meno preziosi domini di Camerino e Nepi. L'imperatore accett\u00f2 la proposta, giudicando vantaggiosa la prospettata ricompensa di 12.000 unit\u00e0 di fanteria, 500 cavalieri e una considerevole quantit\u00e0 di denaro. Il 17 agosto 1545 Paolo III costitu\u00ec il Ducato di Parma e Piacenza in favore del figlio Pier Luigi, del nipote Ottavio e dei loro discendenti maschi e legittimi per ordine di primogenitura. I soldati promessi da Paolo III furono inviati all'imperatore sotto il comando di Ottavio Farnese.\nIl figlio cadde nella congiura di Piacenza, ordita da Ferrante I Gonzaga, vice-reggente imperiale e suo acerrimo nemico. Pier Luigi venne assassinato a Piacenza e Paolo III credette che ci\u00f2 non avesse potuto accadere all'insaputa dell'imperatore. Dopo la morte del figlio il papa riun\u00ec il concistoro e accus\u00f2 pubblicamente Ferrante del suo assassinio.\nPaolo III don\u00f2 tre rose d'oro: a Federico II Gonzaga (1537), a Ercole II d'Este (1543) e a Caterina de' Medici, regina consorte di Francia (1548).\nGoverno dello Stato Pontificio.\nNel 1540 fu incrementata la tassa sul sale nella citt\u00e0 di Perugia gi\u00e0 in crisi economica. La citt\u00e0 cacci\u00f2 i priori, istitu\u00ec il governo dei \"venticinque\", cinque per ogni rione. A questo punto il Papa scomunic\u00f2 l'intera popolazione della citt\u00e0. Questo nuovo governo appena formato era male organizzato e non riusc\u00ec a trovare un aiuto adeguato in poco tempo per sostenere una guerra (guerra del sale). Paolo III invi\u00f2 il proprio figlio Pier Luigi Farnese e mosse guerra contro la citt\u00e0. Perugia perse la propria autonomia e divenne parte integrante dello Stato Pontificio. Il pontefice fece anche costruire sopra parte della citt\u00e0 la Rocca Paolina, assicurandosi il controllo della stessa. Spese un'ingente somma per erigere la struttura difensiva e per questo venne criticato dal suo successore il papa Giulio III.\nMecenatismo e opere realizzate a Roma.\nPaolo III fu uno dei pi\u00f9 grandi mecenati del Rinascimento italiano. Accord\u00f2 protezioni a dotti e a letterati, fece costruire e restaurare cappelle, chiese e grandi monumenti romani. Durante il suo pontificato fu edificata la Cappella Paolina nel Palazzo Vaticano e fu avviata la costruzione della Sala Regia. Il pontefice promosse, fin dall'inizio del suo pontificato (con la costruzione della demolita villa papale indicata comunemente come Torre di Paolo III), un nuovo sviluppo edilizio di Roma, abbellendola con nuove vie e fontane, spendendo cifre elevate per migliorarne la viabilit\u00e0. La moneta detta \"giulio\", dopo di lui, prese a chiamarsi \"paolo\". Prima ancora dell'elezione al soglio pontificio riusc\u00ec a creare quella che oggi \u00e8 conosciuta come \"collezione Farnese\".\nFu amante dell'astrologia ed ebbe maghi e veggenti tra i suoi cortigiani, che consultava di sovente per ogni piccola cosa, per esempio per decidere l'ora di una partenza o la data di un concistoro. Tra i protagonisti di questa stagione il pi\u00f9 grande fu Michelangelo Buonarroti: il genio toscano si stabil\u00ec a Roma nel 1534 e visse nella Citt\u00e0 Eterna fino alla morte, avvenuta trent'anni dopo. Nel 1534 Paolo III gli commission\u00f2 il \"Giudizio universale\". In seguito gli affid\u00f2 molti altri incarichi, tra cui quello di sovrintendente a vita ai lavori della Basilica di San Pietro in Vaticano, la costruzione di un nuovo bastione - tuttora esistente - nella cinta delle Mura leonine, e la sistemazione della Piazza del Campidoglio. Il pittore veneziano Tiziano venne convocato a Roma dal Pontefice ed esegu\u00ec diversi ritratti di Paolo III e della sua famiglia. I dipinti, conservati fino al Settecento nelle collezioni dei Farnese a Parma, seguirono Elisabetta Farnese, ultima del suo casato, a Napoli dove ancora oggi si trovano nelle raccolte del museo di Capodimonte.\nPatrono di arti e scienze.\nIl pontefice nomin\u00f2 Alfonso Ferri insegnante di anatomia all'Universit\u00e0 La Sapienza e scelse Agostino Steuco come bibliotecario della collezione papale di manoscritti e stampe del Vaticano.\nIl noto astronomo polacco Niccol\u00f2 Copernico invi\u00f2 a Paolo III una lettera con le sue considerazioni sulla riforma del calendario giuliano. Il pontefice gli rispose. Per riconoscenza Copernico dedic\u00f2 a Paolo III la sua opera \"De revolutionibus orbium coelestium\".\nNel 1536 nomin\u00f2 Antonio da Sangallo architetto di tutte le fabbriche pontificie.\nIl 28 ottobre 1538, con la bolla \"In apostolatus culmine\", Paolo III fond\u00f2 l'Universit\u00e0 di Santo Domingo, la prima universit\u00e0 delle Americhe, intitolandola a San Tommaso d'Aquino.\nNello stesso anno istitu\u00ec il Collegio di Santa Maria all'interno dell'Universit\u00e0 di Sant'Andrea, la pi\u00f9 antica universit\u00e0 della Scozia.\nIl 5 gennaio 1548 il pontefice fond\u00f2 l'Universit\u00e0 di Reims con le facolt\u00e0 di Diritto civile e canonico, Medicina, Teologia e Arte.\nMorte e sepoltura.\nAll'et\u00e0 di ottantuno anni la sua salute peggior\u00f2 improvvisamente: un violento alterco con i nipoti Ottavio e Alessandro riguardo all'annessione del Ducato di Parma e Piacenza gli caus\u00f2 una grave infermit\u00e0 dalla quale non si risollev\u00f2 pi\u00f9.\nIl 10 novembre 1549, dopo quindici anni di densissimo pontificato che l'avevano visto protagonista delle vicende europee non solo religiose, Paolo III si spense. Fu sepolto nell'antica basilica di San Pietro in Vaticano.\nPaolo III nella storiografia.\nDurante il suo pontificato il fronte filoasburgico formato da alcuni signori italiani (i Gonzaga, Cosimo de' Medici e alcuni grandi feudatari) elabor\u00f2, con il sostegno di esponenti della corte imperiale e di un grande apparato propagandistico, un progetto teso a eliminare lo Stato della Chiesa e a ristabilire la piena sovranit\u00e0 dell'imperatore sul Patrimonio di San Pietro, riportando il papato alla condizione spirituale. Studi recenti lo hanno considerato un tornante decisivo nei rapporti tra le due massime autorit\u00e0 e nella ridefinizione dell'assetto politico-territoriale della penisola. La mancata adesione dell'imperatore caus\u00f2 per\u00f2 lo sfaldamento politico dell'alleanza. Il fallimento del progetto fu sancito dalla mancata elezione del candidato imperiale al Soglio di Pietro al conclave del 1549-50.\nGenealogia episcopale e successione apostolica.\nLa genealogia episcopale \u00e8:\nLa successione apostolica \u00e8:\nConcistori per la creazione di nuovi cardinali.\nPapa Paolo III durante il suo pontificato ha creato 71 cardinali nel corso di dodici distinti concistori.\nDiscendenza.\nNel 1500 Alessandro Farnese conobbe una donna che divenne la sua amante e con la quale ebbe quattro figli illegittimi, poi legittimati. La sua identit\u00e0 \u00e8 ufficialmente sconosciuta, ma probabilmente fu Silvia Ruffini. I quattro figli furono: \nNel 1505 il papa Giulio II legittim\u00f2 i primi due figli maschi; Ranuccio fu legittimato dal papa Leone X.\nTra i nipoti Alessandro (1520-1589), detto \u201cil Giovane\u201d e Ranuccio (1530-1565) (figli entrambi di Pier Luigi) abbracciarono la carriera ecclesiastica diventando cardinali. Alessandro fu cardinal nipote di Paolo III."}
{"id": "65023", "revid": "110157", "url": "https://it.wikipedia.org/wiki?curid=65023", "title": "Domiziano II", "text": "Biografia.\nLa vita di Domiziano \u00e8 testimoniata da Zosimo, che lo vuole arrestato e punito da Aureliano per tradimento, e dalla \"Historia Augusta\", dove viene descritto come comandante di Aureolo, nonch\u00e9 vincitore di Macriano Maggiore, ma non come usurpatore.\nProve non letterarie della sua esistenza sono costituite esclusivamente da due monete, una scoperta in Loira (Francia) nel 1900 e ritenuta inizialmente un falso, e la seconda scoperta in un vaso contenente altre 5000 monete del periodo 250-275 in Oxfordshire, Inghilterra, nel 2003, dall'archeologo dilettante Brian Malin.\nSi pensa che il regno di Domiziano sia durato pochi giorni: iniziato come reazione ad una invasione di Iutungi, sembra sia stato fatto liquidare dall'imperatore Aureliano per tradimento, forse per aver coniato le monete, per mano di Giulio Placidiano, comandante delle truppe del basso Rodano."}
{"id": "65024", "revid": "104485", "url": "https://it.wikipedia.org/wiki?curid=65024", "title": "Prima legge di Gay-Lussac", "text": "La prima legge di Gay-Lussac, detta anche prima legge - Gay-Lussac, nota all'estero come legge di Charles o come legge di Charles - Volta - Gay-Lussac, afferma che in una trasformazione isobara, ovvero in condizioni di pressione e quantit\u00e0 di sostanza costanti, il volume di un gas ideale \u00e8 direttamente proporzionale alla temperatura assoluta.\nLa legge prende il nome dal chimico-fisico francese Joseph Louis Gay-Lussac, che la formul\u00f2 nel 1802, anche se il francese Jacques Charles aveva scoperto la legge una quindicina d'anni prima, senza tuttavia pubblicare i risultati delle sue ricerche, cos\u00ec come il fisico italiano Alessandro Volta, che nel 1791 comp\u00ec analoghe ricerche sulla dilatazione dei gas, anticipando anch'egli i risultati di Gay-Lussac. \nAnche l'inglese Francis Hauksbee era pervenuto allo stesso risultato gi\u00e0 nel 1708, senza tuttavia fornirne una formulazione matematica rigorosa.\nFormulazione matematica e conseguenze fisiche.\nIndicando con formula_1 il volume di una quantit\u00e0 fissata di gas alla temperatura di formula_2 e con formula_3 il suo volume alla temperatura formula_4 (misurata in gradi Celsius), la legge \u00e8 espressa matematicamente dalla relazione:\nIl parametro formula_6 \u00e8 detto \"coefficiente di dilatazione termica\" e ha le dimensioni dell'inverso della temperatura perch\u00e9 il prodotto formula_7 \u00e8 adimensionale. \nPer un gas ideale formula_6 vale circa formula_9, pari a circa formula_10. \nRaccogliendo a fattor comune la costante formula_6 si ottiene:\nformula_12.\nQuindi, se formula_13 indica la temperatura assoluta del gas, cio\u00e8:\nformula_14,\nla prima legge di Gay Lussac prende la forma pi\u00f9 semplice\nche si pu\u00f2 formulare cos\u00ec:\nLa legge prevede che un gas ideale abbia volume nullo in corrispondenza della temperatura\nformula_16, \ndetta zero assoluto. Tutti i gas reali si liquefanno prima di giungere a tale temperatura: a formula_17 l'azoto, a formula_18 l'idrogeno. L'elio liquef\u00e0 a formula_19 e segue la legge di Gay-Lussac pi\u00f9 o meno fino a quella temperatura.\nLa prima legge di Gay Lussac \u00e8 sperimentalmente verificata per pressioni non troppo elevate e per temperature non troppo prossime a quella di liquefazione del gas, ovvero quando il gas si comporta quasi come un gas ideale. In tal senso, essa \u00e8 una \"legge limite\", essendo vera solo per condizioni che si avvicinano alla condizione (limite) di un gas ideale (al quale si avvicinano tutti i gas a pressioni molto basse e temperature molto alte)."}
{"id": "65025", "revid": "4122", "url": "https://it.wikipedia.org/wiki?curid=65025", "title": "Legge di Charles", "text": ""}
{"id": "65026", "revid": "121970347", "url": "https://it.wikipedia.org/wiki?curid=65026", "title": "Tocoferolo", "text": "Il tocoferolo \u00e8 un nutriente vitaminico essenziale e vitale per l'uomo, un potente antiossidante liposolubile, presente in molti vegetali, ad esempio nella frutta, nell'olio di canapa, nell'olio d'oliva e soprattutto nell'olio di germe di grano. Il tocoferolo \u00e8 uno dei principali composti detti vitamina E, e per questo ne viene comunemente usato interscambiabilmente il nome.\nVitamina E.\nI tipi di vitamina E sono otto:\nEsistono, in natura, otto composti, derivati del 6-cromanolo con quattro gruppi metilici legati all'anello aromatico e con una catena laterale isoprenoide a 16 atomi di carbonio, satura o insatura, in posizione 2, dotati di struttura chimica comune, aventi l'attivit\u00e0 biologica della vitamina E.\nA seconda della presenza di una catena satura o insatura, questi composti vengono divisi in due gruppi: i tocoferoli (\u03b1, \u03b2, \u03b3, \u03b4) e i tocotrienoli (\u03b1, \u03b2, \u03b3, \u03b4). Questi ultimi, infatti, presentano tre doppi legami sulla catena isoprenoide. La disposizione dei gruppi metilici permette di distinguere i singoli composti delle due classi.\nBiologicamente l'alfa tocoferolo \u00e8 la forma vitaminica pi\u00f9 potente e attiva.\nGli altri tocoferoli non hanno molta importanza anche se l'attivit\u00e0 ossidante aumenta passando dall'alfa al delta, inversamente all'attivit\u00e0 vitaminica.\nStoria.\nLa vitamina E, scoperta nel 1922 dall'embriologo Herbert Evans e dalla sua assistente Katherine Bishop, \u00e8 il fattore liposolubile in grado di prevenire la morte fetale animale. Inizialmente chiamata fattore X, venne successivamente denominata vitamina E (venne scoperta dopo la vitamina D), e nel 1927 si vide che essa era un nutriente essenziale per mantenere fertili i ratti di laboratorio.\nNel 1936 dall'olio di germe di grano venne isolato un fattore con la stessa attivit\u00e0 biologica della vitamina E; la sua struttura venne determinata da Erhard Fernholz nel 1938 e venne denominato \u03b1-tocoferolo. Nello stesso anno Paul Karrer realizz\u00f2 la sintesi di una miscela racemica di \u03b1-tocoferolo. Successivamente da molti oli vegetali vennero isolati altri composti aventi attivit\u00e0 simile: i tocotrienoli e il \u03b2, \u03b3, \u03b4-tocoferolo.\nLa scoperta che la vitamina E \u00e8 essenziale anche per l'uomo avvenne solamente nel 1968.\nChimica.\nI tocoferoli presentano tre centri stereogenici (su C2, C4 e C8) e i tocotrienoli uno solo (C2). Il tocoferolo naturale, usato come termine di confronto per la valutazione dell'attivit\u00e0 biologica delle altre sostanze, essendo il pi\u00f9 attivo, presenta i tre atomi chirali nella configurazione R (per cui viene detto anche RRR-tocoferolo).\nI tocoferoli sono composti oleosi, insolubili in acqua e solubili nei solventi apolari. Sono facilmente degradati dall'ossigeno e dai raggi UV e sono abbastanza resistenti al calore.\nL'assorbimento della vitamina E \u00e8 conosciuto bene solo per quel che riguarda i tocoferoli. Essi vengono assorbiti a livello dell'intestino tenue previa precedente idrolisi, qualora presenti sotto forma di esteri. La buona funzionalit\u00e0 delle vie di idrolisi e assorbimento dei lipidi sono essenziali anche per i tocoferoli in quanto essi vengono inclusi in micelle formate dagli acidi biliari e dai prodotti dell'idrolisi lipidica avvenuta per azione del succo pancreatico. Generalmente l'assorbimento dei tocoferoli varia tra il 20 e il 40% di quello assunto con i cibi.\nI tocoferoli vengono assorbiti dagli enterociti e vengono poi rilasciati, inglobati nei chilomicroni, nella circolazione linfatica e da l\u00ec rilasciati in quella sistemica. Nel flusso ematico, essi vengono trasportati inclusi nelle lipoproteine.\nNel fegato viene attuata una selezione preferenziale del RRR-tocoferolo che viene incorporato nelle lipoproteine epatiche, mentre gli altri composti con azione vitaminica simile non vengono accettati. Questo processo avviene grazie a una specifica proteina legante l'\u03b1-tocoferolo (\u03b1-tocopherol binding protein: \u03b1-TBP) che lo lega, lo trasporta agli scompartimenti cellulari e ne permette l'inclusione nelle lipoproteine.\nLa maggior parte della vitamina E plasmatica viene rinvenuta nelle lipoproteine a bassa densit\u00e0 (LDL), ma se ne trova anche a livello delle VLDL e delle lipoproteine ad alta densit\u00e0 (HDL). La vitamina viene scambiata tra le diverse lipoproteine, ma \u00e8 anche ceduta agli eritrociti e a vari tessuti (specialmente adiposo e muscolare) tramite l'azione di lipasi che, scindendo i trigliceridi, permettono anche la liberazione del tocoferolo.\nIl metabolismo del tocoferolo \u00e8 assai lento ed esso viene eliminato nelle feci, sotto forma di \u03b1-tocoferilidrochinone e \u03b1-tocoidrochinone, e nelle urine sotto forma di acido tocoferonico, tutti composti che vengono coniugati con acido glucuronico.\nAzioni biologiche.\nLe azioni e i meccanismi con cui la vitamina E agisce nell'organismo erano quasi del tutto oscuri fino a un decennio fa.\nLa vitamina ha un ruolo importante, quale fattore antiossidante, nella prevenzione dell'ossidazione degli acidi grassi polinsaturi, evento chiave nello sviluppo del processo di perossidazione lipidica. Tale evento, scatenato dall'azione di radicali liberi, si sviluppa attraverso delle reazioni a catena che continuano il processo. La vitamina E \u00e8 in grado di bloccare questo fenomeno donando un atomo di idrogeno ai radicali perossilipidici, rendendoli in tal modo meno reattivi e bloccando di fatto la perossidazione lipidica. Tale reazione redox trasforma la vitamina E in un radicale \u03b1-tocoferossilico che \u00e8 piuttosto stabile, grazie allo sviluppo di fenomeni di risonanza, e che pu\u00f2 reagire con la vitamina C o con il glutatione o con il coenzima Q10 per riformare l'\u03b1-tocoferolo.\nPoich\u00e9 lo sviluppo della perossidazione lipidica pu\u00f2 determinare profonde alterazioni delle membrane cellulari, si comprende il motivo per cui alla vitamina E \u00e8 riconosciuto un ruolo importante nel mantenere tali strutture indenni. Ci\u00f2 \u00e8 verificato anche dal fatto che gli eritrociti, che sono particolarmente sottoposti a stress ossidativo, risentono abbastanza presto di stati carenziali di vitamina E divenendo pi\u00f9 sensibili all'emolisi.\nLa vitamina E, inoltre, sembra regolare l'attivit\u00e0 della lipossigenasi e della cicloossigenasi. Tali enzimi sono coinvolti nella formazione di prostanoidi, composti capaci di mediare i fenomeni d'aggregazione piastrinica i quali vengono accentuati dalla mancanza della vitamina.\nQualche studio biochimico ha evidenziato che il tocoferolo pu\u00f2 interferire con l'attivit\u00e0 di certe chinasi calcio/fosfolipide-dipendenti o proteina chinasi C (PKCs). Studi pi\u00f9 dettagliati hanno dimostrato che l'effetto diretto sulla PKC \u00e8 minimo; piuttosto, il tocoferolo interagisce direttamente con la proteina fosfatasi 2A (PP-2A), che poi defosforila diversi substrati cellulari tra cui proprio alcune isoforme di PKC. Grazie a questo meccanismo, inoltre, il tocoferolo a certe dosi pu\u00f2 comportarsi da anti-proliferativo su cellule tumorali. La PP-2A, infatti disattiva parzialmente le chinasi attivate dai mitogeni (MAPKs), che si sa essere utilizzate nella trasduzione del segnale di molti fattori di crescita. L'azione del tocoferolo come tale o come derivato organico (succinato) sulla crescita delle cellule maligne \u00e8 provata da tempo (vedere Bibliografia).\nUn gruppo di ricercatori italiani dell'Universit\u00e0 di Ann Harbor nel Michigan ha scoperto come il tocoferolo pu\u00f2 esercitare effetti diretti sull'espressione genica. Gli studi di questo gruppo hanno condotto alla scoperta di una proteina del citoplasma cellulare in grado di legare il tocoferolo (la Tocopheryl-Activated Protein-1; TAP-1) e programmare l'espressione di geni specifici. L'azione coordinata di questi geni permetterebbe risposte specifiche a livello dell'apparato cardiovascolare, immunologico, nervoso e cartilagineo.\nPoco chiaro \u00e8 invece l'effetto sul colesterolo e sul cuore che potrebbero essere parzialmente mediati da un gruppo di recettori collegati al metabolismo dei lipidi e dei perossisomi (Peroxisomal Proliferation-Activating Receptors; PPARs). Sebbene sugli animali l'uso di tale composto si sia rivelato utile nel prevenire i danni cardiovascolari, gli studi clinici sull'uomo hanno fornito risultati dubbi. Una recente meta-analisi ha addirittura concluso che l'uso di alte dosi di vitamina E determinerebbe un aumento della mortalit\u00e0.\nRecenti studi hanno dimostrato come la vitamina E possa promuovere l'attivit\u00e0 degli osteoclasti, giocando un ruolo nella diminuzione della massa ossea. Questo \u00e8 stato dimostrato mediante topi knockout per \u03b1-tocopherol transfer protein (Ttpa): questi dimostravano un'elevata massa ossea in seguito a bassi livelli di riassorbimento di quest'ultima. Se agli stessi veniva somministrata un'adeguata quantit\u00e0 di vitamina E, essi andavano incontro a una perdita di massa nel tessuto osseo.\nVitamina E e insulina.\nIn accordo alle interazioni biochimiche esistenti tra il tocoferolo e i suddetti recettori perossisomiali (PPARs), \u00e8 stata avanzata l'ipotesi che la supplementazione con tocoferolo (sotto forma di olio di germe di grano) possa essere di beneficio nei pazienti affetti da diabete. Una inter-regolazione tra PPARs e tocoferolo in effetti \u00e8 stata provata; inoltre il diabete \u00e8 una condizione metabolica in cui lo stress ossidativo \u00e8 particolarmente pronunciato. Questo giustificherebbe l'integrazione terapeutica della vitamina E, che \u00e8 nota per le sue ottime propriet\u00e0 antiossidanti.\nNon sono per\u00f2 ancora chiari i meccanismi attraverso i quali la supplementazione con tocoferolo possa ridurre il fabbisogno di insulina giornaliera nei pazienti con diabete di tipo 1 (IDDM). Alcuni Autori puntano sull'eliminazione dei radicali liberi, responsabili in parte di provocare un effetto di insulino-resistenza; ci\u00f2 in parte \u00e8 vero, dato che una cattiva utilizzazione del glucosio porta alla genesi di sottoprodotti indesiderati come alcoli riducenti (i famosi \"poli-oli\" responsabili delle complicanze diabetiche), aldeidi tossiche come la metilgliossale e derivati del diossi-acetone. Altri dati, invece, suggeriscono che un difetto di regolazione dell'espressione genica mediata dall'insulina sia correggibile con la supplementazione di tocoferolo, grazie al miglioramento del metabolismo lipidico operato dai recettori PPARs.\nNon si hanno dati conclusivi su quali delle due ipotesi si possano basare le precedenti asserzioni. Entrambe sono verit\u00e0 biochimiche abbastanza assodate (specialmente nel caso del diabete di tipo 1), ma quanto esse incidano nella patologia in s\u00e9 o sulle complicanze o la biodisponibilit\u00e0 dell'insulina, o ancora nel diabete di tipo 2, \u00e8 ancora oggetto di intensi studi.\nFonti alimentari.\nSono ricchi di vitamina E gli alimenti di origine vegetale \"in primis\" semi (e di conseguenza gli oli da essi derivati, fra i quali l'olio di canapa), seguiti da cereali, frutta e ortaggi. Molto ricche ne sono le nocciole, le noci e le mandorle. Il contenuto vitaminico viene ridotto dai processi di cottura, soprattutto dalla frittura e dalla cottura al forno. La vitamina E pu\u00f2 perdersi anche stando a contatto con l'ossigeno; tale fenomeno viene accentuato dalla contemporanea presenza di metalli e acidi grassi polinsaturi e ridotto dalla presenza di antiossidanti.\nCarenza.\nSviluppare carenza di vitamina E \u00e8 complicato in quanto i suoi depositi nell'organismo sono ingenti (soprattutto nel fegato). Il neonato prematuro, invece, ha depositi scarsi di questo composto per cui pu\u00f2 sviluppare fenomeni carenziali caratterizzati da anemia emolitica e talvolta edema degli arti inferiori. Nell'adulto pu\u00f2 comparire deficit di vitamina E solo in casi di malassorbimento o abetalipoproteinemia e ci\u00f2 comporta l'insorgenza di una sindrome neurodegenerativa con neuropatia periferica, miopatia e atassia cerebellare; \u00e8 stata notata anche una correlazione con la dermatite seborroica.\nLivelli di assunzione e tossicit\u00e0.\nPoich\u00e9 la vitamina E \u00e8 presente in otto forme, per poter effettuare valutazioni comparative tra esse si ricorre all'uso dei \"Tocoferolo Equivalenti\" o delle \"Unit\u00e0 internazionali\" (UI).\n1 Tocoferolo Equivalente = 1\u00a0mg RRR-tocoferolo = 1,5 UI = 2\u00a0mg \u03b2-tocoferolo = 3\u00a0mg \u03b3-tocotrienolo = 10\u00a0mg \u03b3-tocoferolo.\nAl momento non si \u00e8 in grado di stabilire un valore preciso di assunzione giornaliera di vitamina E, in quanto esso dipende dallo stato delle difese antiossidanti dell'organismo e dalla quantit\u00e0 di acidi grassi polinsaturi presenti nella dieta. Al momento, per la popolazione italiana, si consiglia un'assunzione di 8\u00a0mg/die o comunque un apporto non inferiore ai 3\u00a0mg/die per le donne e 4\u00a0mg/die per gli uomini. Secondo uno studio del 2011, i supplementi di vitamina E aggiunti alla dieta (la ricerca prevedeva un dosaggio di 400 UI al giorno per un periodo tra i 7 e i 12 anni) provocherebbero un incremento lieve, seppure statisticamente significativo, del rischio di ammalarsi di carcinoma della prostata. L'aumento di rischio calcolato, in termini di incidenza, sarebbe pari a 1,6 su 1\u00a0000 persone per anno rispetto al placebo."}
{"id": "65028", "revid": "1541824", "url": "https://it.wikipedia.org/wiki?curid=65028", "title": "Simchat Torah", "text": "Simchat Torah (\u05e9\u05de\u05d7\u05ea \u05ea\u05d5\u05e8\u05d4) \u00e8 una festivit\u00e0 ebraica che si svolge al termine della festivit\u00e0 di Sukkot. In ebraico significa \"Gioia della Torah\".\nSecondo la legge ebraica, i primi due giorni della festa di Sukkot sono giorni di festa piena. I cinque giorni successivi sono giorni normali che mantengono alcuni tratti della festivit\u00e0. Il settimo giorno \u00e8 chiamato \"Hoshanah Rabbah\" e viene celebrato in una maniera particolare con preghiere e liturgia a s\u00e9.\nNello stato di Israele Sukkot dura sette giorni includendovi anche Shemini Atzeret. Al di fuori di Israele, nella diaspora, Sukkot dura otto giorni. Mentre in Israele Simchat Torah viene celebrato lo stesso giorno di Shemini Atzeret, in diaspora viene celebrato il nono giorno, come festa a s\u00e9 stante.\nOrigine Biblica.\nIl nome \"Simchat Torah\" non entr\u00f2 nell'uso per molto tempo. Nel Talmud (Megillah 31a) \u00e8 chiamato semplicemente \"secondo giorno di Shemini Atzeret\". Il termine \"Simchat Torah\" inizi\u00f2 ad essere usato dopo l'introduzione del ciclo annuale di lettura della Torah e deriva dal fatto che in questo giorno si completa la lettura della Torah stessa.\nLa Liturgia.\nNel IX secolo alcune comunit\u00e0 ebraiche europee associarono alla festa la lettura di alcuni brani dei Profeti. Nel XIV secolo venne introdotta la lettura dei primi passi della Genesi immediatamente dopo il termine della lettura del Deuteronomio. Nei paesi dell'europa mediterranea divenne uso estrarre tutti i Sefarim dall'arca santa e cantare inni diversi per ognuno dei rotoli. Nell'europa settentrionale chi terminava la lettura del Deuteronomio, elargiva un'offerta alla Sinagoga e veniva offerta a tutti i presenti una ricca libagione.\nAl termine del XV secolo molti rabbini permisero i balli in sinagoga per celebrare la festivit\u00e0.\nDurante il XVI secolo l'uso di estrarre i rotoli e sfilare solennemente con essi nella notte del 22 di Tishr\u00ec divenne uso comune. La stessa sera, al termine della processione, venivano letti alcuni brani della Torah.\nIn Polonia c'era l'uso, in occasione della festivit\u00e0, di vendere, ai membri della comunit\u00e0, il privilegio di eseguire alcune funzioni durante il servizio dello Shabbat e delle festivit\u00e0. Le sinagoghe utilizzavano questo metodo per recuperare fondi per il proprio funzionamento. I finanziatori venivano fatti salire al Sefer e ricevevano una benedizione da parte di tutta la congregazione.\n\u00c8 divenuto uso comune che ogni uomo della comunit\u00e0 legga un brano della Torah. In particolare il passo del Deuteronomio 33;1-29 viene ripetuto finch\u00e9 tutti gli uomini sono saliti al Sefer. Questa pratica \u00e8 seguita tutt'oggi.\nLa persona a cui viene concesso, ed offerto, il privilegio di concludere la lettura della Torah con il passo del Deuteronomio 34;1-12 viene indicato con il nome di Hatan Torah (\"Sposo della Torah\"). Dopo di lui un'altra persona riprender\u00e0 la lettura della Torah dal primo versetto della Genesi. Questa persona verr\u00e0 chiamata Hatan Bereshit (\"Sposo della Genesi\").\nSebbene la lettura della Torah inizi formalmente in questo giorno, lo shabbat successivo, la lettura della Torah riprender\u00e0 dal primo versetto della Genesi, ignorando che questo sia gi\u00e0 stato letto.\nUsi italiani.\nNelle sinagoghe italiane c'\u00e8 l'uso di cantare in maniera gioiosa gli inni che accompagnano la sfilata dei Sefarim. Balli e canti si prolungano il pi\u00f9 possibile. In alcune sinagoghe, inoltre, c'\u00e8 l'uso di lanciare, ai bambini che partecipano ai balli, caramelle e dolcetti.\nLe ricorrenze nel calendario gregoriano.\nNegli ultimi anni Simchat Torah \u00e8 caduta nel calendario gregoriano nei seguenti giorni:\nCome per tutte le altre feste ebraiche, l'inizio della festa coincide con il tramonto del giorno precedente."}
{"id": "65029", "revid": "299505", "url": "https://it.wikipedia.org/wiki?curid=65029", "title": "Seconda legge di Gay-Lussac", "text": "La seconda legge di Gay-Lussac, detta anche seconda legge di Volta - Gay-Lussac, nota all'estero come legge di Amontons o come legge di Amontons - Volta - Gay-Lussac, \u00e8 una legge costitutiva che descrive come, in una trasformazione isocora in condizioni di volume costante, la pressione di un gas sia direttamente proporzionale alla sua temperatura assoluta.\nQuesta legge prende il nome dal chimico-fisico francese Joseph Louis Gay-Lussac, che la formul\u00f2 nel 1802, anche se era gi\u00e0 stata scoperta un secolo prima da Guillaume Amontons; anche il fisico italiano Alessandro Volta, che nel 1791 comp\u00ec ricerche analoghe sulla dilatazione dei gas, anticip\u00f2 come per la prima legge, i risultati di Gay-Lussac.\nFormulazione matematica e conseguenze fisiche.\nIndicando con formula_1 la pressione di un gas alla temperatura di formula_2 e con formula_3 la pressione a una temperatura formula_4, questa legge \u00e8 espressa matematicamente dalla relazione:\ncon formula_6 in \u00b0C.\nIl parametro formula_7 \u00e8 detto \"coefficiente di espansione dei gas\" e vale per tutti i gas circa formula_8, pari a circa formula_9. (Le dimensioni di formula_7 sono formula_11 perch\u00e9 il prodotto formula_12 deve essere adimensionale).\nformula_7 rappresenta quindi l'aumento relativo di pressione subito dal gas quando la sua temperatura aumenta di formula_14. Ad esempio, se la temperatura del gas aumenta da formula_15 a formula_16, la pressione del gas a formula_16 \u00e8 formula_18; la pressione del gas aumenta cio\u00e8 del 36% circa.\nSe la temperatura viene ridotta a valori inferiori a formula_2, allora la pressione formula_3 viene proporzionalmente ridotta; l'equazione prevede che essa si annulli in corrispondenza di una temperatura formula_21. \nTale temperatura \u00e8 detta zero assoluto. In realt\u00e0 la maggior parte dei gas si liquef\u00e0 prima di giungere a tale temperatura: l'azoto a formula_22, l'idrogeno a formula_23.\nL'elio tuttavia liquef\u00e0 solo a formula_24 e segue la legge di Gay-Lussac pi\u00f9 o meno fino a quella temperatura. \nSe formula_25 rappresenta la temperatura assoluta del gas, la seconda legge di Gay-Lussac prende la forma pi\u00f9 semplice:\nDunque la legge si pu\u00f2 esprimere nei termini seguenti:\nLa seconda legge di Gay-Lussac \u00e8 sperimentalmente verificata per pressioni non troppo elevate e per temperature non troppo prossime alla temperatura di liquefazione del gas, ovvero quando il gas si comporta come un gas ideale. In tal senso, essa \u00e8 una \"legge limite\", essendo rigorosamente vera solo per condizioni che si avvicinano alla condizione limite di gas ideale (al quale si avvicinano tutti i gas per pressioni molto basse e temperature molto alte)."}
{"id": "65030", "revid": "2912", "url": "https://it.wikipedia.org/wiki?curid=65030", "title": "Umberto D", "text": ""}
{"id": "65031", "revid": "212348", "url": "https://it.wikipedia.org/wiki?curid=65031", "title": "Brad Henry", "text": "\u00c8 membro del Partito Democratico. Fu eletto nel 2002, sconfiggendo l'ex congressista repubblicano Steve Largent ed il candidato indipendente Gary Richardson.\nBrad Henry si insedi\u00f2 come 26\u00ba governatore dell'Oklahoma il 13 gennaio del 2003.\nNacque a Shawnee da una famiglia battista residente in Oklahoma da tre generazioni, studi\u00f2 all'Universit\u00e0 dell'Oklahoma conseguendo una laurea in economia nel 1985 ed una in legge nel 1988.\nPrima dell'elezione a governatore esercitava la professione di avvocato ed era membro del senato dell'Oklahoma."}
{"id": "65040", "revid": "5", "url": "https://it.wikipedia.org/wiki?curid=65040", "title": "Bacillo di Nicolayer", "text": ""}
{"id": "65054", "revid": "5", "url": "https://it.wikipedia.org/wiki?curid=65054", "title": "Ovaio", "text": ""}
{"id": "65055", "revid": "9", "url": "https://it.wikipedia.org/wiki?curid=65055", "title": "Legge di Volta Gay-Lussac", "text": ""}
{"id": "65057", "revid": "125613677", "url": "https://it.wikipedia.org/wiki?curid=65057", "title": "Amadeo Bordiga", "text": "Portatore di una visione del comunismo di trazione marxista pura da contaminazioni totalitarie di stampo stalinista e critico verso molte posizioni bolsceviche, ebbe anche da ridire sulla filosofia del materialismo dialettico (portatrice automatica dell'ateismo filosofico in ambito comunista). Bordiga fu a capo della principale corrente (quella degli \"astensionisti\" del PSI) che port\u00f2 alla fondazione del Partito Comunista d'Italia dopo la scissione avvenuta al Congresso di Livorno del PSI nel 1921. Da militante rivoluzionario, lott\u00f2 apertamente contro l'egemonia stalinista nella Terza Internazionale e \"\"contro le degenerazioni del movimento rivoluzionario mondiale\"\"\nScienza, arte, rivoluzione.\nLa formazione di Bordiga fu di carattere scientifico. A differenza della quasi totalit\u00e0 dei politici moderni, egli, abbracciando il marxismo, sottopose fin da ragazzo la teoria politica a una visione scientifica piuttosto che il contrario (nelle sue opere della maturit\u00e0 sostenne che la scienza moderna \u00e8 marcatamente influenzata dall'ideologia). Il padre Oreste, piemontese, fu uno stimato studioso di scienze agrarie, la cui autorevolezza era riconosciuta specialmente a proposito dei secolari problemi agrari del Mezzogiorno italiano. Lo zio paterno Giovanni fu matematico, esperto di geometria proiettiva, insegnante all'Universit\u00e0 degli Studi di Padova, militante del radicalismo tardo risorgimentale (appassionato d'arte, fu tra i fondatori della Biennale di Venezia).\nLa madre, Zaira degli Amadei, discendeva da un'antica famiglia fiorentina e il nonno materno conte Michele Amadei fu cospiratore nelle lotte risorgimentali e deputato per otto legislature. L'ambiente familiare fu dunque fondamentale nella formazione del giovane rivoluzionario, che seppe fondere la scienza con l'arte, come ebbe a dire nel 1960 a proposito dell'intero movimento rivoluzionario. Con queste premesse, Bordiga si laure\u00f2 in ingegneria al Politecnico di Napoli nel 1912. Aveva gi\u00e0 conosciuto il movimento socialista al liceo, tramite il suo professore di fisica (Calvi) e nel 1910 aveva aderito al Partito Socialista Italiano.\nDal \"Circolo Carlo Marx\" alla fondazione del PCd'I.\nL'opposizione dei socialisti radicali alla guerra italo-turca lo vide in prima linea nelle assemblee e in piazza, come registrano i rapporti di polizia. Nell'aprile del 1912 fond\u00f2 con alcuni giovani compagni il Circolo Carlo Marx, gruppo che usc\u00ec dalla sezione napoletana del PSI ma non dal partito, rientrandovi quando termin\u00f2 il tentativo delle manovre bloccarde con i massoni. Sotto la sua influenza, la sezione napoletana del partito divenne il nucleo di una combattiva corrente che poco a poco si fece strada nei convegni locali della giovent\u00f9 socialista e nei congressi nazionali del partito. Nello stesso tempo cresceva l'esperienza di lotta, vissuta in una delle aree industriali, quella ad est di Napoli che allora era tra le pi\u00f9 sviluppate d'Italia.\nIl suo rifiuto dell'approccio pedagogico alla politica divenne in quegli anni uno dei suoi cavalli di battaglia. Fu fin dall'inizio profondamente ostile alla democrazia rappresentativa, che considerava strettamente legata all'elettoralismo borghese: \"Se esiste una totale negazione dell'azione democratica, essa va ricercata nel socialismo\" (In \"Il Socialista\", 1914). Fu contrario alla libert\u00e0 di azione concessa ai parlamentari socialisti, che invece egli voleva porre sotto il diretto controllo della direzione del partito. Similmente alla maggior parte dei socialisti nei paesi mediterranei, fu avversario severo della massoneria.\nAllo scoppio della guerra, nel 1914, si distinse per la sua campagna rigorosamente antimilitarista. Nel 1915 fu chiamato alle armi e dovette sospendere l'attivit\u00e0 aperta contro la guerra. Esonerato dal servizio attivo per grave miopia, riprese l'attivit\u00e0 politica presentando nel partito, nel 1917, una mozione contro la formula ambigua e fuorviante di \"n\u00e9 aderire n\u00e9 sabotare\". Dest\u00f2 grande sorpresa fra i dirigenti del partito il risultato della votazione: 14.000 voti per la mozione della Sinistra e 17.000 per quella degli altri raggruppamenti. Nell'agosto del 1917 Bordiga fu l'animatore della \"Frazione Intransigente Rivoluzionaria\", della quale scrisse le tesi politiche, fatte accettare quasi all'unanimit\u00e0 al seguente congresso della Federazione Giovanile.\nAllo scoppio della Rivoluzione d'ottobre nell'ottobre del 1917, ader\u00ec al movimento comunista internazionale e form\u00f2 la \"Frazione Comunista Astensionista\" all'interno del PSI. Al congresso socialista di Bologna del 1919 Amadeo Bordiga, aderente ai principi della Rivoluzione d'ottobre, in cui vedeva la corretta rotta che avrebbe dovuto seguire il Partito Socialista Italiano, propose di cambiare il nome del partito con quello di \"Partito Comunista\" e di espellerne i moderati \"socialisti riformisti\" di Filippo Turati. Infatti Bordiga, convinto dell'incompatibilit\u00e0 tra socialismo e democrazia, riteneva che \"\"il proletariato poteva davvero impadronirsi del potere politico solo strappandolo alla minoranza capitalista con la lotta armata, con l'azione rivoluzionaria\", e pertanto il partito non avrebbe nemmeno dovuto partecipare alle elezioni. La sua corrente fu definita \"comunista astensionista\"\".\nFu questa corrente, alla quale si affianc\u00f2 quella torinese de \"L'Ordine Nuovo\" di Antonio Gramsci e Palmiro Togliatti, a uscire dal PSI a Livorno nel gennaio 1921 per formare il Partito Comunista d'Italia (Pcd'I). Era l'epilogo di una lunga divisione interna ai socialisti, che fin dal 1919 si erano trovati nel dilemma se accettare o meno interamente le condizioni poste da Lenin per entrare nella Terza Internazionale.\nNel corso delle dispute su queste condizioni, Bordiga, partecipando al Secondo Congresso dell'Internazionale Comunista nel 1920, fece aggiungere 2 condizioni alle 19 gi\u00e0 fissate da Lenin. Nonostante l'appoggio di Lenin ai comunisti italiani contro i riformisti del PSI, le posizioni astensioniste di Bordiga furono criticate dallo stesso Lenin in \"L'estremismo: una malattia infantile del comunismo\" (cui Bordiga rispose negli anni cinquanta con un saggio contro i falsificatori di Lenin). Secondo alcuni gruppi politici contemporanei pi\u00f9 o meno vicini alle posizioni di Bordiga, la storia avrebbe gi\u00e0 dimostrato l'esattezza di queste teorie. Molto amico di Antonio Imperato, anch'egli di Ercolano, dove presso l'abitazione di quest'ultimo e in gran segreto, nel 1924 si tenne una riunione con i comunisti napoletani con la presenza tra gli altri di Antonio Gramsci.\nDalla guida del PCd'I all'emarginazione.\nSotto la guida carismatica di Bordiga, il Partito Comunista d'Italia si avvi\u00f2 ad essere un organismo assai dissimile dagli altri partiti che avevano aderito all'Internazionale. La composizione prettamente operaia non aveva prodotto la solita gerarchia interna piramidale con al vertice gli intellettuali. D'altra parte, la pur rigorosa disciplina interna non si fondava tanto su disposizioni statutarie, quanto sul programma e su quello che proprio in quel periodo si stava configurando come \"centralismo organico\". Questo particolare assetto \"naturale\" fu spiegato e rivendicato gi\u00e0 dal 1921 come elemento distintivo della Sinistra Comunista \"italiana\". In un articolo dello stesso anno, Bordiga chiarisce che il partito rivoluzionario si caratterizza per il fatto di essere gi\u00e0 il progetto, la base fondante della societ\u00e0 futura e da questa deriva la sua specifica natura e struttura, mentre rigetta ogni meccanismo interno mutuato dalla societ\u00e0 presente.\nBordiga fu eletto nel Comitato centrale del Pcd'I e vi rimase fino al suo arresto nel 1923. Nel giugno egli e gli altri dirigenti arrestati vennero sostituiti alla direzione del partito per ordini di Mosca. Assolto al processo, rifiut\u00f2 di entrare nel comitato esecutivo. Nel 1926 partecip\u00f2 al Congresso clandestino di Lione, dove la Sinistra fu messa in minoranza dai centristi allineati a Mosca (Gramsci, Togliatti, Terracini, tra gli altri, si erano schierati con il campo che si stava delineando come stalinista) con vari espedienti, nonostante disponesse ancora della stragrande maggioranza dei voti congressuali.\nSubito dopo il Congresso di Lione, in cui furono presentate le ultime tesi che la Sinistra Comunista pot\u00e9 scrivere in difesa dell'Internazionale, Bordiga partecip\u00f2 al VI Esecutivo allargato dell'IC, dove tent\u00f2 per l'ultima volta di intervenire in difesa dei principii fondanti di quello che doveva essere il partito mondiale. Nello stesso anno fu arrestato e inviato al confino nell'isola di Ustica, dove con Gramsci contribu\u00ec a organizzare la vita dei prigionieri, tra i quali Giuseppe Scalarini e i fratelli Rosselli. Al rilascio fu sempre pi\u00f9 emarginato dall'attivit\u00e0 politica finch\u00e9 il 20 marzo 1930 venne espulso per aver difeso Lev Trotsky nonostante le divergenze con lui. Per diversi anni non pot\u00e9 pi\u00f9 svolgere politica attiva, controllato notte e giorno dalla polizia fascista.\nIl rapporto con Gramsci.\nBordiga aveva un rapporto quasi paterno e protettivo nei confronti del giovane Gramsci, fisicamente poco adatto alla dura lotta politica del tempo, in ambiente di guerra civile. Cercava di assecondare come poteva \"il suo lento evolvere dall'idealismo filosofico al marxismo\". Gli fu amico anche nei momenti di dura polemica.\nQuando il gruppo gramsciano si avvicin\u00f2 alla Sinistra, reput\u00f2 \"leale\" il titolo della sua rivista, che non parlava di Classe, Stato e Societ\u00e0 come facevano i comunisti, ma genericamente di \"Ordine Nuovo\". Bordiga scherzava sulla concezione antideterministica di Gramsci, che ancora nel 1919 interpretava la Rivoluzione d'ottobre come una specie di \"miracolo della volont\u00e0 umana\", contro ogni determinismo delle reali condizioni economiche e politiche della Russia: \"Solo a rilento Gramsci accett\u00f2 le direttive marxiste sulla dittatura del partito e sulla stessa incidenza del sistema marxista, fuori dell'economia di fabbrica, in una visione radicale di tutti i rapporti di fatti nel mondo umano e naturale\". Quando poi conobbe Lenin, racconta ancora Bordiga, \"la cosa non rest\u00f2 senza effetto; maestro ed allievo non erano da dozzina\".\nGramsci ammetteva di non accettare tutto del marxismo e di maturare lentamente, tanto che rispose a tono: \"Preferiremo sempre quelli che imparano lentamente capitoli del marxismo a quelli che li dimenticano\". Ma ancora nel 1926, in margine al Congresso di Lione, quando ormai la Sinistra era liquidata, a una precisa affermazione di Bordiga, che ormai considerava un avversario da rimuovere, rispose: \"Do atto alla sinistra di avere finalmente acquisita e condivisa la sua tesi, che l'aderire al comunismo non comporta solo aderire ad una dottrina economica e storica e ad un'azione politica, ma una visione ben definita, e distinta da tutte le altre, dell'intero sistema dell'universo anche materiale\".\nAlla fine del 1926, nel confino di Ustica, nel quale si trovarono insieme per qualche tempo, Bordiga e Gramsci organizzarono una \"scuola di partito\" per prigionieri dove nessuna \"materia\" era esclusa. Di comune accordo, tenevano a turno \"lezioni\" in cui l'uno esponeva la materia secondo le tesi dell'altro, scherzando alla fine sul confronto delle eventuali manchevolezze di ognuno (Le citazioni in corsivo sono memorie di Bordiga).\nIl secondo dopoguerra.\nIn seguito allo sbarco alleato e allo spostamento al Nord del fronte di guerra nel 1944, intorno a Bordiga si raccolsero i vecchi compagni del 1921. Con la guerra ancora in corso, furono presi contatti clandestini con i compagni del Nord. Nell'immediato dopoguerra vi furono le prime riunioni congiunte, ma Bordiga rifiut\u00f2 di far parte del partito se fosse rinato nuovamente sulle basi della vecchia Internazionale degenerata. Inizi\u00f2 quindi a collaborare al periodico \"Battaglia Comunista\" (1945), organo del neo-costituito Partito Comunista Internazionalista.\nAll'uscita della rivista \"Prometeo\" (1946), organo teorico dello stesso partito, scrisse sul primo numero un \"Tracciato d'impostazione\" che doveva servire da riferimento programmatico. Nel 1949 inizi\u00f2 a scrivere la serie di 136 articoli \"Sul filo del tempo\", tesa a dimostrare la necessaria continuit\u00e0 fra le origini del movimento comunista e i compiti attuali. Sulla base di tale impostazione teorica scrisse una gran mole di articoli e saggi tendenti a dimostrare che l'URSS era da considerarsi un paese capitalista impegnato in un \"industrialismo di Stato\". Questa posizione lo poneva in irriducibile contrasto con lo stalinismo e il togliattismo, che sostenevano invece l'idea che in Russia si stesse \"costruendo il socialismo in un paese solo\".\nDal 1945 partecip\u00f2, alquanto dall'esterno, all'organizzazione del Partito Comunista Internazionalista. Afferm\u00f2 di non voler essere presente ad alcun convegno o congresso per non influenzare con il suo carisma ancora integro lo schieramento dei militanti (disse di non aver problemi a \"militare\", come stava facendo, ma non voleva assolutamente \"generalare\"). Alcuni articoli come \"Bussole impazzite\" furono scritti contro la confusione che regnava nel giovane partito, come anche l'abbozzo di tesi \"Natura funzione e tattica del partito rivoluzionario\". Nel 1951 prepar\u00f2 con un certo numero di compagni di partito le \"Tesi caratteristiche\" sulle quali si consum\u00f2 la scissione dalla tendenza che aveva come principale esponente Onorato Damen. Da allora l'attivit\u00e0 pubblicistica di Bordiga prosegu\u00ec in forma anonima sul periodico \"Il programma comunista\" che divenne l'organo di stampa di un nuovo \"Partito Comunista Internazionalista\", che in seguito a un'ulteriore scissione, avvenuta nel 1964, acquisir\u00e0 la denominazione di Partito Comunista Internazionale.\nIl nuovo organismo si basava sul \"centralismo organico\", gi\u00e0 rivendicato negli anni venti, e ora pi\u00f9 significativo che mai, nel senso di un rifiuto del modello organizzativo della Terza Internazionale (\"centralismo democratico\"). Continuava comunque a denunciare \"da sinistra\" l'Unione Sovietica, rimanendo fedele al marxismo e a Lenin, criticando e denunciando lo stalinismo come corollario orientale degli Stati Uniti d'America nella controrivoluzione mondiale.\nNel 1964-66 fiss\u00f2 in ulteriori tesi quelle che avrebbero dovuto essere le basi storiche e organizzative del partito rivoluzionario, coadiuvate dall'intenso lavoro di \"difesa del programma\" e di \"restaurazione teorica\" iniziato nell'immediato dopoguerra. Nel 1969 fu colpito da una trombosi che lo rese semiparalizzato. Ci\u00f2 non gli imped\u00ec di rilasciare una lunga intervista, nel giugno 1970, un mese prima di morire, quasi un testamento politico. Mor\u00ec il 25 luglio del 1970.\nEredit\u00e0.\nInfluenze.\nJacques Camatte inizi\u00f2 a corrispondere con Bordiga dall'et\u00e0 di 19 anni nel 1954, e Bordiga svilupp\u00f2 con lui un rapporto di lunga data e un'influenza ideologica. I primi lavori di Camatte si leggono molto in linea con la corrente bordighista e Bordiga spesso contribu\u00ec alla rivista \"Invariance\" di Camatte verso la fine della sua vita. Anche dopo la rottura di Camatte con il marxismo in seguito alla morte di Bordiga, la preoccupazione di Camatte riguardo al tema del 'Gemeinwesen' (comunit\u00e0, commonwealth) all'interno del lavoro di Marx \u00e8 coerente con l'enfasi di Bordiga sugli aspetti antiindividualisti e collettivisti del marxismo.\nBordiga ha anche influenzato Gilles Dauv\u00e9 e ha avuto una grande influenza sulle correnti ultra-sinistre del ventesimo e ventunesimo secolo.\nEredit\u00e0 generale.\nNel 1998 a Formia \u00e8 creata la Fondazione Amadeo Bordiga, con sede nella casa in cui Bordiga trascorse gli ultimi mesi di vita. La fondazione organizza pubblicazioni delle opere di Bordiga e promuove studi sulle sue idee.\nNel luglio 2020 \"Historical Materialism\" pubblic\u00f2 la prima traduzione in inglese delle opere selezionate di Bordiga."}
{"id": "65066", "revid": "812198", "url": "https://it.wikipedia.org/wiki?curid=65066", "title": "Martino Spanzotti", "text": ""}
{"id": "65067", "revid": "125879818", "url": "https://it.wikipedia.org/wiki?curid=65067", "title": "Amadeus (film)", "text": "Amadeus \u00e8 un film del 1984 diretto da Milo\u0161 Forman.\nTratta dall'omonima opera teatrale di Peter Shaffer e liberamente ispirata alla vita del compositore Wolfgang Amadeus Mozart, la storia parte dal presupposto \u2212 prettamente letterario, nella realt\u00e0 quasi certamente infondato \u2212 di un acceso antagonismo tra il giovane musicista salisburghese e il compositore legnaghese Antonio Salieri.\nOgni scena \u00e8 accompagnata da una scelta di capolavori mozartiani, che includono anche intere scene tratte dalle sue opere (\"Il ratto dal serraglio\", \"Le nozze di Figaro\", \"Don Giovanni\", \"Il flauto magico\"), fino al \"Requiem\", che fa da contrappunto ai momenti finali della vita del compositore.\nIl film riscosse un grande successo e vinse numerosi premi, tra i quali otto Oscar, quattro Golden Globe, altrettanti BAFTA e tre David di Donatello. Nel 1998 l'American Film Institute l'ha inserito al cinquantatreesimo posto della classifica dei migliori cento film statunitensi di tutti i tempi. Nel 2019 \u00e8 stato scelto per la conservazione nel National Film Registry della Biblioteca del Congresso degli Stati Uniti.\nTrama.\nVienna, 1823. Un anziano Antonio Salieri tenta il suicidio tagliandosi la gola mentre invoca il perdono di Mozart, della cui morte si accusa; i suoi servi accorrono e lo fanno trasferire in un manicomio. Qui, poco dopo, riceve la visita di un giovane sacerdote, che lo sprona a confessare i tormenti che lo affliggono e che lo hanno spinto al gesto estremo; all'affermazione che agli occhi di Dio tutti gli uomini sono uguali Salieri comincia a suonare alcune delle sue melodie per dimostrare il contrario: il prete fatica a riconoscerle tranne una, \"Eine kleine Nachtmusik\", scusandosi perch\u00e9 ignorava che fosse sua. Salieri, ironico, gli risponde che non lo \u00e8 e aggiunge con tristezza \u00abquesto era Mozart: Wolfgang Amadeus Mozart\u00bb. Inizia cos\u00ec a raccontare le vicende che lo videro in stretti rapporti con il compositore di Salisburgo.\nSalieri narra di come sin da bambino avesse sognato di diventare un grande compositore come Mozart, del quale da adulto aveva sentito le storie nelle corti europee: questo aveva causato in lui una forte invidia, non tanto per la sua fama di prodigio quanto per l'appoggio e gli insegnamenti che questi aveva ricevuto dal padre (Salieri aveva infatti sempre trovato nel proprio un ostacolo allo sviluppo di questa ambizione). Trovando conforto nella preghiera, il giovane Salieri aveva chiesto a Dio di fare di lui un grande compositore in cambio della sua castit\u00e0 e della sua umilt\u00e0: poco dopo il padre muore soffocato da una lisca di pesce e, vedendo nell'accaduto un segno divino, si concentra sul lavoro, che con gli anni lo porta a Vienna e successivamente a diventare il compositore di corte dell'imperatore Giuseppe II d'Asburgo-Lorena.\nLa carriera di Salieri sembra andare a gonfie vele fin quando non giunge Mozart, che deve presentare un'opera nella residenza del suo padrone, il principe arcivescovo di Salisburgo: impaziente di incontrarlo di persona, Salieri si reca alla residenza dell'arcivescovo e tenta di riconoscere il compositore, ma a nulla valgono i suoi tentativi fin quando assiste casualmente a un volgare amoreggiamento tra una donna e un uomo che si riveler\u00e0 essere proprio Mozart. Per Salieri \u00e8 inconcepibile che un uomo cos\u00ec volgare possa essere degno del dono divino dell'ispirazione musicale ma rimane comunque affascinato dalla melodia che propone, la serenata \"Gran Partita\". Tempo dopo l'imperatore Giuseppe chiede un incontro con il compositore di Salisburgo, al quale vuole commissionare un'opera per il teatro nazionale: durante l'incontro, al quale sono presenti, oltre a Salieri, anche il barone Gottfried van Swieten, il conte Orsini-Rosenberg e il maestro di cappella Giuseppe Bonno, Mozart ha modo di dimostrare il suo genio, modificando le note di una marcetta di benvenuto composta da Salieri (citando quella che sar\u00e0 successivamente l'aria \"Non pi\u00f9 andrai\" da \"Le nozze di Figaro\") e affermando di essere gi\u00e0 al lavoro su un'opera, \"Il ratto dal serraglio\", che viene successivamente presentata al teatro nazionale e che vede tra i protagonisti Caterina Cavalieri, allieva di Salieri della quale egli \u00e8 segretamente innamorato. Alla premiazione dell'opera, che colpisce il pubblico compreso l'orecchio regale fatta eccezione per la pecca di avere \"troppe note\" a detta dell'imperatore, Mozart annuncia indirettamente il suo fidanzamento con Costanza Weber e le sue future nozze non appena ottenuto il consenso del padre, ma che sono poi concesse dall'imperatore stesso, nonch\u00e9 un flirt con Caterina, cosa che lascia Salieri amareggiato e deluso, alimentando ancor pi\u00f9 il suo odio per Mozart, che trabocca anche verso quel Dio che permette a un simile individuo di possedere tali eccezionali doti.\nSuccessivamente l'imperatore annuncia l'incarico per insegnare musica alla nipote dietro un sostanzioso compenso e tutti i compositori di Vienna si danno da fare: anche Mozart \u00e8 tra loro, preso in considerazione dall'imperatore stesso che aveva gi\u00e0 intenzione di affidare l'incarico a lui ma, spronato da Salieri, evita per non essere accusato di favoritismo; tuttavia Amadeus rifiuta di sottoporre le sue opere alla commissione, composta secondo lui da \"gente musicalmente idiota\" quali sono gli italiani (infatti la commissione \u00e8 composta da Orsini-Rosenberg, Bonno e Salieri stesso) e quindi non in grado di comprenderle. Costanza, preoccupata per l'indifferenza del marito sulle sorti della famiglia, si reca da Salieri per tentare di convincerlo a visionare le opere di Mozart affinch\u00e9 ottenga l'incarico: ancora una volta il compositore rimane folgorato dalla bellezza delle opere, arrivando definitivamente alla consapevolezza della propria mediocrit\u00e0 in confronto a quella che ritiene \"la vera voce di Dio\". Non accettando che a un uomo come Mozart possa essere concesso un tale dono decide di approfittare della moglie in segno di sfida a Dio, dal quale si sente definitivamente tradito: troncando ogni rapporto con lui, Salieri giura che non si dar\u00e0 pace finch\u00e9 non avr\u00e0 distrutto la sua incarnazione.\nIl compositore italiano incarica una ragazza di nome Lorl di presentarsi a casa di Mozart per farsi assumere come serva in modo da poter tenere d'occhio i movimenti della famiglia e trovare il modo per annientare il suo rivale che nel frattempo ha ricevuto la visita di suo padre Leopold, giunto a Vienna per controllare la situazione economica del figlio, che non gli sembra delle migliori e che lo lascer\u00e0 amareggiato dopo una lite con la nuora. L'occasione si presenta quando Salieri scopre che Mozart sta lavorando a un'opera illegale, \"Le nozze di Figaro\", che \u00e8 stata bandita dall'imperatore in quanto tratta di temi che aizzano l'odio tra le classi sociali. Con la complicit\u00e0 del conte Orsini-Rosenberg e del maestro di cappella Bonno, tenta di sabotare l'esecuzione dell'opera presso il teatro nazionale: inizia cos\u00ec il doppiogioco di Salieri, che da una parte fa di tutto per mettere in cattiva luce il rivale mentre dall'altra si finge suo amico e lo \"aiuta\". L'opera, nonostante l'ostacolo iniziale, riesce lo stesso a essere rappresentata rendendo amara la sconfitta di Salieri, che si tramuta per\u00f2 in vittoria quando, durante l'esecuzione, l'imperatore sbadiglia, cosa che ne sancisce l'inefficacia musicale e artistica. Nel frattempo anche Salieri termina un'opera, \"Axur, Re d'Ormus\", e dopo la sua rappresentazione riceve una medaglia al valore dall'imperatore stesso, provando per un attimo la sensazione di essere superiore al suo rivale. Mozart, tornato a casa, riceve la notizia della morte del padre, che gli ispira l'opera \"Don Giovanni\", nella quale Salieri coglie un senso di colpa da parte di Mozart che voleva invocare lo spettro del padre affinch\u00e9 incolpasse il figlio. Proprio grazie al senso dell'opera nella mente di Salieri inizia a prendere forma un piano diabolico per riuscire finalmente a porre fine alla vita di Mozart e trionfare su Dio, ovvero quello di commissionare a Mozart una messa da Requiem per poi ucciderlo, facendo suonare il Requiem stesso, del quale si sarebbe attribuito la paternit\u00e0, al suo funerale. Senza farsi riconoscere, con un travestimento usato dal padre di Mozart durante il carnevale, Salieri si reca a casa del rivale per commissionargli il Requiem, dandogli quattro settimane di tempo e una ricompensa di cento ducati. Mozart, caduto in depressione e nell'alcol dopo la morte del padre, accetta e si d\u00e0 da fare per accontentare la richiesta del visitatore misterioso.\nAllo stesso tempo l'amico Emanuel Schikaneder gli commissiona un'opera popolare, \"Il flauto magico\", nella quale egli stesso si sarebbe esibito pressando il povero Mozart affinch\u00e9 la sua richiesta venga esaudita al pi\u00f9 presto. Le condizioni psicofisiche del compositore per\u00f2 si aggravano per il troppo lavoro sin quando, durante l\u2019esibizione de \"Il flauto magico\", non ha un collasso nel teatro: scortato a casa da Salieri, Mozart chiede ausilio per continuare a scrivere la partitura del Requiem e cos\u00ec il compositore italiano si offre di aiutarlo. In un rarissimo momento di collaborazione, Salieri ha un'ultima prova del genio di Mozart e della propria inferiorit\u00e0 rispetto al rivale, non riuscendo neppure a stare dietro alla dettatura dello spartito. La mattina la moglie torna a casa e Mozart poco dopo muore, senza essere riuscito a portare a termine la partitura del Requiem. Successivamente il grande compositore austriaco viene seppellito in una squallida fossa comune. Il piano di Salieri \u00e8 fallito: Dio ha comunque vinto su di lui, avendo chiamato a s\u00e9 il suo beniamino e costretto lui a vivere per torturarlo costringendolo ad assistere al suo disfacimento e all'oblio nel quale \u00e8 caduta la sua musica rispetto a quella di Mozart, che nei secoli a venire verr\u00e0 sempre ricordata e celebrata.\nTornato al presente Salieri conclude il racconto autoproclamandosi campione e santo patrono dei mediocri, pronunciando la frase: \"Mediocri, ovunque voi siate, io vi assolvo...io vi assolvo...io vi assolvo...io vi assolvo tutti.\"\nProduzione.\nLa sceneggiatura del film \u00e8 adattata dall'omonima opera teatrale di Peter Shaffer, che parte dal presupposto - prettamente letterario, nella realt\u00e0 quasi certamente del tutto infondato - di un acceso antagonismo tra il giovane musicista salisburghese e il compositore veronese Antonio Salieri, presente alla corte dell'impero asburgico nello stesso periodo. Accoglie quindi la fantasiosa tesi puskiniana dell'avvelenamento ordito da Salieri ai danni di Mozart.\nForman ha collaborato con la coreografa americana Twyla Tharp.\nCast.\nMel Gibson e Mark Hamill erano in lizza per il ruolo di Mozart, ma venne scelto dal regista Forman l'allora poco conosciuto Tom Hulce. Secondo quanto riferito, Tom Hulce ha usato gli sbalzi d'umore di John McEnroe come fonte d'ispirazione per rappresentare l'imprevidibilit\u00e0 del genio di Mozart.\nMeg Tilly doveva interpretare la moglie di Mozart, Constanza, ma si strapp\u00f2 un legamento della gamba il giorno prima delle riprese. In sua sostituzione fu allora scelta la debuttante Elizabeth Berridge. Simon Callow, che nel film interpreta Emmanuel Schikaneder, amico fraterno di Mozart, nell'omonima pi\u00e8ce teatrale andata in scena a Londra interpretava Mozart.\nRiprese.\nLe riprese sono state effettuate a Praga, Krom\u011b\u0159\u00ed\u017e e Vienna. Le due citt\u00e0 ceche sono state spesso usate come \"controfigure\" della capitale austriaca. Il regista, ormai cittadino americano ma ceco di nascita e quindi transfuga e \"traditore del Comunismo\", era tenuto sotto stretta sorveglianza da parte della polizia praghese, che aveva infiltrato vari suoi agenti fra le comparse. La loro presenza e la loro identit\u00e0, comunque, erano diventate il classico \"segreto di Pulcinella\", tanto che alla fine dell'ultima scena di massa girata, come spiega divertito lo stesso Forman nel commento in DVD, nel brindisi per festeggiare la fine delle riprese, tutti - attori, tecnici e figuranti - ringraziano gli imbarazzati poliziotti per aver garantito loro la necessaria sicurezza.\nForman ha girato alcune scene al Teatro degli Stati di Praga, dove andarono in scena per la prima volta \"Don Giovanni\" e \"La clemenza di Tito\".\nIl film \u00e8 stato girato interamente sfruttando la luce naturale, usando tutt'al pi\u00f9 l'illuminazione delle candele, per ricreare le atmosfere dell'epoca, seguendo l'esempio di Stanley Kubrick quando realizz\u00f2 nel 1975 \"Barry Lyndon\".\nLe riprese iniziarono il 31 gennaio 1983 e si conclusero il 20 luglio successivo.\nColonna sonora.\nOgni scena del film \u00e8 accompagnata da una scelta di capolavori mozartiani, che includono anche intere scene tratte da opere (\"Il ratto dal serraglio\", \"Le nozze di Figaro\", \"Don Giovanni\", \"Il flauto magico\") fino al \"Requiem\", che fa da contrappunto ai momenti finali della vita del compositore.\nLa musica \u00e8 eseguita dall'Academy of Saint Martin-in-the-Fields, diretta da Sir Neville Marriner. Il Choir of Westminster Abbey \u00e8 diretto da Simon Preston.\nOpere.\nDisco 1:\nDisco 2:\nL'album per la Fantasy/BMG/Musical Heritage Society/A&amp;M Records ha raggiunto la settima posizione in Svizzera, la nona in Nuova Zelanda e la decima nei Paesi Bassi e Svezia ed ha vinto il Grammy Award al miglior album di musica classica 1985.\nNel film ci sono anche \"Caro mio ben\" di Giuseppe Giordani, \"Axur, Re d'Ormus\", \"Son queste le speranze\", aria di Aspasia, l'aria \"Martern aller Arten (Konstanze)\" da \"Die Entf\u00fchrung aus dem Serail\", l'aria \"Non pi\u00f9 andrai, farfallone amoroso (Figaro)\" da \"Le nozze di Figaro\", l'allegro del \"Concerto per pianoforte e orchestra n. 20 (Mozart)\", il terzo movimento allegro di \"Concerto per pianoforte e orchestra n. 15\". \"Der H\u00f6lle Rache kocht in meinem Herzen\" nel film \u00e8 cantata da June Anderson (compresa nella colonna sonora della versione \"Director's Cut\"), mentre il duettino \"Cinque... dieci... venti... (Susanna, Figaro)\" \u00e8 interpretato da Samuel Ramey.\nStoricit\u00e0.\nSin dall'inizio, tanto Forman quanto il drammaturgo Peter Schaffer furono molto chiari sull'impostazione da dare al progetto: non doveva trattarsi di un film perfettamente attinente alla veridicit\u00e0 storica, bens\u00ec d'una vicenda fittizia liberamente ispirata dalla realt\u00e0. Non a caso, entrambi erano soliti riferirsi al film come una \"fantasia sul tema di Mozart e Salieri\".\nL'idea d'una rivalit\u00e0 tra Mozart e Salieri era difatti una credenza popolare parecchio radicata nell'immaginario collettivo (per quanto inverosimile stando alle fonti storiche accertate), che traeva la propria fonte da dicerie diffusesi negli ambienti musicali europei gi\u00e0 a qualche anno di distanza dalla morte di Mozart (dopo la morte del compositore italiano si sparse poi la voce che il Salieri fosse spirato accusandosi addirittura della morte del \"rivale\", cosa riportata pure da un'incredulo Beethoven nei suoi \"quaderni di conversazione\"), \"divulgata\" poi presso il pubblico dall'opera del celebre poeta e drammaturgo russo Aleksandr Sergeevi\u010d Pu\u0161kin il quale, immaginandovi appunto un rapporto conflittuale e burrascoso intercorrente tra Mozart - esaltatovi quale un genio incompreso alla tipica maniera romantica - ed il ben pi\u00f9 affermato Salieri, faceva a quest'ultimo - invidiosissimo dello strabiliante talento musicale del salisburghese - tramare per la rovina, ed infine la morte per mezzo d'un veleno, del primo nel suo dramma \"Mozart e Salieri\" (1830), da cui in seguito Nikolaj Andreevi\u010d Rimskij-Korsakov ne trasse una un'opera musicale dallo stesso titolo nel 1897 e da cui lo stesso Shaffer potrebbe poi essersi ispirato per la stesura della sua opera teatrale.\nTra le libert\u00e0 prese in fase di sceneggiatura, l'idea che Salieri fosse un solitario obbligato da un voto di castit\u00e0: nella realt\u00e0, Antonio Salieri era sposato ed ebbe otto figli e almeno un'amante. Nei suoi ultimissimi anni, il compositore veronese divenne cieco, non tent\u00f2 il suicidio (men che meno tagliandosi la gola), e anche se i suoi giorni da compositore declinarono irrimediabilmente a partire dagli anni 1790 non fu del tutto dimenticato, ma rimase uno dei pi\u00f9 ricercati insegnanti di musica della sua generazione: tra i suoi allievi, infatti, figureranno personalit\u00e0 del calibro di Beethoven, Czerny, Hummel, Liszt, Schubert e perfino uno dei figli dello stesso Mozart, Franz Xaver Wolfgang. Inoltre, Mozart era pi\u00f9 giovane di Salieri di soli sei anni, mentre nel film la differenza di et\u00e0 appare ben maggiore. Per quanto riguarda la commissione del \"Requiem\", l'ignoto commitente sarebbe stato a parer degli storici il Conte Franz von Walsegg, senz'altro non Salieri in incognito.\nDistribuzione.\nLa pellicola usc\u00ec negli Usa il 6 settembre 1984 in un'anteprima a Los Angeles, mentre in Italia arriv\u00f2 il 15 febbraio 1985. Il budget del film \u00e8 stato di 18 milioni di dollari e l'incasso negli Usa \u00e8 stato di circa 52 milioni di dollari.\n\"Director's cut\".\nNel 2002 \u00e8 stata distribuita nei cinema (e in seguito anche in DVD) una versione ampliata di circa venti minuti contenente i \"tagli\" (\"Director's Cut\") operati in occasione della prima uscita della pellicola. Vengono ripristinate alcune scene che illustrano la condizione di Mozart, talento immenso ma perennemente al verde, tra cui una richiesta di aiuto del compositore a Salieri e le impossibili lezioni di piano ad una giovane dell'alta societ\u00e0.\nViene ripristinata inoltre una scena cruciale per comprendere l'odio (altrimenti inspiegabile), che Constanze dimostra nei confronti di Salieri: recatasi una mattina presso il compositore italiano per pregarlo di far avere a Mozart delle commissioni grazie alla sua influenza (scena sin qui presente nella versione originale), Salieri le fa intendere che avrebbe acconsentito se lei, quella notte stessa, gli si fosse concessa sessualmente. Constanze, disperata, si trova costretta ad accettare. Ma, quando, poche ore dopo, giunta nella sala del palazzo Salieri, si spoglia, egli la rifiuta con disprezzo in preda a scrupoli religiosi (dato anche il suo antico voto di castit\u00e0) o pi\u00f9 probabilmente perch\u00e9 la richiesta era stata solo una scusa per umiliarla cui pensava la donna non si sarebbe mai adattata comunque. Ora che pu\u00f2 vedere la miseria della moglie del suo nemico non ha certo intenzione di aiutarla; suonando il campanello chiede al servitore di accompagnare la donna, che tra l'altro \u00e8 ancora mezza nuda, alla porta, creando quell'odio in Costanze che poi si trover\u00e0 alla fine del film nel momento della morte del marito.\nL'edizione italiana \u00e8 stata ridoppiata con voci diverse, sotto la direzione di Filippo Ottoni, con esiti che hanno sollevato qualche perplessit\u00e0. Anche i dialoghi sono stati in parte ritradotti. In particolare ne esce accentuata la \"ribellione\" alla potenza schiacciante della lingua italiana nel campo musicale in relazione alla presunta rivalit\u00e0 con Salieri. Non a caso l'edizione \"Director's Cut\" include una battuta di Mozart su Salieri, Rosenberg e Bonno (\"Naturalmente, gli italiani, sempre gli italiani! Gente musicalmente idiota!\"), che \u00e8 conforme all'originale, ma che nella precedente versione italiana era stata edulcorata (\"Naturalmente, i cortigiani, sempre i cortigiani! Gente musicalmente idiota!\").\nAccoglienza.\nIncassi.\nIl film ha incassato 52 milioni di dollari negli Stati Uniti e in Canada e nel novembre 1985, mentre era ancora nelle sale oltreoceano, aveva incassato fino ad oggi oltre 90 milioni di dollari in tutto il mondo.\nCritica.\nIl film \u00e8 stato acclamato dalla critica. Sull'aggregatore di recensioni Rotten Tomatoes il film ottiene il 93% delle recensioni professionali positive, con un voto medio di 8,9 su 10 basato su 95 critiche, mentre su Metacritic ha un punteggio di 88 su 100 basato su 28 recensioni."}
{"id": "65073", "revid": "919135", "url": "https://it.wikipedia.org/wiki?curid=65073", "title": "Teorema del coseno", "text": "In geometria, il teorema del coseno esprime la relazione tra la lunghezza dei lati di un triangolo e il coseno di uno dei suoi angoli. Pu\u00f2 essere considerato una generalizzazione del teorema di Pitagora al caso di triangoli non rettangoli. Questo teorema, dimostrato gi\u00e0 dal persiano Al-Kashi, \u00e8 noto anche, specialmente in Francia, come teorema di Al-Kashi o anche, specialmente in Italia, come teorema di Carnot, dal nome del matematico francese Lazare Carnot, anche se in realt\u00e0 il teorema \u00e8 stato reso popolare dal francese Fran\u00e7ois Vi\u00e8te.\nIl teorema.\nCon riferimento alla figura a lato, si desidera trovare la lunghezza di un lato di un qualsiasi triangolo, essendo note le lunghezze degli altri due lati e l'ampiezza dell'angolo tra essi compreso. Si ha:\nDimostrazione con il teorema di Pitagora.\nApplicando il teorema di Pitagora al triangolo rettangolo formula_2 si ha:\ndove formula_4 indica la lunghezza del segmento formula_5 Risolvendo il triangolo rettangolo formula_6 si ha anche:\nVale inoltre\nSostituendo nella prima uguaglianza si ottiene:\nPer la relazione fondamentale formula_10 questa equazione pu\u00f2 essere semplificata in:\nNel caso di un triangolo rettangolo, ossia con formula_12 il terzo addendo del secondo membro \u00e8 nullo e si ricade nel teorema di Pitagora, mentre se il triangolo \u00e8 ottusangolo (formula_13) la dimostrazione procede allo stesso modo, con la differenza che in questo caso:\ne quindi si trova nuovamente\nDimostrazione con vettori.\nSi considerino i vettori:\nSi pu\u00f2 quindi scrivere che:\nCalcolando il modulo al quadrato di ambo i membri si ottiene:\ndove formula_22 \u00e8 il prodotto scalare tra formula_23 e formula_24. Usando infine il fatto che formula_25 si ricava"}
{"id": "65077", "revid": "3732", "url": "https://it.wikipedia.org/wiki?curid=65077", "title": "Papa Giulio III", "text": "Biografia.\nGiovanni Maria Ciocchi del Monte nacque a Roma da Vincenzo Ciocchi del Monte, famoso giurista, e da Cristofora Saracini. La famiglia era originaria di Monte San Savino. Secondogenito di cinque figli, fu educato, secondo i dettami dello zio cardinale Antonio Maria Ciocchi del Monte, in un prestigioso oratorio presso il Laterano, dove ebbe come tutore l'umanista Raffaele Lippo. Seguendo le orme del padre, in seguito, studi\u00f2 giurisprudenza nelle Universit\u00e0 degli Studi di Perugia e di Siena. Quando, dopo la laurea, fu avviato alla carriera ecclesiastica, studi\u00f2 teologia sotto il domenicano Ambrogio Catarino Politi.\nDopo la morte del padre, avvenuta nel 1504, divenne cancelliere di papa Giulio II. Nel 1511 suo zio, Antonio Ciocchi del Monte, fu creato cardinale. Nel 1513 succedette allo zio come arcivescovo di Siponto (oggi Manfredonia, in Puglia). Nel 1521 aggiunse anche la diocesi di Pavia. Il 16 febbraio 1513 fu presente alla cerimonia di inaugurazione della nuova sessione del Concilio Lateranense V. Durante il Sacco di Roma del 1527, fu uno degli alti prelati consegnati da papa Clemente VII alle forze dell'imperatore come ostaggi. Avrebbe potuto restare ucciso assieme agli altri a Campo de' Fiori, se non fosse stato liberato in segreto dal cardinale Pompeo Colonna.\nFu creato cardinale presbitero nel concistoro del 22 dicembre 1536 da Paolo III, il giorno successivo ricevette la berretta rossa e il 15 gennaio 1537 ricevette il titolo di San Vitale. Prese parte alla commissione incaricata della preparazione del concilio di Trento. I lavori si protrassero dal 2 novembre 1544 al 12 dicembre 1545. Compito della commissione fu quello di scegliere gli argomenti di discussione e di sorvegliare i dibattiti.\nIl 13 dicembre 1545 apr\u00ec la prima sessione dei lavori nella sua funzione di legato pontificio (fu uno dei tre legati papali, assieme all'inglese Reginald Pole e a Marcello Cervini, il futuro papa Marcello II). Nel 1547 appoggi\u00f2 la decisione di trasferire il concilio a Bologna.\nIl conclave del 1549-1550.\nGian Maria Ciocchi del Monte fu eletto papa il 7 febbraio 1550 e fu incoronato nella basilica patriarcale vaticana il 22 febbraio dal cardinale Innocenzo Cybo, protodiacono di Santa Maria in Domnica. Scelse il nome pontificale di Giulio III in onore del suo predecessore Giulio II. Fu il primo papa nativo di Roma dopo Onorio IV (1285-1287).\nNel conclave successivo alla morte di Paolo III (10 novembre 1549) i 54 cardinali erano divisi in tre fazioni: gli imperiali, i francesi, e i sostenitori dei Farnese. Tre non parteciparono, cos\u00ec entrarono in conclave 51 cardinali, ma due morirono prima della proclamazione, riducendosi a 49 quando il papa fu eletto. Il collegio cardinalizio si riun\u00ec nella Cappella Paolina della Basilica Vaticana, a lato della pi\u00f9 famosa Cappella Sistina.\nI cardinali francesi furono abili ad evitare l'elezione di un candidato delle altre due fazioni; ma le divisioni nel collegio cardinalizio si protrassero. Dopo dieci settimane (73 giorni e 71 scrutini), venne eletto il cardinale del Monte come candidato di compromesso.\nAperto il 29 novembre 1549 e concluso il 7 febbraio 1550, fu il conclave pi\u00f9 lungo da oltre due secoli.\nIl pontificato.\nIl Concilio di Trento.\nTra le prime decisioni del nuovo pontefice vi fu la riapertura del Concilio, interrotto dal suo predecessore il 13 settembre 1549. Infatti, nel primo concistoro tenuto il 28 febbraio 1550, Giulio III manifest\u00f2 chiaramente l'intenzione di riconvocare l'assise, d'accordo con l'imperatore, e nomin\u00f2 una commissione cardinalizia, che decise di riaprire il Concilio a Trento.\nIl 14 novembre 1550 Giulio III pubblic\u00f2 la bolla \"Cum ad tollenda\" con la quale riconvoc\u00f2 i padri conciliari per il 1\u00ba maggio 1551 a Trento. Per rendere pi\u00f9 comodo il viaggio dei prelati verso Trento, per la prima volta furono usate carrozze dotate di cinghie di cuoio con funzione di ammortizzatore.\nIl 28 aprile 1552, per\u00f2, il concilio venne sospeso a causa dell'inasprirsi del conflitto tra Carlo V e Enrico II di Francia, che minacciava di trasformarsi in una guerra generale. Venne riaperto dieci anni dopo.\nRelazioni con gli Stati europei.\nGiulio III tra Francia e Impero.\nIn ringraziamento ai cardinali Farnese, che l'avevano sostenuto nel conclave, Giulio III aveva assegnato definitivamente il Ducato di Parma ad Ottavio Farnese (1550). Suo fratello Orazio fu confermato nel Ducato di Castro. Entrambi conservarono le loro cariche, rispettivamente, di Gonfaloniere di Santa Romana Chiesa e di prefetto di Roma. L'imperatore Carlo V, invece, non aveva voluto restituire ai Farnese la citt\u00e0 di Piacenza, ancora nelle mani di Ferrante I Gonzaga, governatore di Milano per conto dell'imperatore e manteneva costantemente le sue mire su Parma.\nOttavio Farnese strinse allora un'alleanza con l'acerrimo rivale di Carlo V per la riconquista di Piacenza. Il 27 maggio 1551 il duca di Parma e il re di Francia Enrico II firmarono un trattato nel quale il duca prometteva di non abbandonare l'alleanza con i Valois ed il re prendeva casa Farnese sotto la sua protezione, assicurando il concorso delle sue truppe e del suo tesoro. In conseguenza di questo accordo Giulio III dichiar\u00f2 il duca Ottavio reo di ribellione e lo spogli\u00f2 delle sue cariche e del suo ducato. Quando il fratello Orazio si schier\u00f2 al suo fianco, il papa gli tolse la prefettura di Roma e mise sotto sequestro il Ducato di Castro.\nIl Gonzaga occup\u00f2 Brescello e si prepar\u00f2 ad assediare Parma. La guerra, che tornava a mettere di fronte Francia e Impero, veniva combattuta ancora una volta in Italia. Enrico II ordin\u00f2 al suo esercito di invadere il Piemonte. Questa manovra costrinse il Gonzaga ad alleggerire la pressione sul Ducato di Parma (settembre 1551) e fece ricadere sul pontefice il peso maggiore della guerra.\nPer escludere un'invasione francese della penisola, le truppe del pontefice marciarono verso la pianura padana. Nel luglio dello stesso 1551 Giulio III invi\u00f2 il nipote Gian Battista del Monte ad assediare Mirandola, tenuta da un piccolo nucleo di francesi, comandati da Piero Strozzi; la morte del nipote (1552) fece fallire l'assedio..\nGiulio III cerc\u00f2 allora di riavvicinarsi alla Francia, ma le trattative furono rotte dalle eccessive pretese di Enrico II. Tuttavia, quando il Papa si accorse che l'imperatore era in gravissime difficolt\u00e0, i negoziati furono ripresi e, il 29 aprile 1552, si arriv\u00f2 ad un accordo. Tale accordo stabiliva una tregua di due anni, trascorsi i quali Ottavio Farnese poteva accordarsi col Papa come meglio credeva, e la restituzione del Ducato di Castro ai due cardinali Farnese. All'imperatore vennero concessi 11 giorni per accettare l'accordo. Carlo V ratific\u00f2 l'accordo il 10 maggio.\nMecenatismo e opere realizzate a Roma.\nGiulio III trascorse gli ultimi anni della sua vita a Villa Giulia. Qui organizz\u00f2 grandi celebrazioni e sontuosi ricevimenti.\nFu patrono di scrittori e artisti. Ordin\u00f2 la costruzione della Chiesa di Sant'Andrea, eretta nel 1553 all'interno del complesso della sua villa suburbana. Affid\u00f2 il progetto a Jacopo Barozzi da Vignola.\nLo scultore Vincenzo Danti (1530-1576) scolp\u00ec la statua bronzea di Papa Giulio III (1555), collocata all'esterno del Duomo di Perugia.\nVilla Giulia.\nTra il 1551 e il 1553 Giulio III fece costruire sulla via Flaminia Villa Giulia, opera a cui lavorarono l'Ammannati, il Vignola e il Vasari.\nIl complesso della villa si articola su due cortili separati da un ninfeo, che originariamente era un vero e proprio teatro d'acque. Internamente la villa \u00e8 riccamente decorata con affreschi, stucchi, marmi policromi e statue. Tra le altre opere, sul soffitto di un portico \u00e8 affrescato un pergolato ricoperto da viti da rose e da gelsomini, dove dei putti giocano con i rispettivi genitali. Joachim du Bellay il poeta francese al seguito del cardinale du Bellay, espresse la sua opinione scandalizzata in due sonetti della serie \"Les regrets\" (pubblicati dopo la scomparsa del Papa, nel 1558). Dopo la morte del Papa, la villa fu ereditata dal fratello Baldovino, ma, alla sua morte avvenuta nel 1557, fu confiscata da Paolo IV.\nPatrono di arti e scienze.\nIl pontefice nomin\u00f2:\nInoltre potenzi\u00f2 l'Universit\u00e0 La Sapienza di Roma.\nIl 31 agosto 1552 pubblic\u00f2 la bolla \"Dum sollicita\" con la quale istitu\u00ec il seminario Collegium Germanicum (oggi Collegio Germanico-Ungarico), destinato all'educazione dei giovani prelati tedeschi nella riforma della Chiesa in Germania.\nNel 1551 fond\u00f2 l'universit\u00e0 della cittadina tedesca di Dillingen.\nMorte e sepoltura.\nGiulio III, che soffriva di gotta da molto tempo, mor\u00ec a Roma il 23 marzo 1555 all'et\u00e0 di 67 anni.\n\u00c8 sepolto nell'antica basilica di San Pietro in Vaticano.\nConcistori per la creazione di nuovi cardinali.\nPapa Giulio III durante il suo pontificato ha creato 20 cardinali nel corso di 4 distinti concistori.\nPolitica familiare.\nNel primo concistoro da lui convocato il 30 maggio 1550, Giulio III nomin\u00f2 cardinale il nipote adottivo, l'allora diciassettenne Innocenzo del Monte (1532-1577), che divenne anche suo segretario particolare. Tale nomina suscit\u00f2 ampio stupore nelle corti europee. Anche alcuni cardinali protestarono. Girolamo Muzio scrive nel 1550 in una lettera a Ferrante I Gonzaga: \ndove \"rotto\" significherebbe \"omosessuale\".\nNel 1550 Giulio III concesse alla sorella Giacoma (moglie del perugino Francia della Corgna) il feudo di Castiglione del Lago e del Chiugi, convertito nel 1563 in marchesato per i nipoti Ascanio della Corgna e il cardinale Fulvio: il palazzo castiglionese, progettato da Galeazzo Alessi su disegni del Vignola, fu prestigiosa sede di cenacoli letterari, frequentati da artisti e dotti, tra cui il poeta Cesare Caporali e lo scrittore politico Scipione Tolomei.\nSuo fratello maggiore Baldovino Ciocchi del Monte (1485-1556) si un\u00ec in matrimonio con Giulia Mancini. Baldovino divenne duca di Camerino (1550); suo figlio Giambattista Ciocchi del Monte assunse i titoli di duca di Nepi, generale e governatore di Fermo.\nCristofora, figlia di Baldovino, spos\u00f2 il conte di Castel di Piero, Antonio Simoncelli. Nel 1553 il loro figlio Girolamo Simoncelli fu creato cardinale.\nLa sorella Ludovica spos\u00f2 il marchese Roberto de' Nobili. Il loro figlio si un\u00ec in matrimonio con la figlia di Sforza di Castell'Arquato (1520-1575). Il loro figlio primogenito, Vincenzo (circa 1515-1560) gener\u00f2 Roberto de' Nobili, che fu creato cardinale da Giulio III nel 1553.\nMargherita Ciocchi del Monte, zia di Giulio III, ebbe un figlio maschio da Cecco Guidalotti, patrizio di Perugia. Cristoforo Guidalotti Ciocchi del Monte fu creato cardinale da Giulio III nel 1551.\nGenealogia episcopale e successione apostolica.\nLa genealogia episcopale \u00e8:\nLa successione apostolica \u00e8:"}
{"id": "65078", "revid": "599013", "url": "https://it.wikipedia.org/wiki?curid=65078", "title": "Pepi I", "text": "Biografia e regno.\nPepi fu figlio del faraone Teti e della regina Iput I.\nNon \u00e8 noto per quale motivo questo sovrano cambi\u00f2 il \"nome Ra\" ad un certo punto del suo regno; salito al trono come Nefersahor trasform\u00f2 poi il nome in Meryra.\nRegno.\nIl Canone Reale gli attribuisce un regno di venti anni contro i cinquantatr\u00e8 riportati da Manetone.\nIl dato archeologico pi\u00f9 alto \u00e8 una incisione datata al venticinquesimo computo del bestiame. Essendo questo, di norma, biennale sembra essere confermato il dato di Manetone. \u00c8 possibile che questo sovrano abbia iniziato a contare i suoi anni di regno dalla morte del padre, ignorando Userkara.\nA questo sovrano \u00e8 attribuibile un serio tentativo di rinsaldare l'autorit\u00e0 del governo centrale in contrapposizione con le tendenze centrifughe che andavano accentuandosi e che porteranno alla crisi entro pochi decenni.\nIl suo regno \u00e8 celebre anche per la fama del funzionario Weni (o Uni) a capo di 5 spedizioni militari in Palestina e di alcune per recuperare del granito rosso ad Elefantina. Venne inoltre insignito del titolo di governatore dell'Alto Egitto da Merenra I.\nWeni ebbe anche l'incarico di indagare su un complotto dell'harem contro Pepi I forse ideato da una regina chiamata Amtes.\nAncora in epoca Tolemaica Pepi \u00e8 ricordato ed il suo culto ancora vivo.\n\u00c8 possibile che negli ultimi anni del suo regno abbia associato al trono il figlio Merenra.\nEbbe come regine Ankhesenpepi (I), madre del successore Merenra, e Ankhesenpepi (II) madre di Pepi (II)\nIl suo complesso tombale situato a Saqqara, detto mn:n - nfr \n\"Men-Nefer (Monumento perfetto)\" dette probabilmente il nome alla citt\u00e0 di Menfi.\nTitolatura.\nTitolatura originale\nTitolatura dopo il cambio di nome\nIl suo nome compare in alcune titolature in cui \u00e8 presente uno stretto legame con la dea Hathor ed il dio Atum\ns3 \u1e25w.t-hr nb.ti iwn.t ppy - sa Hathor nebti iunut Pepy - Figlio di Hathor, Signora di Dendera, Pepy\n(1) \"Il primo glifo raffigurante la dea sul trono con lo scettro in mano \u00e8 stato omesso in quanto non disponibile nella lista di Alan Gardiner su cui si basa il software usato per scrivere i glifi\"\ns3 tm nb iwnw \u1e25w.t-hr nb.t iwn.t ppy - Sa Tem neb Iunu Hut-hor nebti Iunu Pepy - Figlio di Atum, Signore di Dendera, e di Hathor, Signora di Dendera, Pepy"}
{"id": "65080", "revid": "438678", "url": "https://it.wikipedia.org/wiki?curid=65080", "title": "Top Secret!", "text": "Top Secret! \u00e8 un film comico del 1984 del trio di registi e sceneggiatori Zucker-Abrahams-Zucker, celebri anche per la serie de \"Una pallottola spuntata\" e de \"L'aereo pi\u00f9 pazzo del mondo\".\nTrama.\nIl cantante americano di surf rock Nick Rivers viene invitato per errore ad un festival musicale nella Germania Est in piena Guerra fredda. L'ambientazione ricorda assai la Germania nazista, a partire dalle uniformi, identiche a quelle dell'epoca bellica. Incontrando una ragazza il cui padre \u00e8 stato sequestrato dal regime per costringerlo a collaborare per la ricerca su un nuovo tipo di arma, il protagonista viene coinvolto in un crescendo di situazioni comiche surreali, tra canzoni e sparatorie, inseguimenti e baci bollenti, nonch\u00e9 un ambiguo leader di un gruppo di partigiani contro la dittatura tedesco orientale.\nDistribuzione.\nIl film \u00e8 uscito il 22 giugno 1984 negli Stati Uniti d'America\ne il 19 ottobre successivo in Italia.\nAccoglienza.\nIncassi.\nNegli Stati Uniti ha incassato un totale di $20,458,340. In Italia si \u00e8 classificato al 35\u00ba posto tra i primi 100 film di maggior incasso della stagione cinematografica 1984-1985.\nCritica.\nIn un articolo apparso sul quotidiano \"La Stampa\" la pellicola viene messa a confronto con il precedente film degli stessi autori \"L'aereo pi\u00f9 pazzo del mondo\" la cui comicit\u00e0 rispetto a questo nuovo lavoro era apparsa pi\u00f9 liscia e scorrevole, meno lambiccata o forzata. Viene comunque apprezzato l'umorismo del genere parodistico-surreale che in questo caso viene definito addirittura furioso. \"Alla fine della fiera, per\u00f2, la torta sembra non lievitata bene\".\nSu Rotten Tomatoes, \"Top Secret!\" ha un indice di gradimento complessivo del 76% e una media voto di 6,6 / 10."}
{"id": "65083", "revid": "1632387", "url": "https://it.wikipedia.org/wiki?curid=65083", "title": "Sviluppo (fotografia)", "text": "Per sviluppo, in fotografia, si intende il processo chimico che rende visibile l'immagine latente impressa sull'emulsione fotografica, producendo il negativo, o la diapositiva in caso di pellicola invertibile.\nPrincipio di funzionamento.\nCon lo sviluppo fotografico si trasforma l'immagine latente in un'immagine visibile, quindi si rende l'immagine visibile permanente e poco deteriorabile nel tempo, e infine si rende la pellicola (negativa o positiva) insensibile alla luce.\nPer alcune pellicole (Polaroid e Instax di Fuji) lo sviluppo non \u00e8 apparentemente necessario: dal punto di vista dell'utilizzatore si sviluppano da sole. In realt\u00e0 nel contenitore \"filmpack\" sono contenute le pellicole, le capsule di gel che permettono l'azione chimica dello sviluppo ed una coppia di rulli. In alcuni modelli di filmpack \u00e8 anche contenuta una batteria al litio (questo di fatto \u00e8 stato il primo impiego industriale della tecnologia) necessaria al funzionamento della fotocamera. Il processo Polaroid, dopo l'esposizione, costringe la pellicola a passare tra due rulli che schiacciano una capsula di gel distribuendolo sull'emulsione fotografica. Dopo alcuni secondi \u00e8 possibile separare la carta protettiva dalla pellicola fotografica, sulla quale appare l'immagine gi\u00e0 completamente formata. Nei primi modelli l'azione era completamente manuale, nei modelli successivi \u00e8 azionata da un piccolo motore elettrico. Negli anni settanta anche la Kodak inizia la produzione di pellicole simili. Tali pellicole autosviluppanti, denominate Kodak Instant, a differenza delle Polaroid, erano rettangolari e l'immagine sulla superficie misurava 9\u00d76,8\u00a0cm. Dopo aver perso una battaglia di brevetti con la Polaroid, Kodak ha abbandonato il business Instant Camera il 9 gennaio 1986.\nTipologie di sviluppo fotografico.\nNegativo bianco e nero.\nQuando si sviluppa un negativo bianco e nero, si procede estraendo la pellicola dal caricatore per poi avvolgerla in un contenitore a spirale, a sua volta inserito nella tank. Questa operazione va effettuata al buio completo, tipicamente nella camera oscura oppure con una particolare sacca a tenuta di luce munita di maniche denominata \"mutanda\". Poi la pellicola viene trattata con il rivelatore, che rende l'immagine visibile, riducendo l'alogenuro di argento esposto in argento metallico. Viene poi immersa in un bagno d'arresto (leggermente acido), che termina l'azione del rivelatore (talvolta si usa acqua corrente).\nDopo aver eliminato tutti i residui di rivelatore dalla pellicola per non contaminare il fissante, si passa al bagno di fissaggio che rende l'immagine permanente e resistente alla luce, formando complessi solubili con gli alogenuri di argento non ridotti, che entrano\nin soluzione. Si lava quindi la pellicola per eliminare il tiosolfato del fissaggio, pericoloso per la stabilit\u00e0 dell'immagine, perch\u00e9 potrebbe solfurare l'argento (talvolta si fa anche un ulteriore bagno, eliminatore di tiosolfato). Segue un bagno in una soluzione di tensioattivo o di acqua\ndistillata per evitare le macchie dovute ai sali sciolti nell'acqua di rubinetto. Si elimina l'acqua in eccesso con apposite pinzette ricoperte in pelle di camoscio (o anche passandola fra indice e medio). Infine la pellicola viene appesa ad asciugare in una stanza priva di polvere ed \u00e8 pronta per essere stampata.\nLo sviluppo della pellicola \u00e8 una fase cruciale del processo fotografico. La densit\u00e0 e il contrasto del negativo vengono determinati, oltre che dal tipo di rivelatore usato, anche dal tempo di sviluppo, dalla temperatura dei bagni, dall'agitazione della tank. Il tempo di sviluppo viene indicato dal produttore, insieme alle correzioni da apportare in funzione della temperatura del bagno, che non deve discostarsi molto dai 20\u00b0. Tali indicazioni vengono in genere fornite per ottenere una densit\u00e0 del negativo corrispondente alla sensibilit\u00e0 nominale della pellicola. Sviluppando per tempi superiori si pu\u00f2 ottenere una densit\u00e0 maggiore, operazione che si effettua in genere per \"tirare\" (come si dice comunemente) una pellicola oltre la sua sensibilit\u00e0 nominale. Questo si effettua di solito su pellicole con sensibilit\u00e0 gi\u00e0 alta (come 400\u00b0 ISO) per ottenere risultati paragonabili a sensibilit\u00e0 di 800\u00b0, 1600\u00b0 o anche 3200\u00b0 ISO, conseguendo anche un aumento del contrasto e della granulosit\u00e0 del negativo. I tempi per questo tipo di trattamento vengono generalmente indicati dal produttore della pellicola o dei bagni. Altra operazione importante \u00e8 l'agitazione della tank, necessaria per evitare un esaurimento locale del rivelatore. In genere si inizia lo sviluppo con tre vigorosi colpi su una superficie dura per eliminare le bolle d'aria dalla pellicola. Si prosegue con l'agitazione della tank secondo le indicazioni del produttore, ad esempio tre capovolgimenti a intervalli di un minuto. Per il controllo del tempo si consiglia di far partire il cronometro al termine del riempimento della tank (quanto pi\u00f9 rapido possibile) e di iniziare lo svuotamento allo scadere del tempo rilevato dalle tabelle in base alla temperatura.\nBagni chimici.\nLe soluzioni di sviluppo fotografico per il bianco e nero possono esser composti, in percentuali variabili, con le seguenti sostanze:\nSmaltimento.\nSecondo la normativa in vigore sullo smaltimento dei rifiuti, i reflui di sviluppo fotografico sono considerati un rifiuto pericoloso, classificabile con il codice CER 090101."}
{"id": "65084", "revid": "438678", "url": "https://it.wikipedia.org/wiki?curid=65084", "title": "\u00b0", "text": ""}
{"id": "65085", "revid": "1534511", "url": "https://it.wikipedia.org/wiki?curid=65085", "title": "Rivelatore", "text": "Con il termine rivelatore si intende:"}
{"id": "65092", "revid": "287204", "url": "https://it.wikipedia.org/wiki?curid=65092", "title": "Elettrofilo", "text": "In chimica, un elettrofilo \u00e8 una specie chimica che prende parte ad una reazione accettando un doppietto elettronico da un'altra specie (il nucleofilo), instaurando un legame con esso. \u00c8 pertanto un acido di Lewis.\nGli elettrofili possono essere molecole neutre con orbitali vuoti - ad esempio il borano (BH3) - o cationi, sia inorganici che organici (carbocationi).\nEsempi di molecole che si comportano da elettrofilo sono l'anidride solforica e l'anidride carbonica.\nAttacco elettrofilo.\nGli elettrofili reagiscono con specie ricche di elettroni (legami multipli, anelli aromatici, etc.) formando delle specie intermedie instabili, che possono evolvere:"}
{"id": "65093", "revid": "125282328", "url": "https://it.wikipedia.org/wiki?curid=65093", "title": "Nucleofilo", "text": "In chimica, un nucleofilo \u00e8 una specie che prende parte a una reazione donando un doppietto elettronico a un'altra specie (l'elettrofilo), legandosi a esso. \u00c8 pertanto una base di Lewis, ma i due termini, sebbene correlati, non sono sinonimi; il termine \"nucleofilo\" fa riferimento all'ambito della cinetica chimica, cio\u00e8 una specie \u00e8 tanto pi\u00f9 nucleofila quanto pi\u00f9 velocemente cede i propri elettroni a un'altra specie chimica, mentre il termine \"base di Lewis\" \u00e8 da intendersi dal punto di vista termodinamico (cio\u00e8 in condizioni di equilibrio), per cui una base di Lewis \u00e8 tanto pi\u00f9 forte quanto pi\u00f9 tende (dal punto di vista termodinamico) a cedere i propri elettroni ad un'altra specie chimica.\nI nucleofili possono essere molecole neutre con doppietti elettronici non condivisi o anioni, sia inorganici che organici (carbanioni).\nEsempi di molecole che si comportano da nucleofilo sono:\nAttacco nucleofilo.\nI nucleofili reagiscono come centri con carica parziale negativa. Tale specie pu\u00f2 essere gi\u00e0 presente nei reagenti o essersi formata in uno stadio preliminare della reazione. Gli esiti possono essere: \nLa nucleofilia \u00e8 una propriet\u00e0 cinetica misurata determinando la velocit\u00e0 con la quale un nucleofilo attacca un composto di riferimento per provocare una reazione di sostituzione nucleofila in condizioni sperimentali standard. In questo modo viene misurata la nucleofilia relativa."}
{"id": "65094", "revid": "35813", "url": "https://it.wikipedia.org/wiki?curid=65094", "title": "Dialetto genovese", "text": ""}
{"id": "65096", "revid": "9", "url": "https://it.wikipedia.org/wiki?curid=65096", "title": "Gabriel Omar Batistuta", "text": ""}
{"id": "65108", "revid": "2161050", "url": "https://it.wikipedia.org/wiki?curid=65108", "title": "Papa Gregorio XIII", "text": "Biografia.\nUgo Boncompagni nacque a Bologna il 7 gennaio 1502 da Cristoforo Boncompagni (1470-1547), un ricco mercante, e da Angela Marescalchi (n. 1480), quarto di dieci figli (sette maschi e tre femmine).\nStudi\u00f2 diritto all'Universit\u00e0 di Bologna, laureandosi nel 1530 \"in utroque iure\". Nello stesso anno assistette all'Incoronazione di Carlo V a Imperatore del Sacro Romano Impero, di cui si conserva un dettagliato resoconto. Successivamente inizi\u00f2 la carriera di docente di diritto, sempre nell'ateneo bolognese. Tra i suoi allievi pi\u00f9 illustri ebbe Alessandro Farnese, Ottone di Waldburg, Reginald Pole, Stanislao Osio, Paolo Burali d'Arezzo e S. Carlo Borromeo.\nNel 1539 rinunci\u00f2 alla cattedra e, su invito del cardinale Pietro Paolo Parisio, si rec\u00f2 a Roma dove fu nominato giurisperito. Ricevette la tonsura (rito che precede il conferimento degli ordini sacri) il 1\u00ba giugno 1539 e fu ordinato sacerdote nel 1542. Papa Paolo III apprezz\u00f2 la sua preparazione: gli confer\u00ec l'incarico di primo giudice della capitale, poi nel 1546 lo inser\u00ec nel collegio degli abbreviatori al Concilio di Trento come esperto di diritto canonico.\nNel 1547 mor\u00ec il padre; Ugo eredit\u00f2 una parte cospicua dei beni di famiglia poich\u00e9 il fratello maggiore era deceduto senza eredi: tra essi, anche met\u00e0 del palazzo di famiglia. Per garantirsi un erede, decise di avere un figlio con una donna nubile, correndo il rischio di far scoppiare uno scandalo e di pregiudicare la propria carriera. Il figlio nacque l'8 maggio 1548 a Bologna e fu chiamato Giacomo. Venne legittimato il 5 luglio 1548.\nPapa Paolo IV (1555-1559), oltre ad aggregarlo come \"datarius\" alla residenza del cardinal nipote Carlo Carafa, riconoscendone le qualit\u00e0 di giurista, se ne serv\u00ec per svolgere diverse missioni diplomatiche. Verso la fine del 1561, il Boncompagni fu di nuovo inviato al concilio di Trento. Grazie alla sua comprovata competenza di canonista e al suo eccezionale impegno nel lavoro, rese preziosi servizi per la risoluzione di alcuni problemi nell'ultima sessione conciliare (1562-63).\nAl termine del Concilio torn\u00f2 a Roma, dove nel 1565 e Pio IV lo cre\u00f2 cardinale, con il titolo di cardinale presbitero di San Sisto. Fu poi inviato in Spagna come legato pontificio. Grazie a questo nuovo mandato si fece conoscere e ben volere dal sovrano spagnolo, Filippo II, tanto da conquistarne la fiducia. Fu anche per merito suo se il processo per eresia, avviato contro l'arcivescovo di Toledo Bartolom\u00e9 Carranza, si concluse senza dissidi con il re. \nUgo Boncompagni partecip\u00f2 a due conclavi: quello del 1565-66 e quello del 1572, che si concluse con la sua elezione.\nIl conclave del 1572.\nUgo Boncompagni venne eletto romano pontefice dal Sacro Collegio il 13 maggio 1572 nella cappella Vaticana. Fu incoronato il 25 maggio nel Palazzo Vaticano; il neoeletto scelse il nome pontificale di Gregorio in onore di Papa Gregorio I.\nIl conclave del 1572 fu uno dei pi\u00f9 brevi della storia, essendo durato meno di due giorni. Nel XVI secolo solamente un altro conclave ebbe pari durata: quello che port\u00f2 all'elezione di papa Giulio II (31 ottobre \u2013 1\u00ba novembre 1503).\nIl pontificato.\nAttuazione dei decreti del Concilio.\nSe prima di Gregorio la Riforma cattolica fu condotta sostanzialmente solo in Italia e in Spagna, grazie al suo pontificato si svilupp\u00f2 con rapidit\u00e0 e organicit\u00e0 in tutti i paesi cattolici.\nNel 1573 il papa istitu\u00ec la Congregazione dei Greci, ossia dei cattolici di rito bizantino. Per la formazione del clero fece erigere il Collegio Greco (1577). Fond\u00f2 anche un Collegio inglese e uno maronita (vedi \"infra\"). In questi istituti, oltre all'apprendimento della filosofia e della teologia, i futuri candidati al sacerdozio dovevano essere formati alla forte osservanza romana, affinch\u00e9 tornati nello loro madrepatrie, specialmente in quelle in cui era forte la presenza dei protestanti, potessero dare testimonianza di obbedienza e fedelt\u00e0 alla Chiesa di Roma e irreprensibilit\u00e0 di condotta di fronte alle popolazioni.\nNel 1582 Gregorio XIII promulg\u00f2 il Corpus Iuris Canonici.\nRelazioni con le istituzioni della Chiesa.\nGi\u00e0 i predecessori di Gregorio, Pio IV e Pio V avevano approvato delle misure che accentravano il controllo papale sulle congregazioni della Chiesa. Il pontefice prosegu\u00ec tale linea di condotta. \nUn anno prima della sua elezione Pio V aveva creato la Congregazione dell'Indice. Gregorio XIII conferm\u00f2, con la costituzione apostolica \"Ut pestiferarum opinionum\" (13 settembre 1572), quanto creato da Pio V, dando una forma pi\u00f9 definita alla congregazione di recente istituzione.\nIl pontefice ripristin\u00f2 la \u00abCongregazione tedesca\u00bb (aprile 1573), organismo istituito da Pio V nel 1558 per la restaurazione cattolica in Germania e in Svizzera.\nScelse un giorno della settimana in cui ricevere chiunque avesse un problema da sottoporgli.\nCon la bolla \"Ubi Gratiae\" (13 giugno 1575) revoc\u00f2 tutti i permessi d'ingresso nei monasteri accordati in precedenza alle signore della nobilt\u00e0 cos\u00ec come ad altre donne di qualunque grado e condizione; inoltre proib\u00ec agli abati e alle badesse di concedere di propria iniziativa permessi di ingresso nei monasteri.\nNel 1575 approv\u00f2 la Congregazione dell'Oratorio, fondata alcuni anni prima da Filippo Neri (bolla \"Copiosus in misericordia\", 15 luglio).\nCon il breve apostolico \"Exposcit debitum\" (1\u00ba gennaio 1583) Gregorio XIII abol\u00ec su tutto il territorio italiano (isole comprese) la carica di badessa a vita, sostituendola con una carica a tempo (tre anni).\nIl 25 maggio 1584 rese pubblica la sua pi\u00f9 importante decisione in materia di congregazioni: il pontefice dichiar\u00f2 che la professione dei voti semplici di castit\u00e0, povert\u00e0 e obbedienza, e l'approvazione della Santa Sede, sono sufficienti per costituirsi in stato religioso.\nRiconferm\u00f2 i privilegi accordati all'Ordine (1579).\nRiconobbe i Carmelitani Scalzi (ramo maschile e femminile) come provincia dell'Ordine (breve \"Pia consideratione\", 22 giugno 1580), assecondando i desideri di Teresa d'Avila.\nRipristin\u00f2 tutti i privilegi aboliti dal predecessore Pio V. Rifinanzi\u00f2 il seminario retto dai Gesuiti nell'Urbe, il Collegio Germanico, e gli assegn\u00f2 una nuova sede. Nel 1579 fond\u00f2 un nuovo collegio gesuitico: il Collegio Ungarico. L'anno seguente fuse i due istituti nel Collegio Germanico-Ungarico.\nGregorio teneva in elevata considerazione l'Ordine, che considerava come il pi\u00f9 competente nella formazione dei sacerdoti. Nel 1576 richiam\u00f2 a Roma il gesuita Roberto Bellarmino, professore a Lovanio, e gli confer\u00ec la cattedra di Apologetica presso il Collegio Romano, istituzione scolastica retta dall'ordine. Nel 1578 fece erigere la torre dei venti e vi invit\u00f2 i gesuiti astronomi e matematici per preparare la riforma del calendario.\nNel 1579 affid\u00f2 ai Gesuiti il Collegio Inglese, fondato pochi anni prima per curare la formazione sacerdotale dei fedeli provenienti da Inghilterra e Galles.\nPapa Gregorio concesse al Collegio Romano importanti sovvenzioni e aggiunse nuovi e spaziosi edifici. \nCos\u00ec agendo egli ne divenne il secondo fondatore, dopo Ignazio di Loyola. Il nuovo istituto, inaugurato il 28 ottobre 1584, prese il nome di \u00abArchiginnasio Gregoriano e Universit\u00e0 Gregoriana\u00bb in onore del pontefice e oggi \u00e8 conosciuto come Pontificia Universit\u00e0 Gregoriana.\nL'opera missionaria, seppur gi\u00e0 messa largamente in atto da Pio V, trov\u00f2 in papa Gregorio un rinnovato impulso tanto da estendersi nelle terre sia dell'America come del lontano Oriente.\nCur\u00f2 moltissimo l'evangelizzazione in Asia. Tramite il missionario gesuita Rodolfo Acquaviva entr\u00f2 in contatto con il sovrano dell'Impero Moghul Akbar (1542-1605). Nel 1582 il pontefice indirizz\u00f2 al monarca una lettera in cui lo esortava a convertirsi al cristianesimo.\nNel 1585 riserv\u00f2 ai membri della Compagnia di Ges\u00f9 l'evangelizzazione della Cina e del Giappone. Il 23 marzo di quell'anno, poche settimane prima di morire, ebbe la soddisfazione di ricevere una delegazione giapponese formata da giovani cristiani, principi e aristocratici dei Regni del Giappone meridionale, probabilmente la prima mai giunta in Europa, guidata dal missionario Alessandro Valignano (Ambasciata Tensh\u014d).\nNel 1581 il pontefice istitu\u00ec l'Opera Pia del Riscatto e ne affid\u00f2 la conduzione all'Arciconfraternita romana del Gonfalone. Si trattava della redenzione delle persone catturate dai corsari barbareschi nella penisola italiana i quali, per restituirli alle loro famiglie, pretendevano il pagamento di un riscatto. Fino ad allora l'impegno era stato svolto dall'ordine dei \u00abTrinitari\u00bb e dai \u00abPadri della Mercede\u00bb.\nDecisioni in materia liturgica.\nGregorio XIII finalizz\u00f2 alle proprie intenzioni missionarie anche eventi propri della tradizione cattolica come il Giubileo, di cui ricorreva la cadenza nel 1575. Oltre a celebrare il tradizionale giubileo romano, indetto nel 1574, con gran concorso di popolo e di personaggi, ne concesse uno tutto milanese, per l'anno successivo, al suo creato, cardinale Carlo Borromeo.\nNel 1582 il pontefice pubblic\u00f2 il \"Corpus Iuris Canonici\", raccolta di leggi e decreti che regolano la vita della Chiesa.\nNel 1586 Gregorio XIII pubblic\u00f2 il primo \"Martyrologium Romanum\", creando un elenco unificato delle date in cui si celebrano le memorie dei santi e dei beati della Chiesa cattolica. L'opera fu pubblicata con questo titolo: \"Martyrologium Romanum ad novam kalendarii rationem, et ecclesiasticae historiae veritatem restitutum. Gregorii XIII pontificis maximi iussu editum. Accesserunt notationes atque tractatio de Martyrologio Romano. Auctore Caesare Baronio Sorano\", ex typographia Dominici Basae, Romae 1586. Edizioni simili erano gi\u00e0 uscite a stampa nel 1583. Una seconda edizione usc\u00ec a Venezia nel 1587 \"apud Petrum Dusinellum\".\nProvvedimenti verso gli ebrei.\nNel 1577 il pontefice fond\u00f2 il Collegio dei Neofiti, istituto per l'educazione cristiana degli ebrei che volevano abbandonare la loro religione. Con gli ebrei che non vollero convertirsi fu inflessibile: con la bolla \"Antiqua iudaeorum improbitas\" (10 giugno 1581) fiss\u00f2 i casi in cui gli ebrei potevano ricadere nelle competenze dei tribunali inquisitoriali; ordin\u00f2 inoltre all'Inquisizione di agire con durezza e determinazione.\nIl 28 febbraio 1581 dispose il divieto ai medici ebrei di curare i pazienti cristiani.\nCon la bolla \"Sancta Mater Ecclesia\" (1\u00ba settembre 1584) ordin\u00f2 che tutti gli ebrei che avessero compiuto i 12 anni dovessero assistere alle cosiddette \"prediche coatte\", il cui scopo era di convincere gli ebrei a convertirsi al cristianesimo.\nSottopose a censura le opere scritte da ebrei, incarico che affid\u00f2 all'ebraista Marco Marini.\nPermise agli ebrei di tornare a Venezia e consent\u00ec loro di attraversare il territorio italiano al fine di raggiungere la destinazione.\nRelazioni con monarchi europei.\nL'elezione di Ugo Boncompagni fu salutata favorevolmente dai regnanti europei cattolici, che assicurarono il loro appoggio al nuovo vertice della Chiesa.\nRegno di Spagna.\nDurante la sua permanenza in Spagna come legato pontificio (1565) il futuro pontefice era riuscito a guadagnarsi la stima di Filippo II, re del pi\u00f9 potente stato europeo. Il sovrano spagnolo incoraggi\u00f2 Gregorio XIII a operare nei Paesi Bassi e in Irlanda, consentendo che forze armate cattoliche attraversassero i suoi stati, e aiut\u00f2 il pontefice nel suo tentativo di recuperare al cattolicesimo l'Inghilterra. Nel 1578, infatti, Filippo II accolse e riforn\u00ec le truppe di Thomas Stukeley, un inglese cattolico che si pose alla guida di un esercito per invadere l'Inghilterra.\nRegno del Portogallo.\nNel 1578, il giovane re Sebastiano I del Portogallo mor\u00ec in Marocco nella battaglia di Alcazarquivir senza lasciare eredi. Il cardinale Enrico I il Casto, zio di Sebastiano, gli succedette come re. Enrico fece domanda a Gregorio XIII di rinunciare all'ufficio ecclesiastico pur di avere una discendenza e perpetuare la dinastia degli Aviz, per\u00f2 il pontefice, consigliato dagli Asburgo, non acconsent\u00ec. Il re-cardinale mor\u00ec due anni pi\u00f9 tardi senza discendenza, lasciando un vuoto di potere nel trono portoghese, che sfoci\u00f2 in una crisi di successione.\nRegno di Francia.\nGregorio XIII non concesse la dispensa per la celebrazione del matrimonio tra l'erede al trono, il principe Enrico di Navarra, e Margherita di Valois. La dispensa era necessaria poich\u00e9 Enrico non era cattolico, ma di confessione ugonotta. Il matrimonio fu celebrato ugualmente il 18 agosto 1572. Alle nozze non presero parte ambasciatori provenienti da nazioni cattoliche.\nRelazioni con monarchi non europei.\nNel 1584 il pontefice approv\u00f2 l'iniziativa del cardinale Ferdinando de' Medici d'inviare una legazione in Persia. Affidata al fiorentino Giovanni Battista Vecchietti, la legazione aveva lo scopo di allacciare buone relazioni diplomatiche in funzione anti-ottomana. Mentre i risultati politici furono transitori, la legazione venne ricordata per gli importanti esiti culturali: Vecchietti riport\u00f2 con s\u00e9 a Roma alcuni manoscritti della \"Bibbia\" in ebraico che non si erano mai visti prima in Europa.\nRelazioni con Stati baltici e Russia.\nIl Regno di Polonia e la Russia lottavano da tempo per l'egemonia sui piccoli stati baltici. La Lituania era sotto l'influenza polacca, mentre Livonia ed Estonia erano sotto l'influenza russa. Il pontefice fece firmare ai contendenti la Pace di Jam Zapol'skij (15 gennaio 1582, in realt\u00e0 una tregua decennale) la quale sanc\u00ec il predominio polacco (Paese cattolico) sui tre stati baltici (in prevalenza luterani). Protagonista della mediazione fu il gesuita diplomatico Antonio Possevino. Successivamente Gregorio XIII affid\u00f2 a Possevino una missione a Mosca, nominandolo primo nunzio in Russia. Gli scopi della missione erano: fondare una Lega cristiana in funzione anti-turca; introdurre il cattolicesimo in Russia e, da qui, in Asia. Possevino si rec\u00f2 personalmente a Mosca e confer\u00ec con il re Ivan IV, detto \"il Terribile\".\nNel XVI secolo la cattolicit\u00e0 non si era ancora diffusa in Russia, un territorio molto vasto e ricco di storia con grandi potenzialit\u00e0. I russi erano ortodossi; la loro Chiesa era legata al Patriarcato ortodosso di Costantinopoli. Possevino propose una conciliazione tra la Cattedra di Pietro e la Chiesa di Mosca, che fu respinta dal sovrano russo. Il gesuita ottenne per\u00f2 che i cattolici potessero professare pubblicamente il loro credo.\nRelazioni con le Chiese di rito orientale.\nNel 1579 fu inaugurato a Roma un nuovo monastero presso la Chiesa di Santa Maria Egiziaca; la chiesa era stata donata agli armeni otto anni prima da Pio V. Da quella data fino al XIX secolo il complesso chiesa-monastero rappresent\u00f2 il centro della comunit\u00e0 armena in Italia.\nGregorio XIII riallacci\u00f2 i legami con la Chiesa maronita. Formalmente non si erano mai interrotti, ma i maroniti per lunghi secoli non avevano pi\u00f9 avuto rapporti con Roma. La comunione venne suggellata nel 1584, con la fondazione del Collegio maroniano (bolla \"Humana sic ferunt\", 27 giugno 1584), che accolse i chierici mandati a Roma dal patriarca maronita per la formazione sacerdotale.\nNello stesso anno il pontefice appoggi\u00f2 la fondazione della \u00abStamperia orientale medicea\u00bb (o \"Typographia Medicea linguarum externarum\"), avvenuta su impulso del cardinale Ferdinando de' Medici. L'attivit\u00e0 principale svolta dalla Stamperia fu la pubblicazione di libri nelle diverse lingue orientali per favorire la diffusione delle missioni cattoliche in Oriente. Il suo primo direttore fu Giambattista Raimondi.\nContrasto al protestantesimo.\nGregorio XIII intraprese un'energica azione volta a ricondurre all'unit\u00e0 religiosa i popoli cristiani d'Europa.\nIn particolare, il pontefice si adoper\u00f2 per le Isole britanniche. Nel XVI secolo gli inglesi avevano iniziato a praticare sistematicamente una sorta di colonialismo in Irlanda, consistente nel concedere a immigrati inglesi territori \"liberati\" dai proprietari irlandesi. In questo modo i coloni diffondevano l'anglicanesimo nell'isola. Alcuni nobili irlandesi non accettarono questo stato di cose e organizzarono una rivolta (Seconda rivolta dei Desmond); tra essi si distinse il conte James FitzMaurice, cui la Santa Sede forn\u00ec aiuti e truppe. Per quasi due anni (1578-1579) i ribelli impegnarono le forze inglesi. Il tentativo fall\u00ec e FitzMaurice trov\u00f2 la morte il 18 agosto 1579.\nIl pontefice sostenne moralmente delle cospirazioni per detronizzare Elisabetta I d'Inghilterra. Per\u00f2 non ottenne altro che creare un'atmosfera di sovversione e imminente pericolo tra i protestanti inglesi, che iniziarono a guardare ad ogni cattolico come a un potenziale traditore.\nPer riportare alla cattolicit\u00e0 la Svezia Gregorio XIII avvi\u00f2 contatti con il re Giovanni III, che si era sposato con la cattolica Caterina Jagellona. Il pontefice invi\u00f2 presso la sua corte alcuni gesuiti, tra cui Lauritz Nilsson (\"Laurentius Norvegus\"). Essi ottennero dal re un riavvicinamento alla cattolicit\u00e0 che fu sintetizzato in due documenti: \"Nuovo ordinamento della Chiesa\" (1575) e \"Liturgia della Chiesa svedese\" (1576), il cosiddetto \"Libro Rosso\". Lo stesso Giovanni III si convert\u00ec in segreto al cattolicesimo (6 maggio 1578); inoltre crebbe l'erede al trono Sigismondo fornendogli un'educazione cattolica.\nI maggiori successi nel riportare i popoli dell'Europa centrale e settentrionale nella comunione cattolica si ottennero in Polonia, che torn\u00f2 ad essere completamente cattolica, in Germania dove, per l'intervento anche dei duchi di Baviera e di insigni principi ecclesiastici tedeschi, l'espansione del protestantesimo fu arrestata, e nei Paesi Bassi spagnoli.\nUno dei pilastri dell'azione di Gregorio furono le nunziature, ovvero le rappresentanze diplomatiche permanenti nelle capitali. Al momento della sua ascesa al Soglio, esistevano solo nove nunziature ordinarie, di cui quattro in Italia. Delle altre cinque, tre erano \"latine\" (situate in Francia, Spagna e Portogallo), una tedesca (presso l'imperatore) e una slava (in Polonia). Ad esse furono aggiunte nuove rappresentanze diplomatiche: a Lucerna (per la Svizzera, 1579), a Graz (per l'Austria interna, 1580) e a Colonia (per la Germania settentrionale, 1584). Alla fine del suo pontificato, rispondevano al pontefice ben 13 nunzi nei Paesi europei.\nObiettivo di Gregorio XIII fu favorire un'alleanza tra Spagna e Francia, i due pi\u00f9 grandi Stati cattolici, capace di condurre un'offensiva su tutti i fronti. I nuovi nunzi a Madrid, Nicol\u00f2 Ormaneto e di Parigi, Anton Maria Salviati, furono incaricati di appianare i contrasti esistenti tra i due monarchi.\nIn Francia, Gregorio XIII sostenne Enrico di Guisa, nobile cattolico, pilastro del cattolicesimo intransigente. Quando nella notte di san Bartolomeo (1572) vennero sterminati migliaia di ugonotti, papa Gregorio XIII ordin\u00f2 un generale giubileo, assolvendo la Francia cattolica da ogni errore. Nel 1576 Enrico di Guisa divenne capo di una lega volta ad estirpare il protestantesimo dalla Francia. Gregorio salut\u00f2 con favore la stipula di un trattato tra il Casato dei Guisa e il re di Spagna (Trattato di Joinville, 1584). In quell'anno il protestante Enrico di Navarra (vedi \"supra\"), ugonotto, fu designato come successore al trono di Francia, regnante Enrico III (1574-1589) il quale non aveva eredi e aveva perso il fratello pi\u00f9 giovane.\nContro Enrico di Navarra fu opposta la candidatura del cardinale Carlo di Borbone-Vend\u00f4me, ma il re Enrico III lo fece arrestare. Nel 1589 Enrico III fece uccidere Enrico di Guisa; la Lega proclam\u00f2 nuovo re il cardinale Borbone-Vend\u00f4me (ancora in carcere) con il nome di Carlo X, ma poi egli rinunci\u00f2 spontaneamente al titolo. Enrico di Navarra divenne il nuovo re di Francia.\nCome si \u00e8 visto, il progetto della Santa Sede di creare un'alleanza tra Spagna e Francia non si realizz\u00f2: i due Paesi proseguirono le loro politiche nazionali e la religione non fu considerata un fattore discriminante nella scelta dei Paesi con cui avere rapporti amichevoli. A dimostrazione di ci\u00f2, nel 1572 divenne di dominio pubblico il fatto che la Francia aveva allacciato rapporti con il Sultano di Istanbul, nemico della fede cristiana: era passato appena un anno dalla Battaglia di Lepanto. Anche la Repubblica di Venezia scese a patti con l'Impero ottomano: nel 1573 fu firmato un accordo di pace, che pose fine alla Lega Santa.\nGoverno dello Stato pontificio.\nGregorio XIII decise di curare personalmente tutti gli affari importanti. Affid\u00f2 la revisione dei diritti fiscali della Santa Sede a Rodolfo Bonfiglioli, tesoriere della Camera apostolica, che, integerrimo, \"s'acquist\u00f2 un odio de' Principi grandi, cos\u00ec crudele che ogn'uno lo tenne, che dovesse precipitare\". Ne risult\u00f2 l'incameramento di parecchi feudi e possedimenti nobiliari. Inoltre aument\u00f2 le tasse al porto di Ancona, il principale scalo dello Stato pontificio sul mare Adriatico, nonch\u00e9 le tasse sulle merci provenienti dalla Repubblica di Venezia.\nIl pontefice, nel 1572, nomin\u00f2 Segretario di Stato il Cardinale Tolomeo Gallio, uno dei suoi pi\u00f9 fidati consiglieri.\nPatrono di arti e scienze.\nGregorio XIII sostenne direttamente molti dotti nel loro lavoro. Si preoccup\u00f2 di una nuova redazione corretta del \"Decretum Gratiani\" e del \"Martyrologium romanum\". Istitu\u00ec un comitato per aggiornare l'Indice dei libri proibiti. Riconobbe la scoperta e l'importanza delle catacombe romane. \nTra i meriti scientifici durevoli di questo papa, c'\u00e8 la riforma del calendario che porta il suo nome e che venne proposta dal medico calabrese Luigi Lilio, il Calendario gregoriano, ancora oggi universalmente in uso. Col passare dei secoli il calendario giuliano aveva creato una discrepanza tra il calendario civile e quello astronomico. Tutto questo aveva portato ad una serie di lamentele ed era stato discusso anche dai padri conciliari a Trento. Gregorio XIII istitu\u00ec una commissione sotto la guida del Cardinale Sirleto alla quale contribuirono anche il matematico tedesco e gesuita Cristoforo Clavio, professore presso il Collegio Romano e il matematico e astronomo siciliano Giuseppe Scala. Dopo un accurato studio il papa, con la bolla \"Inter gravissimas\" del 24 febbraio 1582, in accordo con la maggioranza dei principi cattolici e delle universit\u00e0, stabil\u00ec che al 4 ottobre 1582 avrebbe fatto seguito il 15 ottobre 1582 e che in futuro dovessero essere soppressi i giorni intercalari (cio\u00e8, in pratica, i 29 di febbraio) degli anni divisibili per 100 ma non divisibili per 400, per un totale di tre giorni intercalari in meno ogni 400 anni.\nOpere realizzate a Roma.\nNel 1572 Gregorio commission\u00f2 a Giorgio Vasari una serie di affreschi raffiguranti il massacro di ugonotti noto come notte di san Bartolomeo, tuttora presenti nella Sala Regia dei Palazzi Vaticani. Il pontefice inoltre fece coniare una medaglia con la propria effigie per ricordare l'evento.\nMonumenti insigni sorsero a Roma per suo volere, come ad esempio, nel 1580 il palazzo del Quirinale, nel 1583 (la corte papale vi si trasfer\u00ec nel 1605 con Papa Paolo V), la Cappella Gregoriana nella Basilica di San Pietro e nel 1584, con il suo appoggio, venne portata a termine la chiesa del Ges\u00f9, chiesa madre dei Gesuiti.\nTrasform\u00f2 anche alcuni edifici antichi in opere per l'utilit\u00e0 comune; alcune aule delle Terme di Diocleziano, ad esempio, nel 1575 furono riadattate a granaio.\nNel 1575, in occasione dell'anno giubilare, fece realizzare in Vaticano la \u00abSala Bologna\u00bb, una vasta sala per banchetti. Fu riccamente affrescata dalla bottega del pittore bolognese Lorenzo Sabatini.\nMorte e sepoltura.\nDopo una breve malattia papa Gregorio XIII mor\u00ec il 10 aprile 1585, nel pieno delle sue attivit\u00e0 portate avanti fino alla fine con energia.\nQuattro giorni dopo i suoi resti mortali furono deposti nella basilica di San Pietro, in una tomba che soltanto nel 1723 fu adornata di sculture di Camillo Rusconi.\nAl regno di Gregorio XIII risale la pi\u00f9 antica tiara papale ancora esistente (le altre non sono sopravvissute ai saccheggi e ai furti).\nGenealogia episcopale e successione apostolica.\nLa genealogia episcopale \u00e8:\nLa successione apostolica \u00e8:\nDiscendenza.\nIl figlio Giacomo (1548-1612) fu prefetto di Castel Sant'Angelo, poi ottenne diversi titoli nobiliari. Nel 1576 si spos\u00f2 con Costanza Sforza di Santa Fiora, da cui ebbe 14 figli.\nIl pontefice non manc\u00f2 di favorire i propri parenti prossimi: \nConcistori per la creazione di nuovi cardinali.\nPapa Gregorio XIII durante il suo pontificato ha creato 34 cardinali nel corso di 8 distinti concistori.\nCanonizzazioni.\nPapa Gregorio XIII proclam\u00f2 tre santi:\nInoltre port\u00f2 sugli altari tre beati:"}
{"id": "65109", "revid": "812226", "url": "https://it.wikipedia.org/wiki?curid=65109", "title": "Antinomia di Russell", "text": ""}
{"id": "65121", "revid": "1830678", "url": "https://it.wikipedia.org/wiki?curid=65121", "title": "Paradosso del bibliotecario", "text": "Il paradosso del bibliotecario \u00e8 un'altra versione del paradosso di Russell dovuta al filosofo e matematico francese Ferdinand Gonseth.\nEssa, pu\u00f2 essere cos\u00ec raccontata:Al responsabile di una grande biblioteca viene affidato il compito di produrre gli opportuni cataloghi. Egli compie una prima catalogazione per titoli, poi per autori, poi per argomenti, poi per numero di pagine e cos\u00ec via. Poich\u00e9 i cataloghi si moltiplicano, il nostro bibliotecario provvede a stendere il catalogo di tutti i cataloghi. A questo punto nasce una constatazione. La maggior parte dei cataloghi non riporta se stessa, ma ve ne sono alcuni (quali il catalogo di tutti i volumi con meno di 5000 pagine, il catalogo di tutti i cataloghi, ecc.) che riportano se stessi. Per eccesso di zelo, lo scrupoloso bibliotecario decide, a questo punto, di costruire il \"catalogo di tutti i cataloghi che non includono s\u00e9 stessi\". Il giorno seguente, dopo una notte insonne passata nel dubbio se tale nuovo catalogo dovesse o non dovesse includere se stesso, il nostro bibliotecario chiede di essere dispensato dall'incarico.Si pu\u00f2 notare come la prima traduzione scherzosa dell'antinomia di Russell, quella del cosiddetto paradosso del barbiere, non dia origine ad un vero paradosso logico: il fatto che la relazione \"fare la barba a...\" sia definita per tutti gli abitanti dell'isola meno che per il barbiere, non \u00e8 diversa dal fatto che, nei numeri reali la propriet\u00e0 \"avere un numero inverso\" valga per tutti tranne lo zero.\nOsserva E.W. Beth: \"Il dilemma [del barbiere] non costituisce un dilemma per la logica. Infatti l'ipotesi che l'una o l'altra regola di diritto abbia delle conseguenze assurde, non \u00e8 in s\u00e9 assurda. Un siffatto avvenimento pu\u00f2 sollevare gravi questioni di diritto [...] ma non d\u00e0 luogo a problemi logici\". \nLa traduzione scherzosa di Skolem conserva meglio il carattere dell'originaria antinomia di Russell. \nUn'altra versione del paradosso \u00e8 quello della biblioteca infinita, nella quale sono presenti anche i volumi mai scritti su cose mai pensate, o mai esistite, e che include, ancor pi\u00f9 paradossalmente, anche il \"catalogo di tutti cataloghi che non includono s\u00e9 stessi\".\nIncidentalmente, si ricorda che sul paradosso del bibliotecario scrissero sia Jorge Luis Borges sia Umberto Eco. Il primo nel racconto \"La biblioteca di Babele\", contenuto nel volume \"Finzioni\", e con varie allusioni nei testi su \"Uqbar\", il secondo citando il primo nel \"De Bibliotheca\"."}
{"id": "65140", "revid": "148107", "url": "https://it.wikipedia.org/wiki?curid=65140", "title": "Legge di van der Waals", "text": "La legge di van der Waals \u00e8 una legge fisica che descrive il comportamento dei gas reali. Rappresenta un'estensione della legge dei gas perfetti, rispetto alla quale consente una migliore descrizione dello stato gassoso per le alte pressioni e in prossimit\u00e0 del punto di liquefazione. \nLa legge prende il nome dal fisico olandese Johannes Diderik van der Waals (1837-1923), che la propose in un lavoro del 1873 (\"Over de Continu\u00efteit van den Gas - en Vloeistoftoestand\", \"Sulla continuit\u00e0 dello stato liquido e gassoso\"); per la formulazione di questa legge lo studioso fu insignito del Premio Nobel per la fisica nel 1910.\nFormulazione.\nLa legge di van der Waals \u00e8 una equazione di stato che estende la legge dei gas perfetti:\ncon l'introduzione di due valori formula_2 e formula_3 (dette costanti di van der Waals) che dipendono dalla sostanza in esame. \nLa formulazione della legge di van der Waals \u00e8 la seguente:\ndove formula_5 \u00e8 la pressione del gas, formula_6 il numero di moli di sostanza, formula_7 il volume occupato, formula_8 la costante universale dei gas e formula_9 la temperatura assoluta.\nSostituendo eventualmente il volume totale del gas formula_7 con il volume molare formula_11, si ottiene una espressione in cui non compare il numero di moli formula_6:\nUn'altra forma della legge si ottiene dividendo la prima forma riportata sopra per il volume e per il numero di Avogadro, definendo la densit\u00e0 di numero formula_6, e misurando la temperatura in unit\u00e0 energetiche (ovvero moltiplicandola per la costante di Boltzmann):\nI valori delle costanti di van der Waals per alcuni dei gas pi\u00f9 comuni sono riportati in tabella; il loro significato verr\u00e0 illustrato nelle sezioni seguenti.\nLa costante \"a\" e le forze intermolecolari attrattive a medio raggio.\nLe molecole, anche quando sono elettricamente neutre, cio\u00e8 non ionizzate, hanno al loro interno una distribuzione asimmetrica delle cariche elettriche positive e negative. Questa asimmetria pu\u00f2 essere permanente, come nel caso della molecola di acqua (rappresentata in figura) o di acido cloridrico, o transitoria, come nell'azoto o nel propene. Tale fatto d\u00e0 luogo a deboli forze di attrazione elettrostatica tra le molecole, che vanno a formare dipoli. L'energia potenziale di questo campo di forze \u00e8 inversamente proporzionale alla sesta potenza della distanza tra le molecole secondo il potenziale di Lennard-Jones. Questo significa che la forza diminuisce rapidamente con la distanza, si osservi infatti che raddoppiando la distanza essa si riduce a formula_16 del suo valore.\nLa presenza di forze attrattive tra le molecole ha l'effetto di ridurre la pressione che il gas esercita sulle pareti del contenitore; il fatto che le molecole si attraggano tra di loro riduce infatti la frequenza dei loro urti con le pareti e quindi anche la pressione. La pressione viene ridotta di una quantit\u00e0 che \u00e8 proporzionale a \"formula_17\" (poich\u00e9 il volume del gas formula_7 \u00e8 proporzionale al cubo della distanza media tra le molecole, formula_19, e l'energia potenziale \u00e8, come si \u00e8 detto, proporzionale a formula_20); alla pressione calcolabile mediante la legge dei gas perfetti formula_21 occorre quindi sottrarre la quantit\u00e0\n(ossia nella formula dovremo aggiungere al termine della pressione la suddetta quantit\u00e0, in modo che esplicitando la pressione formula_5 si abbia un valore pi\u00f9 basso rispetto a quello trovato con legge dei gas perfetti, in accordo con il nostro ragionamento).\nQuesto termine viene detto pressione di coesione (ricordiamo che formula_6 \u00e8 la densit\u00e0 di numero). La costante formula_2 \u00e8 caratteristica per ogni gas ed esprime l'intensit\u00e0 delle interazione tra le molecole di quel gas (dalla tabella precedente vediamo ad esempio che le molecole d'acqua interagiscono tra di loro con un'intensit\u00e0 che \u00e8 quattro volte maggiore rispetto alle molecole di azoto e ben 160 volte maggiore rispetto agli atomi di elio). La temperatura di ebollizione del gas cresce all'incirca linearmente al crescere della costante formula_2.\nLa costante \"b\" e le forze repulsive a breve raggio.\nQuando le molecole si trovano molto vicine tra di loro, cio\u00e8 praticamente a contatto, risentono delle forze repulsive dei rispettivi elettroni (che come \u00e8 noto orbitano intorno ai nuclei e sono carichi negativamente). Le molecole si comportano quindi approssimativamente come delle sfere rigide (vedi figura a lato) che non possono avvicinarsi a distanza minore di formula_27 (dove formula_28 \u00e8 il raggio delle sfere). Quando due molecole si urtano escludono un volume pari a una sfera di raggio formula_27, cio\u00e8 formula_30; il volume escluso da ciascuna delle due molecole \u00e8 complessivamente di formula_31\nLa presenza di forze repulsive viene descritta semplicemente sostituendo al volume formula_7 il \"volume libero\" \"formula_33\" dove formula_3 \u00e8 il volume molare \"escluso\" (detto \"covolume\"), cio\u00e8 il volume propriamente occupato dalle molecole di una mole di gas. Nel gas perfetto non esiste volume escluso, ovvero le molecole sono immaginate come puntiformi.\nA basse pressioni tale volume \u00e8 trascurabile rispetto a quello in cui si muovono le molecole, mentre non lo \u00e8 pi\u00f9 a pressioni molto elevate.\nIn sintesi, esprime il volume che occupa il gas quando lo spazio a sua disposizione tende all'infinito.\nConfronto tra la legge di van der Waals e la legge dei gas perfetti.\nNel grafico a fianco \u00e8 rappresentata un'isoterma di van der Waals, formula_35,\na confronto con un'isoterma di Boyle-Mariotte, formula_36\nBasse pressioni.\nSe la pressione del gas non \u00e8 troppo elevata, il modello di van der Waals e il modello di gas perfetto non differiscono di molto. Ci\u00f2 \u00e8 dovuto al fatto che:\nIn questi casi l'equazione di stato dei gas perfetti rappresenta una buona approssimazione del gas \"reale\".\nformula_44\nMedie e alte pressioni.\nSe la pressione del gas \u00e8 pi\u00f9 elevata si osservano invece differenze significative tra i due modelli (si veda il grafico, sempre relativo a &lt;chem&gt;CO2&lt;/chem&gt;):\nLa legge di van der Waals e la liquefazione dei gas.\nLa legge di van der Waals permette di comprendere bene il processo di liquefazione dei gas. Per ogni gas esiste una temperatura formula_52, detta \"temperatura critica\", che rappresenta in un certo senso la \"frontiera\" del processo di liquefazione:\nIn figura sono rappresentate le isoterme del biossido di carbonio a diverse temperature, secondo quanto previsto dalla legge di van der Waals (ricordiamo che per la legge dei gas perfetti tali curve sarebbero semplicemente le iperboli della Legge di Boyle-Mariotte, formula_55).\nPer il &lt;chem&gt;CO2&lt;/chem&gt;, formula_56. \nPer ottenere il punto critico (cio\u00e8 i parametri formula_52, formula_60, formula_61), possiamo imporre le due condizioni: \nottenendo cos\u00ec un sistema di equazioni dalle quali si ricavano:\nNoti questi valori, \u00e8 possibile trovare il fattore di comprimibilit\u00e0 critico formula_72.\nAll'inverso, si possono ricavare i parametri formula_2 e formula_3 in funzione dei valori critici:\nQueste relazioni permettono di determinare le costanti formula_2 e formula_3 per i vari gas da una misura sperimentale di formula_61 e formula_52 (la misura sperimentale di formula_60 risulta pi\u00f9 difficile).\nCostanti di van der Waals.\nIn questa tabella sono riportati i valori delle costanti di van der Waals per alcune sostanze."}
{"id": "65159", "revid": "1522738", "url": "https://it.wikipedia.org/wiki?curid=65159", "title": "Rosso (araldica)", "text": "Il rosso \u00e8 uno smalto araldico di colore rosso. Nella rappresentazione monocromatica \u00e8 simboleggiato da linee parallele verticali.\nNell'araldica francese ha il nome di \"Gueules\", scritto \"Gules\" nell'araldica inglese e spagnola, e alcuni autori, come Jouffroy d'Eschavannes, vedono l'origine della parola nel vocabolo di origine persiana \"gul\" o \"ghiul\", che indica un rosa pallido. L'etimologia \u00e8 dubbia, e la relazione incerta, mentre la parola \"gueules\" era correntemente utilizzata nel vocabolario dei tintori per indicare la gola di piccoli mustelidi (faina, martora) e, per estensione, le pellicce fatte con le loro pelli. La parola \u00e8 la stessa impiegata nel linguaggio corrente, come testimonia la lettera di Bernardo di Chiaravalle all'arcivescovo di Sens (\"Sur la conduite des \u00e9v\u00eaques\") in cui parla di \"pellicce di \"gueules\"\" con cui si vestono i vescovi.\nUn sinonimo, bench\u00e9 molto meno usato, \u00e8 cinabro.\nPer le virt\u00f9 spirituali simboleggia verecondia, amore ardente verso Dio, il prossimo e la giustizia. Per le qualit\u00e0 mondane \u00e8 simbolo di nobilt\u00e0 cospicua, dominio, vendetta, audacia, coraggio, valore, spargimento di sangue in guerra, fortezza, magnanimit\u00e0, desiderio ardente. Nei tornei indicava allegrezza."}
{"id": "65160", "revid": "287204", "url": "https://it.wikipedia.org/wiki?curid=65160", "title": "Azzurro (araldica)", "text": "L'azzurro \u00e8 uno smalto araldico di colore blu. Nella rappresentazione monocromatica \u00e8 simboleggiato da linee parallele orizzontali.\nMalgrado il suo nome, l'azzurro araldico \u00e8 ben lontano dal colore del cielo, ma come deve essere per uno smalto, \u00e8 un colore netto e intenso per ben distinguersi dai colori chiari dei metalli. Quando si vuole indicare il colore chiaro del cielo, si blasona campo di cielo.\nA causa della sua relazione con il cielo, l'azzurro simboleggia tutte le virt\u00f9 pi\u00f9 elevate e, tra quelle spirituali, \"devozione, fedelt\u00e0, castit\u00e0, giustizia, santit\u00e0\". Per le qualit\u00e0 mondane simboleggia \"bellezza, nobilt\u00e0, fortezza, fermezza incorruttibile, vigilanza, vittoria, perseveranza, ricchezza, amore per la patria, buon augurio, fama gloriosa\". Nei tornei indicava \"gelosia\". \nNelle forze armate italiane l'azzurro \u00e8 il colore della fascia (sciarpa) che distingue gli ufficiali, e che deriva dal colore di Casa Savoia. Ha la stessa origine il colore delle maglie sportive italiane. L'azzurro fu anche distintivo di parte guelfa."}
{"id": "65162", "revid": "2048032", "url": "https://it.wikipedia.org/wiki?curid=65162", "title": "Nero (araldica)", "text": "Il nero \u00e8 uno smalto araldico. Nella rappresentazione monocromatica \u00e8 simboleggiato da un incrocio di linee orizzontali e verticali.\nNell'araldica francese, inglese e spagnola, ha il nome di \"Sable\", parola che deriva dal russo \"sobol\" che indica lo zibellino, dalla pelliccia nera, o dal tedesco \"zobel\", la martora nera. In origine il termine \"sable\" era utilizzato per indicare una pelliccia.\nNell'araldica inglese si usa il termine \"diamante\" (in inglese \"diamond\" o \"adamant\") per indicare lo smalto nero utilizzato nelle armi dei semplici gentiluomini.\nPu\u00f2 simboleggiare, oltre al lutto, la fedelt\u00e0 al signore fino alla morte."}
{"id": "65164", "revid": "118794174", "url": "https://it.wikipedia.org/wiki?curid=65164", "title": "Verde (araldica)", "text": "Il verde \u00e8 uno smalto araldico di colore verde intenso. Nella rappresentazione monocromatica \u00e8 simboleggiato da linee parallele diagonali inclinate a 45\u00b0 e dirette dall'angolo superiore destro dello scudo (a sinistra per l'osservatore) verso l'angolo inferiore sinistro (alla destra dell'osservatore).\nNell'araldica francese e spagnola ha il nome di \"Sinople\". L'origine del termine \u00e8 misteriosa, inoltre all'inizio \"sinople\" indicava il colore rosso. Il termine deriva infatti dalla citt\u00e0 di Sinope, porto della Paflagonia, la cui terra era di colore rosso. \u00c8 solo alla met\u00e0 del XIV secolo che la parola cambia bruscamente significato, senza che se ne conosca il motivo, e passa a designare il colore verde. Un'ipotesi verosimile (e comunque spesso citata) \u00e8 che il verde, semplicemente chiamato \u00abvert\u00bb al suo apparire, provocava nell'espressione orale qualche confusione con \u00abvair\u00bb, la pelliccia vaio. Questa confusione non si verificava in Inghilterra dove infatti si \u00e8 mantenuto il termine \u00abvert\u00bb. Detronizzato da \u00abgueules\u00bb, Sinople \u00e8 caduto in desuetudine, presente ma misconosciuto nei vecchi armoriali, sarebbe allora stato interpretato come questo \u00abvert\u00bb fastidioso, e opportunamente recuperato.\nUn sinonimo antico \u00e8: \u00abprasine\u00bb. \u00c8 uno smalto poco impiegato (soprattutto come campo) negli armoriali occidentali, proprio perch\u00e9 viene dall'Oriente.\nIl verde simboleggia \"amore\", \"amicizia\", \"abbondanza\", \"allegrezza\", \"civilt\u00e0\", \"cortesia\", \"vigore\", \"onore\", \"vittoria\". Nei tornei era simbolo di \"speranza nella vittoria\". A Bisanzio era il colore del mondo di corte."}
{"id": "65165", "revid": "1516566", "url": "https://it.wikipedia.org/wiki?curid=65165", "title": "Porpora (araldica)", "text": "Il porpora, detto anche paonazzo, \u00e8 uno smalto araldico di colore variabile dal grigio bruno al rosso violaceo. Nella rappresentazione monocromatica \u00e8 simbolizzato da linee parallele diagonali inclinate a 45\u00b0 e dirette dall'angolo superiore sinistro dello scudo (a destra per l'osservatore) verso l'angolo inferiore destro (alla sinistra dell'osservatore).\nNegli stemmi pi\u00f9 antichi non era presente; successivamente fu impiegato sia come \"metallo\" che come \"colore\" (come le \"pellicce\") e solo negli ultimi tempi divenne esclusivamente un colore.\n\u00c8 piuttosto raro e si incontra soprattutto nel blasone degli ecclesiastici; \u00e8 porpora il colore distintivo dei vescovi e soprattutto in tale impiego \u00e8 conosciuto come \"paonazzo\". Porpora era anche il colore imperiale per eccellenza, particolarmente se in accostamento all'oro.\nNell'araldica inglese viene definito mercurio il porpora presente sugli stemmi dei principi sovrani. Anche, nell'inglese il colore \u00e8 chiamato \"purpure\", non l'abituale \"purple\".\nIl colore porpora \u00e8 molto impiegato come smalto per grappoli d'uva.\nTra le virt\u00f9 spirituali simboleggia \"fede\", \"temperanza\", \"castit\u00e0\", \"verecondia\", \"devozione\". Per le qualit\u00e0 mondane \u00e8 simbolo di \"nobilt\u00e0 cospicua\", \"signorile grandezza\", \"ricompensa d'onore\", \"ricchezza\", \"liberalit\u00e0\", \"sovranit\u00e0\" e \"regia dignit\u00e0\". Nei tornei era simbolo di \"amore\".\nIn francese la parola \"mauve\" indica il color malva, simile al violetto, per cui lo smalto porpora \u00e8 utilizzato anche come arma parlante."}
{"id": "65167", "revid": "112536339", "url": "https://it.wikipedia.org/wiki?curid=65167", "title": "Banda (araldica)", "text": "Banda \u00e8 un termine utilizzato in araldica per indicare una pezza onorevole costituita da una striscia, della larghezza normale di due moduli (2/7 della larghezza dello scudo) che scende, dalla destra alla sinistra, diagonalmente.&lt;br&gt;\nNon deve essere confusa con la sbarra, che discende diagonalmente dalla sinistra alla destra.\nProporzioni.\nL'origine pu\u00f2 essere fatta risalire al \"balteo\", cintura di cuoio portata a tracolla dalla spalla destra al fianco sinistro ed alla quale era abitualmente sospeso lo scudo o, pi\u00f9 raramente, la spada. \nPartizioni, ripartizioni e altre modificazioni.\nLa banda, come tutte le altre pezze araldiche, pu\u00f2 essere sottoposta a partizioni, ripartizioni e tutte le altre modificazioni che possono essere apportate al campo intero dello scudo. Si possono quindi trovare bande \"scaccate\", \"bordate\", \"losangate\", \"partite\", \"troncate\", \"tagliate\", \"trinciate \", etc. \u00c8 anche possibile trovare le modificazioni tipiche delle pezze, per cui si hanno bande \"ondate\", \"nebulose\", \"alzate\", \"abbassate\" e cos\u00ec via."}
{"id": "65168", "revid": "2056951", "url": "https://it.wikipedia.org/wiki?curid=65168", "title": "Sbarra (araldica)", "text": "Sbarra \u00e8 un termine utilizzato in araldica per indicare la pezza onorevole che scende, nello scudo, da sinistra, diagonalmente, a destra.\nLa sbarra \u00e8 una pezza onorevole (di primo ordine) che ha un andamento diagonale dall'angolo superiore destro all'angolo inferiore sinistro, occupa un terzo dell'ampiezza dello scudo, ed \u00e8 delimitata da due linee diagonali parallele.\nProbabilmente deriva dalla tracolla a cui era appeso lo scudo. In Italia divenne distintivo dei Ghibellini.\nNon deve essere confusa con la banda, che discende diagonalmente da destra a sinistra.\nVarianti.\nLa sbarra \u00e8 detta \"troncata\" quando \u00e8 divisa a met\u00e0 da una linea posta in banda, mentre \u00e8 detta \"partita\" se la linea di divisione scorre al centro nello stesso senso.\nLa sbarra diminuita e scorciata \u00e8 detta controbastone ed \u00e8 frequentemente usata come brisura di bastardigia."}
{"id": "65169", "revid": "580", "url": "https://it.wikipedia.org/wiki?curid=65169", "title": "Croce (araldica)", "text": "In araldica, con croce si pu\u00f2 intendere sia una pezza onorevole, costituita dalla sovrapposizione della fascia al palo che divide il campo in quattro cantoni, sia una pezza di secondo ordine, cio\u00e8 mobile.\nVarianti.\nCroce a chiave.\nCon le braccia finite a foggia di chiave antica e pu\u00f2 essere \"vuotata\" o \"pomata\"\nCroce a doppia traversa.\nCroce scorciata che presenta due traverse orizzontali di uguale lunghezza\nCroce a ferro da mulino.\nCostituita da due ferri da mulino posti in croce\nCroce accerchiellata.\nCroce ancorata con le braccia ulteriormente ritorte in cerchio\nCroce aguzza.\nCon le estremit\u00e0 a punta\nCroce alzata.\nLa \"croce di Calvario\" o \"croce latina\"\nCroce ancorata.\nCon le estremit\u00e0 ad ancora (cfr: ancorato)\nCroce anguifera.\nCon due serpi uscenti dalle estremit\u00e0, addossati e pendenti. Detta anche \"croce serpentifera\". Se da ogni braccio esce una sola serpe si parla di \"croce serpentina\".\nCroce ansata.\nCon le braccia che terminano in forma di ankh\nCroce armellinata.\nCostituita da quattro mosche di armellino poste in croce\nCroce attorcigliata.\nCostituita da due corde attorcigliate\nCroce battesimale.\nCostituita dall'unione di una croce normale con una croce di Sant'Andrea\nCroce bordonata.\nCon le estremit\u00e0 chiuse dalla palla o pomo del bordone. Da non confondere con la croce pomata, sarebbe da ricollegare ai bordoni dei pellegrini, con infatti una sfera all'estremit\u00e0. Viene usata anche come simbolo dell'Armoriale di San Michele Arcangelo.\nCroce carlista.\nCostituita da due rami noderosi posti in decusse\nCroce cordonata.\nCon al centro un foro quadrato; detta anche \"croce forata in quadrato\"\nCroce cramponata.\nCon le braccia terminanti in cramponi\nCroce dal pi\u00e8 forcuto.\ncon il braccio inferiore che si apre in due rami ricurvi\nCroce della consacrazione.\nvedi \"croce patente a cerchio\"\nCroce di Alcantara.\nCostituita da quattro gigli uscenti da una crocetta centrale\nCroce di avellana.\nFormata da quattro avellane, moventi, in genere, da una palla\nCroce di Calvario.\nCroce lunga, colla traversa superiore posta ai tre quarti dell'altezza e fondata sopra una scalinata o un monte\nCroce di Los Angeles.\n\u00c8 la croce che contraddistingue i vescovi di Oviedo, nelle Asturie (Spagna).\nCroce di Malta.\nCon le punte e patente; detta anche \"biforcata\". Ne esiste anche una variante caratterizzata dalla presenza di gigli di Francia tra i bracci della croce. La croce di Girifai \u00e8 una croce di Malta con al centro il giglio di Francia (il giglio rappresenta il germoglio del tronco di Iesse annunciato dal Profeta Isaia e ripreso da San Giovanni Battista di fronte a Cristo). \nCroce di Mantova.\n\u00c8 la croce scorciata e patente, ma il termine \u00e8 usato quasi esclusivamente nell'araldica finlandese e, solo occasionalmente, in quella inglese, che usa anche il termine \"J\u00e4ger cross\". \nCroce di otto punte.\nCon le braccia troncate da due denti\nCroce di quattro fusi.\nCostituita da quattro fusi attestati nel cuore dello scudo.\nCroce di San Fernando (laureata).\nCostituita da quattro spade unite per le else e circondate da una corona di alloro\nCroce di San Lamberto di Liegi (Gonarium).\nCroce marron patente luminescente con luce indaco raggiante\nCroce di Sant'Antonio.\nA forma di \u03a4 greco. Detta anche \"a tau\" o \"Crux commissa\"\nCroce di Santiago.\nCostituita da una croce gigliata con il piede aguzzo.\nCroce di Santo Spirito.\n\u00c8 la croce patriarcale con tutte le estremit\u00e0 bifide come la Maltese\nCroce di spade.\nCostituita da quattro spade attestate.\nCroce di spighe.\nCostituita da quattro spighe attestate.\nCroce di Tolosa.\n(cfr: \"croce a chiave\") detta anche \"croce catara\" o \"croce di Occitania\" o \"croce pisana\"\nCroce falcata.\nCon le braccia che terminano con dei crescenti, per cui \u00e8 detta anche \"croce con crescenti\"\nCroce filettata (o bordata).\nCon le braccia filettate, nel lembo esterno, di altro smalto\nCroce fiordalisata.\nCon quattro gigli nodriti nelle braccia. Croce dell'Ordine di Calatrava\nCroce forata in tondo.\nCon un foro rotondo nel centro\nCroce forcuta.\nCon le braccia finite a foggia di forca\nCroce frecciata.\nCon le braccia che terminano a forma di freccia\nCroce gammata.\nCon le braccia terminanti con la forma della lettera greca Gamma. Nota anche come \"croce uncinata\" o \"svastica\".\nCroce gheronata.\nCon le braccia cariche di gheroni di smalto diverso\nCroce gigliata.\nCon le braccia che terminano in gigli\nCroce gigliata patente.\ncroce gigliata con le braccia patenti\nCroce latina.\nCroce lunga\nEsiste anche la variante della \"croce latina rovesciata\", o croce di S. Pietro.\nCroce lunga.\nCroce con il braccio inferiore pi\u00f9 lungo delle altre. Pu\u00f2 essere modificata come le croci consuete.\nCroce mulinata.\nHa nel centro un'apertura quadrata o a forma di losanga che mostra il colore del campo.\nCroce ortodossa.\nCon due traverse orizzontali ed una traversa inclinata\nCroce papale.\nSi trova anche la variante con la traversa in punta lunga quanto quella in capo, invece che della maggior lunghezza.\nCroce patente.\nCon le braccia che vanno allargandosi. Nell'araldica finlandese e, con minore frequenza, nell'araldica inglese, si usa il termine \"croce di Mantova\" per definire la croce patente scorciata.\nCroce patente a cerchio.\nCroce patente inscritta in un cerchio. Assume il nome di \"croce della consacrazione\" quando il cerchio circoscritto \u00e8 dello stesso smalto.\nCroce patriarcale o croce di Lorena.\nCroce con due bracci orizzontali (doppia traversa), la superiore pi\u00f9 corta della inferiore\nCroce pisana.\nDi rosso, alla croce d'argento patente ritrinciata, pomata con dodici globi dello stesso.\nLa croce, secondo la leggenda, fu concessa nel 1017 da papa Benedetto VIII ai Pisani che si dirigevano in Sardegna per liberarla dai Saraceni. I dodici globi rappresentano gli apostoli.\nLa pi\u00f9 antica rappresentazione della Croce Pisana la troviamo nelle mura urbane volute dal console Cocco Griffi e risale al 1156, quindi essa \u00e8 pi\u00f9 antica della Croce Occitana o di Tolosa della quale abbiamo notizie solo a partire dal 1165.\nCroce pomata.\nCon dei tondi che si aggiungono alle estremit\u00e0. Da non confondere con la croce bordonata, sarebbe da ricollegare ai pomoli di una spada. Talvolta compare anche con due pomi all'estremit\u00e0 di ciascun braccio (nel caso di tre diventa trifogliata).\nCroce potenziata.\nCon le braccia finite con una piccola traversa. Detta anche \"Croce di Gerusalemme\". Quando \u00e8 assente uno dei due tratti delle traverse si ottiene la variante \"Fylfot\", che non va confusa con la \"croce uncinata (svastica)\".\nCroce radiante.\nCon raggi diritti e ondati uscenti dal cuore della croce e diretti verso i cantoni\nCroce ricerchiata.\nAncorata ma con le punte ritorte\nCroce ricrociata.\nCon una piccola traversa presso ogni estremit\u00e0\nCroce ripiena.\nCaricata di una croce pi\u00f9 piccola di smalto diverso\nCroce ripotenziata.\nCon le braccia potenziate, ognuna potenziata a sua volta\nCroce ritrinciata.\nFinita a rombi\nCroce russa.\nCon una traversa orizzontale ed una inclinata\nCroce sarchiata.\nCaricata di un filetto di smalto diverso che ne segue l'andamento\nCroce scalinata.\nChe finisce, in ogni braccio, con alcuni scalini\nCroce scorciata.\nCon le quattro braccia, eguali, e che non toccano i lembi dello scudo\nCroce serpentina.\nCon le braccia che terminano in una testa di serpente (con due si chiamerebbe \"anguifera\")\nCroce solare.\nCroce greca inscritta in una circonferenza.\nCroce stellata.\nO meglio \"croce a stella\"\nCroce teutonica.\nCroce patente leggermente incavata alle estremit\u00e0 e col braccio inferiore pi\u00f9 lungo e pi\u00f9 largo degli altri. Lo smalto ordinario \u00e8 il nero. Prende il nome dall'Ordine Teutonico, ordine religioso-militare. Talora, come in qualche stemma di Gran Maestro dell'Ordine, compare anche nella forma della classica croce nera caricata da una croce d'oro costituita da quattro spade stilizzate appuntate.\nCroce trifogliata.\nLe braccia finiscono in foggia di trifoglio, rappresentando tradizionalmente Padre, Figlio e Spirito Santo. \u00c8 presente anche nella bandiera del Maryland.\nCroce uncinata (svastica).\nVedi \"croce gammata\".\nCrocetta.\nCroce scorciata di dimensioni ridotte, solitamente presente in numero\nCrocetta di Sant'Andrea.\nCrocetta posta in decusse\nCroce a cinque bracci.\nCon cinque braccia\nLabarum.\nNoto anche come \"croce di Costantino\", \u00e8 costituito all'unione delle lettere greche Chi e Rho."}
{"id": "65170", "revid": "287204", "url": "https://it.wikipedia.org/wiki?curid=65170", "title": "Angelo Maria Ripellino", "text": "Biografia.\nDopo aver trascorso qualche anno in Sicilia, prima a Palermo e poi a Mazara del Vallo, la famiglia si trasferisce, nel 1937, a Roma dove il padre Carmelo insegna \"Italiano e latino\" nel liceo Giulio Cesare e, amico di Angelo Musco, frequenta l'ambiente del teatro.\nGli anni universitari.\nTra il 1940 e il 1943, il giovane Ripellino, che frequenta la facolt\u00e0 di lettere presso l'Ateneo romano, collabora al \"Meridiano\" di Roma diretta da Cornelio Di Marzio, a \"Maestrale\" di Adriano Grande con poesie, saggi e recensioni.\nVerso la fine della tragedia bellica si manifestano nel giovane i primi sintomi della tubercolosi che richieder\u00e0, qualche anno pi\u00f9 tardi, un intervento di pneumectomia.\nDurante i primi anni universitari, Ripellino dimostra una particolare preferenza per le letterature ispaniche e soprattutto per Capdevila, Machado, Jim\u00e9nez e Garc\u00eca Lorca, che lasciano forti tracce nel suo immaginario.\nIn seguito, divenuto allievo di Ettore Lo Gatto, slavista, che tiene seminari in una piccola stanza dell'Ateneo solamente per gli adepti, Ripellino segue la scelta della letteratura slava e nel 1945 si laurea con una tesi sulla poesia russa del Novecento che sfocer\u00e0 nella famosa antologia pubblicata da Guanda del 1954, riedita da Feltrinelli nel 1960 e che ricever\u00e0 il premio \"Selezione Marzotto\" nel 1955.\nNel 1946, su consiglio del suo professore, si reca a Praga per prendere la specializzazione in ceco e all'Istituto di Cultura italiana, dove tiene un corso sulla letteratura italiana del Novecento. Nel 1947 si reca nuovamente a Praga dove frequenta i pittori e i poeti della Skupina 42.\nIl Centro sperimentale Cinematografico.\nQuando nella primavera dello stesso anno Ripellino ritorna in Italia, si iscrive al Centro Sperimentale di Cinematografia nella sezione di Regia dove conosce i giovani Achille Perilli e Piero Dorazio ai quali trasmette le sue conoscenze sulle avanguardie russe e ceche del Novecento e sui teorici del formalismo che finiranno nel manifesto programmatico sulla rivista Forma del marzo 1947 del Gruppo Forma I.\nIl matrimonio.\nRientra in Italia insieme a una studentessa conosciuta a Praga, Ela Hlochova; il 25 ottobre 1947 i due si sposano a Roma. Insieme al marito, Ela lavora a numerose edizioni in traduzione italiana di scrittori cecoslovacchi. Nel 1949 nasce la prima figlia, Milena.\nGli anni del dopoguerra.\nDopo la guerra Ripellino collabora a molte riviste, sia a quelle specializzate di slavistica (\"Russia\", \"Iridion\", \"La cultura sovietica\", \"Ricerche slavistiche\"), sia a quelle di cultura varia, come \"Convivium\", \"La strada\", \"La Fiera Letteraria\" e, nel biennio 1947 - 1948, alla terza pagina del quotidiano \"l'Unit\u00e0\".\nNel 1948 aderisce, pur non essendo uomo di partito, all\"Alleanza per la difesa della cultura\" costituita da tutti quegli intellettuali che appoggiano il \"Fronte\" di Nenni e Togliatti anche se l'anno prima aveva presentato su \"La Fiera Letteraria\", foglio di ispirazione cattolica, le poesie di Anna Achm\u00e0tova che era stata messa al bando da Stalin.\nNello stesso anno Ripellino viene incaricato come professore di Filologia slava e Lingua ceca all'Universit\u00e0 di Bologna, dove rimarr\u00e0 fino al 1952 per passare poi all'insegnamento di Lingua e letteratura russa al Magistero della Sapienza di Roma.\nConsolida in questo periodo l'amicizia con Vladim\u00edr Holan che, nel 1964, gli dedicher\u00e0 la raccolta in versi \"Na postupu\" (\"Sul processo\").\nRipellino continuer\u00e0 a valorizzare l'opera e la figura del poeta con importanti studi e traduzioni e nel 1967 far\u00e0 parte della giuria, presieduta da Giancarlo Vigorelli, che assegna al poeta esiliato nell'isola Kampa, il premio \"Etna-Taormina\".\nGli anni cinquanta.\nGli anni cinquanta sono, per Ripellino, anni molto attivi malgrado l'operazione subita che, anche se non ha risolto, ha attenuato i suoi problemi.\nNel 1950 viene stampato il suo primo libro \"Storia della poesia ceca contemporanea\", collabora al Terzo Programma della Radio, compila voci per l\"Enciclopedia italiana\" e per l\"Enciclopedia dello spettacolo\" di Silvio D'Amico occupandosi di teatro slavo, ugro-finnico, romeno, di burattini e marionette e di cinematografia slava, documentazione che gli sar\u00e0 molto utile per la stesura di testi come \"Majakovskij e il teatro russo d'avanguardia\" e \"Il trucco e l'anima\".\nIn questo stesso periodo diventa consulente della casa editrice Einaudi per le letterature slave e curer\u00e0 le edizioni di molti importanti scrittori tra i quali Dostoevskij, Pu\u0161kin e Lermontov.\nDopo il silenzio di molti anni ricomincia a pubblicare poesie e tiene riunioni di intellettuali ed artisti nella casa di via Tommaso Salvini. Fanno parte di questo gruppo Brianna Carafa, Mario Trevi, Vincenzo Loriga, Giacoma Limentani, Gianfranco Maselli, Mario Brelich e gli amici pittori del gruppo Forma I.\nNel 1957 nasce il secondo figlio, Alessandro, ed egli compie il suo primo viaggio in Unione Sovietica, grazie al \"disgelo\" krusceviano.\nNel settembre del '57, insieme al giovanissimo Evgenij Evtu\u0161enko, incontra a Mosca Nikolaj Zabolockij e, nella dacia di Peredelkino, Boris Pasternak, del quale ha tradotto una scelta di poesie che verranno pubblicate per la prima volta in Italia nel 1957 da Einaudi.\nNel 1958 viene pubblicata da Garzanti \"Poesia straniera del novecento\" le cui traduzioni e note introduttive sono tutte di Ripellino.\nGli anni sessanta.\nNegli anni Sessanta i coniugi Ripellino visiteranno Praga numerose volte e intrecceranno fecondi rapporti con intellettuali come Jaroslav Seifert, Eduard Goldst\u00fccker, Ji\u0159\u00ed Kol\u00e1\u0159 e tanti altri.\nIl 1960 sar\u00e0 anche l'anno della pubblicazione del suo primo libro di poesie, \"Non un giorno ma adesso\" per le edizioni Grafica di Achille e Luciano Cattania, mentre dalla casa editrice Lerici esce la traduzione delle \"Poesie\" di Aleksander Blok con un ampio saggio di introduzione. Nel frattempo collabora con profondi e sempre vari articoli a \"L'Europa letteraria\" e a \"Tempo presente\".\nNel 1961 prende il posto di Ettore Lo Gatto alla cattedra di Lingua e letteratura russa dell'Universit\u00e0 \"La Sapienza\" di Roma. Dello stesso anno \u00e8 la traduzione di \"Pietroburgo\" di Andrej Belyj e l'antologia \"Nuovi poeti sovietici\" per l'Einaudi.\nNello stesso anno viene rappresentata al Festival di Venezia l'opera lirica di Luigi Nono \"Intolleranza 1960\", il cui libretto deriva da un testo scritto da Ripellino.\nPur non partecipando attivamente al Gruppo 63, numerose sue poesie vengono inserite nell'antologia \"Gruppo 63\" (Feltrinelli 1964). Dal 1963 al 1968 collabora con il \"Corriere della Sera\" dove scrive cronache culturali di tematica slava.\nNell'agosto del 1964 Ripellino viene ricoverato in clinica dove riesce comunque a lavorare al suo saggio-romanzo sul teatro russo che lo vedeva impegnato gi\u00e0 da tre anni. Esso verr\u00e0 pubblicato nella primavera del 1965 con il titolo \"Il trucco e l'anima\" e, accolto da numerosi consensi, otterr\u00e0 il premio Viareggio.\nVerso la fine di luglio 1965 viene ricoverato nel sanatorio di Dobri\u0161, una localit\u00e0 a quaranta chilometri da Praga.\nL'esperienza dolorosa di questo periodo si riversa nel suo secondo libro di versi, \"La Fortezza d'Alvernia\" che verr\u00e0 pubblicato da Rizzoli nel 1967 ottenendo il premio \"Cittadella\".\nAssiste, nella primavera del 1967, ai lavori del IV Congresso degli scrittori sovietici e sulle pagine de \"L'Espresso\", scrive articoli di civile condanna sul conformismo espresso dalla cultura ufficiale.\nSempre nel 1967 esce in stampa la traduzione del \"Lenin\" di Vladimir Majakovskij per i tipi di Einaudi.\nNel 1968, quando arde la contestazione giovanile, scrive ai suoi allievi la \"Lettera agli anziani\" che Antonio Pane definisce \"\"nobile e crepuscolare\" nella quale difende le \"reti di multiformi rimandi\", le \"tele di malinconica \"r\u00eaverie\"\", il \"linguaggio da concerto\" dei suoi corsi universitari, le \"gracili farfalle al vento della rivolta\".\nLa Primavera di Praga.\nNel luglio del '68 viene inviato da L'Espresso a Praga dove sar\u00e0 testimone dei tragici eventi e, sempre attento alla vita del popolo come a quella degli elementi pi\u00f9 sensibili dell'intellighenzia, scriver\u00e0 cronache memorabili per la speranza che emanano e nello stesso tempo per il forte risentimento contro gli annunciati invasori.\nQuando arrivano i carri armati egli lascia Praga e vi ritorner\u00e0 una sola e ultima volta nell'aprile del 1969 per una serata di poesia in onore di Dub\u010dek, che pochi giorni dopo verr\u00e0 estromesso, al caff\u00e8 artistico Viola, luogo che rimarr\u00e0 nostalgicamente nella sua memoria.\nIn \"Praga magica\" pubblicato nel 1973 e che ricever\u00e0 il premio \"Libro dell'anno\" a Copenaghen, scriver\u00e0 note dolcissime di rimpianto per quella citt\u00e0 tanto amata e gli avvenimenti e l'atmosfera da \"incubo\" di quell'anno ritorneranno nella sua terza raccolta di versi, \"Notizie dal diluvio\", pubblicata da Einaudi nel 1969.\nIl '68 \u00e8 anche l'anno di \"Poesie di Chl\u00e8bnikov\", e del volume di saggi, \"Letteratura come itinerario nel meraviglioso\".\nGli ultimi anni di vita.\nNel 1970 nascono i nipoti, Pierre Andr\u00e9 e Daria, che saranno i personaggi dei suoi prossimi versi e Ripellino, ora nonno, si apre ad altre esperienze occupandosi di pittura, presentando mostre di artisti e mettendo in scena a Roma due drammi lirici di Blok (\"Il piccolo baraccone\" al Teatro dell'Abaco nel 1971 e \"La sconosciuta\" al Teatro Politecnico nel 1974).\nDall'ottobre 1972 viene invitato a tenere una rubrica teatrale su \"l'Espresso\", incarico che manterr\u00e0 con grande passione fino a pochi mesi prima di morire e che \u00e8 servito a produrre circa duecento recensioni. Nello stesso anno esce \"Sinfonietta\" che riceve il premio \"Suio Terme\".\nNel 1975 pubblica in volume i racconti \"Storie del bosco boemo\" che ottiene il premio Capri e traduce, adattandolo per le scene, \"Il processo di Kafka\", che viene rappresentato a Lucca nello stesso anno con la regia di Mario Missiroli e come protagonista Giulio Bosetti.\nNel 1976 esce la sua quinta raccolta poetica, \"Lo splendido violino verde\" alla quale seguir\u00e0 nel 1977 \"Autunnale barocco\" che ottiene il premio \"Prato\".\nIl 21 aprile 1978, a causa di un collasso cardio-circolatorio, muore a Roma."}
{"id": "65171", "revid": "869733", "url": "https://it.wikipedia.org/wiki?curid=65171", "title": "Degustazione", "text": "Per degustazione si intende generalmente un procedimento di valutazione organolettica di un alimento (come ad esempio i formaggi, l'olio d'oliva, il vino, la birra, i salumi, il caff\u00e8, il t\u00e8, ecc.) e cio\u00e8 la valutazione sensoriale: l'aspetto visivo, l'odore, l'aroma, il sapore, la consistenza, il suono (quando applicabile).\nUn evento di degustazione \u00e8 inteso come gratuito, a meno che non sia indicato diversamente, e pu\u00f2 essere rivolto a tecnici specialisti o ad un pubblico generico interessato ad ampliare la propria cultura alimentare.\nIl termine \"degustazione\" \u00e8 utilizzato in ambito enologico ove \u00e8 spesso inteso come un procedimento tecnico finalizzato a determinare in maniera per quanto possibile oggettiva le caratteristiche organolettiche di un vino, a valutarne la qualit\u00e0 ovvero a stabilirne gli eventuali difetti. Simile procedimento \u00e8 usato per altre tipologie di prodotto (vedi sopra) ove esista una metodica codificata (es. associazione di assaggio specifica).\nAffinch\u00e9 la degustazione possa fornire risultati confrontabili tra loro, anche se eseguita su prodotti diversi in tempi diversi da diversi valutatori, \u00e8 necessario stabilire i parametri da valutare, le regole per valutare i singoli parametri e la scala di valori da attribuire ad ogni parametro.\nLa degustazione non va confusa con l'analisi sensoriale."}
{"id": "65172", "revid": "1993690", "url": "https://it.wikipedia.org/wiki?curid=65172", "title": "Decusse", "text": "La dec\u00f9sse, o croce di sant'Andrea \u00e8, in araldica, una pezza onorevole (di primo ordine) costituita dalla somma di una banda e di una sbarra. Taluni araldisti usano, raramente, l'espressione \"croce traversa\". In Spagna \u00e8 detta anche croce di Borgogna, mentre in inglese \u00e8 definita \"saltire\". Il riferimento a sant'Andrea deriva dalla forma della croce che, secondo quanto la tradizione martirologica tramanda, fu usata per il martirio di sant'Andrea apostolo. Oltrech\u00e9 in araldica, il termine \u00e8 comune in vessillologia.\nProporzioni.\nNell'araldica italiana ogni braccio \u00e8 largo un terzo della larghezza dello scudo, mentre nell'araldica francese ogni braccio \u00e8 largo due moduli ( della larghezza dello scudo).\nAltri progetti.\n (per la croce in decusse)"}
{"id": "65175", "revid": "1628923", "url": "https://it.wikipedia.org/wiki?curid=65175", "title": "Sostituzione elettrofila", "text": "Una sostituzione elettrofila \u00e8 una reazione chimica in cui un elettrofilo - ovvero una specie carente di elettroni e con un orbitale vuoto - va a sostituire un altro gruppo (spesso, ma non sempre, un semplice atomo di idrogeno) su una molecola.\nSostituzione elettrofila aromatica.\nIl tipo pi\u00f9 comune di sostituzione elettrofila \u00e8 quella che subiscono i composti aromatici ed \u00e8 per questo una delle modalit\u00e0 pi\u00f9 usate per introdurre gruppi funzionali diversi sulla molecola del benzene e dei suoi derivati. Molte reazioni di sostituzione elettrofila sono alla base di importanti processi industriali."}
{"id": "65178", "revid": "124123", "url": "https://it.wikipedia.org/wiki?curid=65178", "title": "Elitovio", "text": "Capo militare o religioso dei Galli Cenomani, che con l'appoggio di Belloveso capo degli Insubri, tra il VI ed il V secolo a.C. port\u00f2 il suo popolo dalla zona di Le Mans alla Lombardia Orientale, passando per il Monginevro, insediandosi in una zona compresa tra Brescia e Verona e cacciando da qui i Liguri.\nA Elitovio viene attribuita la fondazione di Brescia, il cui primo nucleo sorse sul colle Cidneo, da cui il primo nome della citt\u00e0, Brixia, dal suffisso bric, che in lingua celtica significava cima, monte."}
{"id": "65180", "revid": "125767511", "url": "https://it.wikipedia.org/wiki?curid=65180", "title": "Iconoclastia", "text": "Liconoclastia o iconoclasmo (dal greco \u03b5\u1f30\u03ba\u03ce\u03bd - \"eik\u00f2n\", \"immagine\" e \u03ba\u03bb\u03ac\u03c9 - \"kl\u00e1\u014d\", \"rompo\") \u00e8 stato un movimento di carattere religioso sviluppatosi nell'impero bizantino intorno alla prima met\u00e0 del secolo VIII. La base dottrinale di questo movimento fu l'affermazione che la venerazione delle icone spesso sfociasse in una forma di idolatria, detta \"iconodulia\". Questa convinzione provoc\u00f2 non solo un duro confronto dottrinario, ma anche la distruzione materiale di un gran numero di rappresentazioni religiose, compresi i capolavori artistici. Sul piano politico l'iconoclastia ebbe per obiettivo di togliere ogni pretesto dottrinale ai predoni islamici \u2013 che accusavano i cristiani di idolatria \u2013 e di riportare sotto il controllo imperiale i vasti territori posseduti dai monasteri, non soggetti alle leggi imperiali (e in particolare esenti dalle tasse e dalla leva militare degli imperatori).\nIl termine \"iconoclastia\" venne poi usato pi\u00f9 in generale per indicare altre forme di lotta contro il culto di immagini in altre epoche e religioni o correnti religiose. Iconoclasta fu l'islam nella proibizione dell'uso dell'immagine di Maometto, cos\u00ec come iconoclasti furono il calvinismo e il movimento puritano sviluppatisi con la Riforma protestante in epoca pi\u00f9 moderna, e che portarono alla distruzione di molte statue ed effigi nelle chiese e cattedrali nord-europee riformate (v. Iconoclastia protestante).\nIn senso figurato, l'iconoclastia indica un'opposizione spregiudicata e violenta verso le convenzioni, le ideologie e i principi comunemente accettati dalla societ\u00e0.\nAntichit\u00e0 e origini.\nL'iconoclastia era una pratica religiosa e politica molto diffusa gi\u00e0 in epoche remote; nell'Antico Egitto non era affatto raro che le statue dei faraoni elevati al rango di divinit\u00e0 venissero distrutte dai loro successori al trono (esempio: le statue di Hatshepsut distrutte per ordine del successore Thutmose III).\nFondamento biblico dell'iconoclastia.\nLa questione propriamente teologica sull'utilizzo o la distruzione delle immagini religiose viene a formarsi nelle religioni abramitiche. Tutte e tre attribuiscono a Dio una trascendenza che supera i limiti dell'essere umano. Inoltre in tutti i testi sacri di queste tre religioni (Torah, Antico e Nuovo Testamento, e Corano) viene espressamente e ripetutamente vietata qualunque rappresentazione artistica dell'aspetto fisico di Dio.\n\"23 e hanno mutato la gloria del Dio incorruttibile in immagini simili a quelle dell'uomo corruttibile,di uccelli,di quadrupedi e di rettili.\n24 Per questo Dio li ha abbandonati all'impurit\u00e0, secondo i desideri dei loro cuori,in modo da disonorare i loro corpi;\" (Romani 1:23-24)\nIn senso contrario, in Esodo 26:1 si riporta che le tende del Tabernacolo, all'epoca di Mos\u00e8, erano ricamate con raffigurazioni di Cherubini ed altre creature angeliche. Secondo il Catechismo della Chiesa Cattolica, l'iconografia in s\u00e9 \u00e8 lecita, mentre la Bibbia condanna l'idolatria (cio\u00e8 il culto e l'adorazione di oggetti ed immagini) e non il loro semplice uso simbolico.\nIl Corano non menziona espressamente il divieto di produrre l'opera d'arte che contiene una rappresentazione figurata naturale (di Allah o delle Sue creature), ma a ci\u00f2 che ne fanno i fruitori, all'adorazione delle immagini come idoli.\nIl divieto di un'arte naturale invece \u00e8 pi\u00f9 volte ribadito negli \"\u02bea\u1e25\u0101d\u012bth\", i discorsi di Maometto ai suoi discepoli, che si ritiene che completino il messaggio di Dio con chiarimenti che solo il profeta avrebbe potuto fornire, e che secondo una corrente interpretativa sono opera umana quindi potenzialmente corrotta, dovendosi riferire al solo testo coranico.\nIl divieto esprime un rifiuto a vedere l'uomo sostituire s\u00e9 stesso al Creatore nel tentativo di imitare le forme naturali. Nell'atto artistico in s\u00e9, a prescindere dall'oggetto contenuto che pu\u00f2 porsi al servizio della verit\u00e0, esiste l'elemento soggettivo dell'artista e del fruitore dell'opera, dell'illusione che l'opera abbia aggiunto qualcosa alla creazione di Allah, da cui la tentazione di vantarsi e di paragonare l'uomo al Creatore: il rischio riguarda tanto l'artista che paragona s\u00e9 stesso alla divinit\u00e0, quanto il fruitore dell'opera che vede la capacit\u00e0 creativa dell'uomo e di imitazione del Creatore.\nIl Corano non vieta l'arte in assoluto, ma la rappresentazione di Allah e delle creature viventi (umane o animali), mentre \u00e8 consentita l'imitazione del reale per quanto attiene il regno vegetale e le cose inanimate. L'arte islamica tiene conto di questi principi, sviluppandosi come arte stilizzata ed astratta.\nIconoclastia nell'Impero bizantino.\nIl culto delle icone, il conseguente fanatismo e le critiche.\nTra il I e il II secolo, cio\u00e8 agli albori della cristianit\u00e0, una delle maggiori argomentazioni che affliggevano i cristiani era se fosse permesso mangiare la carne offerta agli idoli dai pagani. Paolo di Tarso, il quale aveva gi\u00e0 partecipato al concilio di Gerusalemme, rispose a questi fedeli con la prima lettera ai Corinzi, rassicurandoli che, nel momento in cui avessero benedetto i cibi in questione nel nome di Cristo, non avrebbero commesso peccato; ad ogni modo nella stessa lettera Paolo proibisce categoricamente di adorare gli idoli e di mischiarsi alle pratiche dei pagani.\nDopo la fine dell'et\u00e0 apostolica e l'inizio del III secolo non ci sono state dispute o controversie riguardo alle immagini religiose, sebbene in molte chiese ci fossero gi\u00e0 pitture parietali e simboli cristiani. Come dimostra la \"Tradizione Apostolica\", un trattato liturgico risalente all'inizio del III secolo e attribuito ad Ippolito di Roma, considerato di estrema importanza dalla maggior parte degli storici, i cristiani non dovevano adorare nessun genere di immagini, n\u00e9 religiose n\u00e9 di qualunque altro tipo. Nel testo sono contenute anche delle prescrizioni sulle mansioni pi\u00f9 o meno adatte alla vita cristiana, e tra quelle proibite ai cristiani ci sono il lavoro di pittore e quello di scultore (le persone che svolgevano questi ruoli venivano considerate costruttori di idoli). Ci\u00f2 suggerisce che all'epoca l'iconografia cristiana non si era ancora sviluppata del tutto, o comunque non era tollerata dai cristiani osservanti. Ancor prima che venisse scritta la \"Tradizione Apostolica\", nel II secolo Giustino, uno dei pi\u00f9 celebri e importanti apologeti cristiani, scrisse nella sua opera \"Apologia Prima\":\nA partire dalla seconda met\u00e0 del III secolo alcuni dei pi\u00f9 celebri ed autorevoli padri della Chiesa, come Origene Adamantio ed Eusebio di Cesarea, si schierarono contro gli iconoduli, criticando fortemente la loro pratica idolatra con i loro numerosi scritti.\nNon c'\u00e8 comunque da sorprendersi riguardo al fatto che i cristiani greci e romani utilizzassero immagini raffiguranti personaggi religiosi, dal momento che il paganesimo aveva caratterizzato quasi tutto il Mediterraneo per vari secoli, e quindi si spiega la presenza di enormi statue nei templi e viceversa di piccole statuine all'interno delle case, simili a quelle dei Lari e dei Penati (divinit\u00e0 protettrici della famiglia secondo la religione romana). Alcuni dei primi cristiani che si allontanarono dall'Impero romano per dirigersi verso Oriente, come i tommasini, che quindi non subirono l'influenza dei pagani convertiti, non facevano nessun uso di immagini religiose e nemmeno di icone, dal momento che tutto ci\u00f2 veniva considerato idolatria.\nSolo a partire dal IV secolo vi era stato un vero e proprio dibattito teologico sulla liceit\u00e0 di rappresentare Ges\u00f9 e altre figure religiose. Eusebio di Cesarea in particolare considerava la costruzione di oggetti ritraenti Ges\u00f9 o gli apostoli come residui della tradizione pagana dei romani e dei greci, quindi una forma d'idolatria. Altri teologi, come Basilio, favorevoli alla venerazione delle immagini, la giustificavano in base all'incarnazione di Cristo che, a parer loro, rendeva possibile la sua raffigurazione. Distinguevano, per dar corpo alle proprie opinioni, tra immagine e archetipo: nell'icona non si venerava l'oggetto stesso ma Dio. Ci\u00f2 era stato evidenziato ben prima della controversia iconoclasta da San Leonzio (morto attorno al 650). Anche Giovanni Damasceno distingueva con cura tra l'onore relativo di venerazione mostrato ai simboli materiali (\"proskinesis\") e l'adorazione dovuta solo a Dio (\"latreia\"). Risulta evidente come i pagani convertiti al cristianesimo cercassero di utilizzare questa sorta di sincretismo religioso mischiando le tradizioni romane idolatre alla cristianit\u00e0, nel tentativo, attraverso le tesi presentate dai teologi iconoduli, di ribaltare un divieto divino e di \"sacralizzare\" l'arte, trasformandola in uno strumento religioso; a parte queste e le successive dispute teologiche sull'adorazione o abbattimento delle immagini che caratterizzeranno l'Europa, \u00e8 chiaro comunque che l'adorazione delle immagini non ha nessun fondamento religioso n\u00e9 biblico, anzi, come gi\u00e0 spiegato, \u00e8 proibito dalle Sacre Scritture.\nNaturalmente, per la religiosit\u00e0 popolare, questa distinzione sfumava e l'immagine stessa finiva per diventare oggetto taumaturgico. Le icone erano utilizzate per assistere battezzandi o cresimandi in qualit\u00e0 di padrino, in analogia all'uso romano per cui gli atti giuridici avevano vigore solo se stipulati in presenza dell'immagine dell'imperatore. Da ci\u00f2, tuttavia, seguiva che le icone erano considerate veri e propri oggetti animati, tanto che alcuni raschiavano la vernice dei quadri e mescolavano quanto ottenuto nel vino della Santa Messa, ricercando in tal modo una comunione con il santo raffigurato. Era, insomma, corrente l'opinione secondo cui l'icona fosse effettivamente un \"luogo\" nel quale poteva agire il santo o, comunque, l'entit\u00e0 sacra che vi era rappresentata.\nAll'inizio del VI secolo gli aniconisti aumentarono di numero a causa della diffusione nell'Impero bizantino di vari monofisiti. Il leader di questi ultimi, Severo di Antiochia, rinnegava non solo l'uso di icone di Cristo, Maria e dei santi, ma anche l'immagine dello Spirito Santo sotto forma di una colomba. Anastasio il Sinaita scrisse in questo periodo varie opere in difesa delle icone, mentre Simeone Stilita il Giovane si lamentava dall'imperatore Giustiniano II per il disprezzo da parte di molti cittadini nei confronti delle immagini raffiguranti Maria e Ges\u00f9. L'iconoclastia aument\u00f2 e prolific\u00f2 in varie zone dell'Europa tra il VI e il VII secolo, tant'\u00e8 che nel 598 a Marsiglia il vescovo S\u00f8ren ordin\u00f2 la distruzione di tutte le icone all'interno della sua chiesa, poich\u00e9, a suo parere, i superstiziosi e gli ignoranti venivano apprezzati dai parrocchiani.\nPapa Gregorio I nei suoi scritti loda e ammira lo zelo di molti cristiani nella distruzione delle icone, ma dall'altro lato ordina di ristabilirle, poich\u00e9 secondo lui sono utili, dal punto di vista religioso, per la gente comune e per gli analfabeti in sostituzione ai libri.\nLeone III e lo scoppio dell'iconoclastia.\nFin dalla fine del secolo IV, la parte orientale dell\u2019impero romano, in seguito impero bizantino, era stata affetta da numerose eresie, che rischiavano di minare la sua stessa unit\u00e0. Le pi\u00f9 importanti tra queste erano il nestorianesimo, il monofisismo e il paulicianesimo. Quest'ultima era sorta in Armenia e in Siria nel secolo VII. Sensibili alle accuse di idolatria mosse al cristianesimo da parte dei fedeli dell'Islam, i pauliciani mossero guerra al culto delle immagini. Al movimento pauliciano fin\u00ec per aderire l'imperatore bizantino Leone III Isaurico, originario di Germanicea, il quale si ritiene avesse emanato una serie di editti per eliminare il culto delle immagini sacre (iconoclastia) ormai molto diffuso nell'Impero.\nSecondo le fonti, Leone III inizi\u00f2 ad appoggiare gli iconoclasti per una serie di motivi: prima di tutto sub\u00ec le pressioni dei vescovi iconoclasti dell'Asia Minore (primo tra tutti Costantino di Nicoleia) a favore dell'iconoclasmo; inoltre una serie di disastri naturali (ultimo dei quali un devastante maremoto nel mar Egeo) convinse l'Imperatore che essi fossero dovuti all'ira divina contro la venerazione delle icone; Teofane narra inoltre che Leone sub\u00ec l'influenza di un certo Bezer, il quale era:\nDifficile comunque stabilire quanto di vero ci sia in questi resoconti, e i motivi per cui fu introdotta l'iconoclastia: secondo diversi studiosi, \u00abnon vi sono prove di contatti tra Leone e questi riformisti iconoclasti, o di ogni loro influenza nella sua tarda politica, come del resto non vi sono evidenze di influenze ebree o arabe\u00bb. Anche l'autenticit\u00e0 della corrispondenza tra Leone e il califfo arabo Umar II riguardo ai meriti dell'Islam \u00e8 dubbia. La riforma religiosa di Leone III va iscritta in una pi\u00f9 ampia opera volta a rafforzare la stabilit\u00e0 dell'Impero, ai fini della quale i pauliciani rappresentavano un pericolo. Fu anche per togliere loro il pretesto di una ribellione che l'imperatore decise di assecondare le loro richieste.\nNel 726, secondo le fonti di parte iconodule, Leone III inizi\u00f2 a compiere atti contro la venerazione delle sacre immagini, decidendo di distruggere un'icona religiosa raffigurante Cristo dalla porta del palazzo, la Chalk\u00e8, sostituendola con una semplice croce, insieme a un'iscrizione sotto di essa:\nScaten\u00f2 cos\u00ec una rivolta sia nella capitale che nell'Ellade. L'esercito dell'Ellade mand\u00f2 una flotta a Costantinopoli per deporre Leone e porre sul trono l'usurpatore da loro scelto, un tal Cosma. Tuttavia, durante una battaglia contro la flotta imperiale (avvenuta il 18 aprile 727), la flotta ribelle venne distrutta dal fuoco greco e l'usurpatore, catturato, venne condannato alla decapitazione.\nPer quanto riguarda le massime cariche religiose, l'Imperatore si mosse con prudenza. Dapprima cerc\u00f2 di convincere il Patriarca di Costantinopoli e il Papa ad accettare l'iconoclastia. Ma tali tentativi non ebbero effetto: entrambi infatti si mostrarono contrari e quando, forse nel 727, papa Gregorio II ricevette l'ordine di vietare le icone religiose, si oppose strenuamente, ottenendo l'appoggio di buona parte delle truppe bizantine nell'Esarcato, che si rivoltarono contro l'autorit\u00e0 imperiale. Gli abitanti dell'Italia bizantina considerarono anche la possibilit\u00e0 di nominare un usurpatore e mandare una flotta a Costantinopoli per deporre l'Imperatore a loro dire eretico ma il Papa si oppose, un po' perch\u00e9 sperava che l'Imperatore si ravvedesse, un po' perch\u00e9 contava sull'aiuto dell'Imperatore per respingere i Longobardi. Le truppe bizantine fedeli all'Imperatore tentarono di deporre il Papa e di assassinarlo, ma tutti i loro tentativi non ebbero effetto a causa dell'opposizione delle truppe romane che appoggiavano il Papa. Scoppi\u00f2 una rivolta anche a Ravenna, nel corso della quale venne ucciso l'esarca Paolo: nel tentativo di vendicare l'esarca, fu mandata dai Bizantini una flotta a Ravenna, che per\u00f2 non riusc\u00ec nell'intento, subendo anzi una completa disfatta. Venne nominato esarca Eutichio, il quale per\u00f2 a causa del mancato appoggio dell'esercito, non pot\u00e9 instaurare l'iconoclastia in Italia e fall\u00ec anche nel tentativo di assassinare il Papa. Cercando di approfittare del caos in cui si trovava l'esarcato a causa della politica iconoclastica dell'Imperatore, i Longobardi condotti dal loro re Liutprando invasero il territorio bizantino conquistando molte citt\u00e0 dell'esarcato e della pentapoli.\nCon l'editto del 730 Leone ordin\u00f2 la distruzione di tutte le icone religiose. Contemporaneamente convoc\u00f2 un \"silentium\" (un'assemblea) a cui impose la promulgazione dell'editto. Di fronte all'insubordinazione del patriarca Germano I, contrario all'iconoclastia e che si rifiutava di promulgare l'editto se non veniva convocato prima un concilio ecumenico, Leone lo destitu\u00ec e pose al suo posto un patriarca a lui fedele, il sincello Anastasio. Il decreto venne ancora una volta respinto dalla Chiesa di Roma e il nuovo papa Gregorio III nel novembre 731 riun\u00ec un sinodo apposito per condannarne il comportamento. Al Concilio parteciparono 93 vescovi e stabil\u00ec la scomunica per chi avesse osato distruggere le icone. Il Papa tent\u00f2 di persuadere l'Imperatore ad abbandonare la sua politica iconoclastica ma i suoi vari messi non riuscirono nemmeno a raggiungere Costantinopoli perch\u00e9 arrestati prima di raggiungerla.\nCome contromossa l'imperatore bizantino decise prima di inviare una flotta in Italia per reprimere ogni resistenza nella penisola, ma questa affond\u00f2; successivamente, per danneggiare gli interessi della Chiesa di Roma, confisc\u00f2 le propriet\u00e0 terriere della Chiesa Romana in Sicilia e Calabria, danneggiandola economicamente; decise inoltre di portare la Grecia ed il sud dell'Italia sotto l'egida del Patriarca di Costantinopoli. Tali misure non ebbero granch\u00e9 effetto e l'esarca non pot\u00e9 comunque applicare il decreto iconoclasta in Italia, anzi cerc\u00f2 di perseguire una politica conciliante con il Pontefice. L'Italia bizantina si trovava sempre pi\u00f9 in difficolt\u00e0: in un anno ignoto (forse nel 732) Ravenna cadde temporaneamente in mano longobarda e solo con l'aiuto di Venezia che l'esarca pot\u00e9 rientrare nella capitale dell'esarcato. Nel 739/740, poi, Liutprando invase il ducato romano e si impadron\u00ec del corridoio umbro che collegava Roma con Ravenna, e fu solo per l'autorit\u00e0 del Pontefice che poi rinunci\u00f2 a queste sue conquiste. Fu proprio in questa occasione che il ducato di Roma assunse sempre maggiore indipendenza da Bisanzio: in questo vuoto di potere, i metropoliti di Roma avocarono a s\u00e9 vere e proprie funzioni di governo.\nAlcuni studi recenti hanno comunque ridimensionato le lotte contro le immagini avvenute sotto il regno di Leone III e il suo coinvolgimento nella controversia, sostenendo che Leone III non avrebbe proclamato un editto in materia religiosa, ma si sarebbe limitato a promulgare una legge politica che avrebbe proibito l'accapigliarsi sulla materia religiosa, obbligando entrambe le fazioni (a favore o contro le immagini) al silenzio in attesa di un concilio ecumenico. Secondo Haldon e Brubaker, non esistono fonti attendibili che dimostrino che Leone III abbia veramente promulgato un editto ordinante la rimozione delle sacre immagini: sembrerebbe smentire ci\u00f2 la testimonianza di un pellegrino occidentale che visit\u00f2 Costantinopoli e Nicea nel 727-729 senza annotare, negli scritti in cui ricorda il viaggio, alcuna persecuzione di massa o rimozioni di immagini, contraddicendo dunque le fonti iconodule; anche la lettera del patriarca Germano a Tommaso di Claudiopoli, datata dopo il supposto editto del 730, non fa un minimo accenno a persecuzioni imperiali; \u00e8 possibile che l'Imperatore abbia fatto rimuovere alcune immagini, probabilmente dai luoghi pi\u00f9 in vista, in modo da evitare una loro venerazione eccessiva, ma non vi sono evidenze che la rimozione fu sistematica; e nemmeno le monete fatte coniare dall'Imperatore danno evidenze di iconoclastia. Sembra inoltre strano che Giovanni Damasceno, in un sermone datato 750 ca. dove elenca gli imperatori eretici, non abbia inserito Leone III nell'elenco, cosa che sembra smentire l'effettiva promulgazione di un editto. I suddetti studiosi hanno messo anche in dubbio che Leone abbia veramente distrutto la \"Chalke\" nel 726, cio\u00e8 l'immagine sul portone ritraente il volto di Cristo, sostituendola con una croce, considerandola alla stregua di un falso storico. E in ogni caso, secondo Speck, la sostituzione del volto di Cristo con una croce potrebbe essere motivata da ragioni diverse dall'iconoclastia come ad esempio \u00abriportare in auge il simbolo sotto il quale Costantino il Grande ed Eraclio conquistarono, o riconquistarono, vasti territori per l'Impero bizantino, ora tristemente ridotto a causa delle incursioni germaniche, slave ed arabe\u00bb. Haldon e Brubaker hanno messo anche in dubbio l'attendibilit\u00e0 del \"Liber Pontificalis\" e sostengono, come gi\u00e0 altri studiosi in passato, che le rivolte in Italia, come nell'Ellade, sarebbero dovute pi\u00f9 all'aumento della pressione fiscale che da presunte persecuzioni di iconoduli. Anche la destituzione del patriarca Germano I potrebbe essere dovuta a ragioni diverse dalla sua opposizione all'iconoclastia. Inoltre appare strano che le fonti contemporanee arabe e armene, parlando di Leone III, non facciano una minima menzione alla sua politica iconoclasta. Haldon conclude sostenendo che:\n\u00c8 possibile che gli storici successivi, ostili soprattutto a Costantino V, che appoggi\u00f2 con molto pi\u00f9 zelo del padre l'iconoclastia, abbiano successivamente diffamato tutti coloro che avessero qualche contatto con Costantino V Copronimo e che lo appoggiassero, a partire dal padre Leone III, che nella lotta contro le immagini sembra abbia assunto una posizione moderata.\nCostantino V e l'iconoclasmo: il concilio di Hieria e la lotta contro il potere monastico.\nNel 741 succedette a Leone III suo figlio Costantino V, convinto iconoclasta. Nei primi anni di regno, comunque, Costantino V sembrerebbe essere stato moderato dal punto di vista religioso, non perseguitando apertamente gli iconoduli. Solo successivamente, a partire dagli anni 750, avvi\u00f2 una persecuzione violenta contro gli iconoduli: per ottenere una convalida dottrinale ufficiale della riforma iconoclasta, convoc\u00f2 un sinodo, tenutosi l'8 agosto 754 a Hieria, che condann\u00f2 esplicitamente il culto delle immagini; per far s\u00ec che la decisione dei vescovi fosse favorevole alla distruzione delle icone, negli anni precedenti al concilio fece in modo di assegnare ai suoi sostenitori i seggi vescovili vacanti o ne cre\u00f2 di nuovi, a cui prepose prelati a lui vicini. \nFece arrestare diversi oppositori dell'iconoclastia rendendoli inoffensivi per tutta la durata del concilio. Il concilio condann\u00f2 la venerazione delle icone, in quanto si riteneva che gli iconoduli, venerando tali immagini, ricadevano sia nell'errore del monofisismo sia in quello del nestorianismo. Costantino V (un filosofo neoplatonico, che scrisse di suo pugno ben 13 memorie teologiche) scrisse anche alcune opere di argomento teologico riguardanti l'iconoclastia, dalle tendenze monofisite. L'unico di essi attribuibile a Costantino V e redatto prima del Concilio fu le \u03a0\u03b5\u03cd\u03c3\u03b5\u03b9\u03c2 (\"Le questioni\"), il quale contiene il pensiero teologico di Costantino e venne proposto dall'Imperatore ai vescovi accorsi a Costantinopoli per prendere parte al Concilio del 754 affinch\u00e9 lo ratificassero. Secondo lo scritto, gli adoratori delle immagini cadrebbero nell'eresia perch\u00e9 dipingendo l'immagine di Cristo rappresenterebbero solo la sua natura umana, cadendo nell'errore dei Nestoriani; di conseguenza, poich\u00e9 le due nature di Cristo non possono essere rappresentate insieme in un'immagine, le immagini sacre vanno distrutte perch\u00e9 eretiche.\nIn seguito al concilio le immagini religiose nelle chiese vennero distrutte, sostituite con altre profane, come scene di caccia e corse dei carri:\nAnche se l'iconoclastia provoc\u00f2 la distruzione di opere d'arte religiose, secondo lo storico Hauser, grazie a questa eresia, si produsse \u00abquell'effetto stimolante della produzione, che era ormai caduta in un meccanico e monotono formalismo.\u00bb Grazie all'iconoclastia, l'arte si svincol\u00f2 da temi religiosi e riscopr\u00ec l'ellenismo artistico, rappresentando le scene di vita quotidiana di cui si \u00e8 gi\u00e0 detto pi\u00f9 sopra. In Cappadocia (Turchia) vi sono numerose chiese rupestri bizantine dove si pu\u00f2 ancora vedere come nella maggior parte dei casi i volti delle raffigurazioni sacre sulle pareti siano stati deliberatamente danneggiati in quel periodo o poco dopo, dato che l'iconoclastia prosegu\u00ec in maniera pi\u00f9 o meno violenta per numerosi anni.\nLa sua politica religiosa incontr\u00f2 per\u00f2 l'opposizione di parte della popolazione e nel 766 fu scoperta una congiura a cui presero parte alcuni degli uomini pi\u00f9 fidati di Costantino: l'Imperatore li pun\u00ec duramente, ordinando la loro esecuzione. Uno dei ceti che opponevano pi\u00f9 resistenza era quello monastico, che sotto la guida dell'abate Stefano, godeva del sostegno della popolazione; Costantino tent\u00f2 di convincere l'abate ad abbandonare la resistenza ma fall\u00ec e Stefano venne massacrato dalla popolazione inferocita (765). Intorno agli anni 760 inizi\u00f2 una vera e propria persecuzione nei confronti degli ordini religiosi, ovvero i monaci, in quanto si opponevano alla sua politica iconoclastica. Costantino V sfrutt\u00f2 infatti l'iconoclastia per combattere lo strapotere dei monaci che, da un lato, facevano mercato delle icone, rafforzando in tal modo la loro condizione economica e la loro influenza politica all'interno dell'Impero, e, dall'altro, suggestionavano le folle, sottraendo influenza alla corte imperiale. La condanna dell'iconodulia diede a Costantino V la possibilit\u00e0 di impossessarsi del ricco patrimonio dei monasteri. Molti monasteri e possedimenti monastici vennero confiscati, chiusi e trasformate in stalle, stabilimenti termali o caserme. Uno degli uomini pi\u00f9 fidati dell'Imperatore, lo stratego di Tracia Michele Lacanodracone, imponeva ai monaci che arrestava una scelta: o abbandonare la vita monastica e maritarsi, oppure subire l'accecamento e l'esilio. La lotta contro il ceto monastico fu attuata in tutto l'Impero e gener\u00f2 rivolte nelle campagne dove i monaci potevano vantare un forte sostegno. La persecuzione dei monaci fu indiscriminata e colp\u00ec anche i monaci non iconoduli: in questo modo la lotta contro le immagini si fuse con la lotta contro la potenza monastica e i suoi possedimenti, che venivano confiscati e incamerati dallo stato.\nLa prima abolizione dell'iconoclastia: l'Imperatrice Irene e il concilio di Nicea.\nIl successore di Costantino V, Leone IV (775-780), sotto l'influenza della moglie Irene, che venerava segretamente le immagini sacre, fu tollerante con gli iconoduli avviando una persecuzione contro di loro solo verso la fine del regno. La persecuzione coincise con la scoperta nella stanza dell'Imperatrice di due immagini di santi nascoste sotto il cuscino: l'Imperatrice cerc\u00f2 di giustificarsi di fronte al marito, ma ci\u00f2 non bast\u00f2 a evitarle la perdita del favore imperiale. Poco dopo, tuttavia, Leone IV mor\u00ec per un malore mentre provava una corona, forse (a dire di Treadgold) avvelenato da Irene o da altri iconoduli.\nGli succedette il figlio Costantino VI (780-797), che essendo troppo giovane per regnare, fu posto sotto la reggenza della madre Irene. Nel 784 Irene diede inizio al suo piano per abolire l'iconoclastia: fece in modo che il patriarca Paolo si dimettesse (31 agosto 784) e lo sostitu\u00ec con uno iconodulo e fedele a lei, Tarasio (25 dicembre 784). Appena eletto, il nuovo patriarca inizi\u00f2 subito a fare i preparativi per un nuovo concilio che avrebbe condannato l'iconoclastia, che si tenne il 31 luglio 786. Tuttavia il Concilio fu sospeso per l'irruzione, nella Chiesa dove si teneva il concilio, di truppe iconoclaste che, disperdendo l'assemblea riunitosi, rese impossibile lo svolgimento del concilio. Irene non si demoralizz\u00f2 e, con il pretesto di una guerra contro gli Arabi, invi\u00f2 le truppe iconoclaste in Asia Minore in modo che non potessero pi\u00f9 rovinare i suoi piani, mentre trasfer\u00ec nella capitale quelle iconodule. Nel 787 dunque si tenne il settimo Concilio Ecumenico a Nicea, che condann\u00f2 l'iconoclastia, affermando che le icone potevano essere venerate ma non adorate, e scomunic\u00f2 gli iconoclasti, ripristinando il culto delle immagini sacre. Esso si svolse con la partecipazione di 367 vescovi (tra cui anche Giovanni Damasceno e Teodoro Studita), quando a Bisanzio era patriarca Tarasio.\nAlla base della tesi del Concilio stava l'idea che l'immagine \u00e8 strumento che conduce chi ne fruisce dalla materia di cui essa \u00e8 composta all'idea che essa rappresenta. Si finiva, in definitiva, per riprendere l'idea di una funzione didattica delle immagini che era stata gi\u00e0 sviluppata dai Padri della Chiesa.\nLa controversia sull'uso delle icone, che erano custodite e venerate sia nelle chiese che nelle case private non era un mero conflitto tra due concezioni di arte cristiana. Erano coinvolte questioni pi\u00f9 profonde: il carattere della natura umana di Cristo, l'attitudine cristiana verso la materia, il vero significato della redenzione cristiana. Secondo gli iconoduli, infatti, la rappresentazione di Cristo \u00e8 una proclamazione del dogma centrale del Cristianesimo: l'Incarnazione. L'iconoclastia, quindi, venne condannata in quanto eresia cristologica. Analogamente anche le altre icone non intendono rappresentare naturalisticamente figure sacre, ma proclamare riflessioni teologiche. Questo \u00e8 il motivo per cui la produzione di icone viene espressa dal verbo greco \"gr\u00e0phein\", che significa \"scrivere\". Esattamente la definizione conciliare che conferma definitivamente lo statuto teologico dell'icona, recita: \u00abChi venera l'icona, venera in essa l'ipostasi di colui che vi \u00e8 inscritto\u00bb (fonte Denzinger, 302).\nLa traduzione latina degli atti del concilio di Nicea che venne letta a Carlo Magno conteneva per\u00f2 errori di traduzione e persuase Carlo Magno che i Bizantini fossero caduti nell'errore opposto, cio\u00e8 nella venerazione eccessiva delle immagini. Nei Libri Carolini dunque il re dei Franchi e dei Longobardi si scagli\u00f2 contro sia contro l'iconoclastia sia contro il concilio di Nicea, essendo convinto che le immagini religiose non andassero n\u00e9 venerate n\u00e9 distrutte, come aveva sostenuto in passato Papa Gregorio Magno. Papa Adriano I cerc\u00f2 di convincere il re franco ad accettare il concilio di Nicea ma Carlo rimase irremovibile e anzi riusc\u00ec a convincere il pontefice a convocare un sinodo a Francoforte nel 794 in cui venne condannato, alla presenza di due inviati del Papa, il culto delle immagini che il Concilio di Nicea aveva definito il dovere di ogni cristiano.\nLa concessione fatta dal Papa al re franco era dovuta al fatto che egli vedesse in Carlo un alleato, mentre ormai i rapporti con i Bizantini erano ormai troppo compromessi: la parte della lettera di Papa Adriano inviata al Concilio di Nicea in cui il Papato rivendicava la giurisdizione sull'Illirico e sull'Italia meridionale, trasferite al patriarcato di Costantinopoli dagli Imperatori iconoclasti, e riaffermava il primato di Roma sul patriarca non venne proprio letta e tagliata dalla traduzione in greco. Cos\u00ec, a dire di Ostrogorsky, \u00abil Papato era stato estromesso dall'Oriente, come l'Imperatore bizantino era stato estromesso dall'Occidente\u00bb e infatti il Papa decise di disconoscere l'Imperatore d'Oriente come Imperatore dei Romani, dando tale titolo a Carlo Magno nel natale dell'anno 800.\nRistabilimento dell'iconoclastia.\nNell'814, tuttavia, l'iconoclastia venne reintrodotta in tutto l'impero da Leone V l'Armeno: se la questione, 88 anni prima, fu per Leone III e Costantino V non solo religiosa ma anche politica, l'elemento strategico risulta ancor pi\u00f9 forte per Leone, anche se la sua iconoclastia non ebbe forza paragonata a quella dell'VIII secolo, nonostante si ispirasse ad essa. A questa decisione aveva portato l'emigrazione di molti piccoli proprietari e contadini bizantini di fede iconoclasta dalle terre dell'Asia Minore appena conquistate dagli Arabi verso Costantinopoli. Ridotti in miseria, iniziarono a mostrare un certo malumore che poteva esplodere in una rivolta o peggio in una guerra civile, e ora che l'impero era di nuovo in pace, Leone non intendeva sentirsi minacciato da una possibile ribellione. Per cercare una risoluzione a questi problemi religiosi, Leone cre\u00f2 una commissione di ecclesiastici, presieduta dal giovane e brillante armeno, Giovanni Grammatico, futuro patriarca di Costantinopoli (836-843), a capo del movimento iconoclasta, affidando loro il compito di trovare delle motivazioni per reintrodurre l'iconoclastia, cercando riferimenti nelle sacre scritture e negli scritti dei Padri della Chiesa, eliminando quindi ci\u00f2 che era stato detto nel secondo concilio di Nicea del 787.\nA Pasqua dell'815, Leone fece riunire un sinodo a Santa Sofia, che aveva il compito di riapprovare il Concilio di Hieria, del 754, abolendo quindi il secondo di Nicea, per reintrodurre l'iconoclastia. Ma al sinodo non vennero convocati molti vescovi iconoduli: anche Niceforo era assente, perch\u00e9 si era ammalato, quindi la prima cosa che Leone fece fare, fu di far deporre il Patriarca, che intralciava i suoi progetti. Leone nomin\u00f2 quindi come patriarca Teodoto I Cassiteras (815-821), cortigiano di corte, parente dell'imperatore Costantino V Copronimo (741-775), che fu un convinto iconoclasta. Leone aveva ottenuto il suo obiettivo: aveva un patriarca iconoclasta al suo fianco, ma Teodoto era un inetto, non riusciva a condurre il sinodo con ordine e ci furono grandi disordini soprattutto quando vennero interrogati i vescovi iconoduli, che furono aggrediti dagli iconoclasti, picchiati e ricoperti di sputi. Riuscito a riportare la pace sull'impero, sia esterna che interna, Leone fu abbastanza moderato con gli iconoduli, facendo arrestare solo i capi del movimento degli iconoduli pi\u00f9 accaniti, tra cui l'abate Teodoro Studita, capo degli iconoduli, che fu arrestato ben tre volte e fu infine esiliato.\nLeone V fu assassinato nell'820 da Michele II, il quale, durante il suo regno (820-829), nonostante la sua simpatia dichiarata per l'iconoclastia, fu tollerante con tutte le fedi professate; si inimic\u00f2 una parte della popolazione in occasione del suo secondo matrimonio con la figlia di Costantino VI, dopo che la stessa era gi\u00e0 stata consacrata monaca, e dovette reprimere una rivolta militare a Costantinopoli che lo voleva rovesciare. D'altro canto Teofilo combatt\u00e9 strenuamente a favore dell'iconoclastia, compiendo persecuzioni che non risparmiarono neanche la moglie e la matrigna (Eufrosina, figlia di Costantino VI e seconda moglie di Michele II il Balbo) e i cui racconti sono cos\u00ec macabri che molti ne mettono in dubbio la veridicit\u00e0. L'iconoclastia di Teofilo peraltro non godeva nemmeno lontanamente dell'appoggio popolare su cui si era basata in parte quella del secolo precedente sotto la dinastia isaurica. Significativo \u00e8 anche il crollo immediato e senza importanti resistenze del movimento iconoclasta subito dopo la morte di Teofilo. Gli succedette il figlio Michele III, il quale, essendo in minore et\u00e0, fu posto sotto la reggenza di sua madre Teodora, suo zio Sergio e il ministro Teoctisito. L'Imperatrice, contraria alla politica iconoclasta del precedente imperatore, depose il patriarca Giovanni VII Grammatico e lo sostitu\u00ec con l'iconodulo Metodio I nell'843, il quale nello stesso anno condann\u00f2 l'iconoclastia, ponendo fine al secondo periodo iconoclastico.\nCronologia.\nAi decreti di Leone III segu\u00ec un periodo di alterne vicende che dur\u00f2 poco pi\u00f9 di un secolo, durante il quale l'iconoclastia venne alternativamente approvata o bandita. Gli anni 726-766 e 813-842 videro il predominio degli iconoclasti.\nConclusioni.\nL'effetto dell'iconoclastia bizantina sull'arte religiosa fu duplice: da un lato, il danneggiamento (quando non distruzione) di un grande numero di raffigurazioni sacre, ivi comprese opere d'arte e codici miniati; dall'altro, un chiarimento del significato dell'icona, che non \u00e8 un racconto biblico, come, ad esempio, in molti cicli d'affresco occidentali, ma \u00e8 una manifestazione pittorica di una riflessione teologica.\nIl dibattito, inoltre, fece emergere un generale irrigidimento dei rapporti fra la chiesa d'Oriente e la chiesa d'Occidente, conseguenza anche di una sempre pi\u00f9 netta separazione linguistica. La traduzione, infatti, in latino dei sofisticati documenti prodotti dai concili bizantini era spesso erronea e determin\u00f2 conseguenze assurde come il rifiuto in Occidente di documenti che condannavano l'iconoclastia.\nDal punto di vista culturale, inoltre rappresenta l'inizio della supremazia della dottrina di Aristotele, rispetto a quella di Platone, nella filosofia del cristianesimo medievale avvenuta cos\u00ec nel mondo bizantino in anticipo rispetto alla cultura occidentale.\nIconoclastia della Riforma protestante.\nNumerosi riformatori protestanti, fra i quali Huldrych Zwingli, Giovanni Calvino, Andrea Carlostadio e Gabriel Zwilling, incoraggiarono la distruzione delle immagini religiose appellandosi alle proibizioni del Pentateuco e ai dieci comandamenti; la venerazione delle immagini era considerata alla stregua di un'eresia pagana, una superstizione. Oggetto di tale azione furono i dipinti e le statue ritraenti santi ma anche le reliquie, le pale o retabli e i simboli. In seguito Francesco Turrettini e Teodoro di Beza rifiutarono esplicitamente la rappresentazione artistica di Cristo, facendo leva sempre sui comandamenti e sugli scritti della Chiesa antica.\nLe prime distruzioni iconoclaste comparvero in Germania ed in Svizzera, soprattutto a Zurigo (1523), Copenaghen (1530), M\u00fcnster (1534), Ginevra (1535), e Augusta (1537). Con la predicazione di riformatori calvinisti quali John Knox l'iconoclasmo raggiunse anche l'intera Scozia nel 1559.\nLa Francia non ne fu risparmiata. La grande crisi iconoclasta francese ebbe luogo durante le prime guerre di religione nel 1562. Nelle citt\u00e0 conquistate dai protestanti, come Rouen (1560), Saintes e La Rochelle (1562), gli edifici religiosi furono sistematicamente saccheggiati e le decorazioni al loro interno distrutte. La violenza fu tale che intere chiese andarono distrutte. Monumenti prestigiosi come la basilica di San Martino a Tours o la cattedrale della Santa Croce di Orl\u00e9ans furono seriamente danneggiate e distrutte. L'abbazia di Jumi\u00e8ges, la cattedrale di San Pietro di Angoul\u00eame e la basilica di Santa Maddalena a V\u00e9zelay furono saccheggiate. \nNel 1566 furono le Fiandre e le Diciassette Province in generale a subire una grave crisi iconoclasta, la cosiddetta \"Beeldenstorm\", iniziata ufficialmente con l\"Hagenpreek\", il \"sermone dei campi\" di Sebastiaan Matte, a cui segu\u00ec la distruzione della statua di San Lorenzo a Steenvoorde. Il movimento d'ispirazione popolare ebbe inizio a Steenvoorde e di l\u00ec si espanse, divenendo quella che fu chiamata la \"rivolta degli accattoni\" (\"r\u00e9volte des gueux\").\nCentinaia di altri episodi iconoclasti, incluso il saccheggio del monastero di Sant'Antonio abate avvenuto dopo il sermone di Jacob de Buysere, continuarono a susseguirsi nel corso degli anni nel Nord Europa. Il \"Beeldenstorm\", insieme con la diffusione del calvinismo in Olanda, fu una delle cause scatenanti della guerra degli ottant'anni, in cui le truppe olandesi, i protestanti e gli Ugonotti si ribellarono contro la Chiesa Cattolica mostrando il proprio valore militare.\nDurante la rivoluzione inglese, che vedeva anglicani schierati contro calvinisti puritani, il vescovo anglicano Joseph Hall di Norwich descrisse un episodio iconoclasta del 1643 in cui i cittadini e le truppe puritane, incitati dai parlamentari (anch'essi puritani), iniziarono a distruggere le immagini religiose, considerate fonte di superstizione e d'idolatria. Il soldato puritano William Dowsing, incaricato dal governo di viaggiare in tutti i villaggi e le citt\u00e0 dell'Anglia orientale per combattere l'idolatria, fornisce vari dettagli sulle immagini religiose distrutte per suo ordine tra Suffolk e Cambridgeshire: \nIconoclastia politica.\nAl di fuori dei vari contesti religiosi, nella storia dell'umanit\u00e0, soprattutto in periodi caratterizzati da rivoluzioni e cambi di regime, supportati sia dalle rivendicazioni del popolo che da invasioni straniere, \u00e8 capitato molto spesso che le opere d'arte o i memoriali raffiguranti i sovrani o anche solo i simboli dei governi precedenti venissero distrutte dai ribelli in segno di prevaricazione. Oggi siamo di fronte ad un'impasse rappresentata dalla necessit\u00e0 di un pacifismo di fondo e di un ritorno al diritto iconoclasta e politico.\nQuesta pratica nell'Antica Roma era conosciuta come \"damnatio memoriae\", cio\u00e8 la totale obliterazione di immagini e simboli che potessero ricordare uno specifico individuo. Tuttavia in alcuni paesi, come l'Antico Egitto o la Russia imperiale, il potere politico e quello religioso erano unificati in modo tale che ancora oggi \u00e8 impossibile stabilire se l'iconoclastia da parte dei rivoltosi in questi due regimi fosse focalizzata su una sola autorit\u00e0 o su entrambe. Alcuni esempi di iconoclastia politica sono:\n\u201cLa Municipalit\u00e0 Provvisoria di Venezia, udito il rapporto del suo Comitato di Salute Pubblica, considerato che in ogni uomo libero dee giustamente destare il pi\u00f9 alto orrore il continuare a vivere sotto le antiche insegne della tirannia, decreta che tutti que' leoni che considerati sono come stemmi, o indicazioni del passato Governo, sieno levati da tutti i luoghi ove esistono\u201d."}
{"id": "65192", "revid": "18379", "url": "https://it.wikipedia.org/wiki?curid=65192", "title": "Cantina", "text": "Una cantina \u00e8 un locale, completamente o parzialmente interrato, adibito alla maturazione e conservazione del vino o di altri cibi o bevande. \nLa cantina \u00e8 dunque il locale che un privato o il titolare di ristorante o di enoteca destina alla corretta conservazione del vino (in botti, bottiglie o altri recipienti) prima del consumo o della vendita. Lo stesso termine identifica anche i locali delle aziende produttrici destinati alla vinificazione, conservazione ed affinamento dei vini, e in generale delle bevande alcoliche.\nCaratteristiche generali.\nGli antichi Romani, per riferirsi alle celle in cui si conservava il vino in anfore esposte al fumo, utilizzavano il termine greco \"apoth\u0113ca\" (\u1f00\u03c0\u03bf\u03b8\u03ae\u03ba\u03b7), che in origine indicava un qualsiasi luogo di deposito, come un 'ripostiglio' o un 'magazzino'.\nNonostante le caratteristiche della cantina ideale possano cambiare in base alle idee, alle aspettative di ciascuno, esistono dei principi oggettivi di base da rispettare. Il vino infatti, essendo una sostanza delicata ed in continua evoluzione, va conservato in un luogo protetto ma anche aerato, scuro, umido, fresco, silenzioso, al riparo da vibrazioni, esente da fonti di cattivo odore.\nUmidit\u00e0.\nSulla base dell'esperienza acquisita nel tempo, si \u00e8 constatato che il parametro umidit\u00e0, in genere meno considerato, \u00e8 invece quello da tenere di pi\u00f9 sotto controllo.\nIl valore di umidit\u00e0 relativa della cantina dovrebbe sempre essere compreso tra il 70 e l'80%, ancora meglio se superiore a 80.\nInfatti nella bottiglia, che va conservata sempre in posizione orizzontale, da una parte del tappo c'\u00e8 il vino, e quindi il valore di umidit\u00e0 \u00e8 al 100%, dall'altra c'\u00e8 l'ambiente, che dovrebbe avvicinarsi a questo valore affinch\u00e9 venga limitata la tendenza del vino ad uscire dalla bottiglia.\nInfatti un'eccessiva secchezza del sughero dalla parte esterna della bottiglia rischierebbe di favorire l'uscita del contenuto verso l'esterno, facendolo quindi diminuire e provocandone l'ossidazione. Il tappo si deve idratare anche con l'aria esterna e non solo risucchiando il vino dall'interno.\nUna lieve formazione di muffa dalla parte esterna del tappo, bench\u00e9 remota, \u00e8 possibile, ma sicuramente meno dannosa della secchezza del tappo. Si ha esperienza di cantine umidissime, che riducono le etichette a brandelli in pochi anni, ma che al tempo stesso conservano i vini in modo esemplare.\nPer poter mantenere un elevato valore di umidit\u00e0 nel locale \u00e8 preferibile lasciare il fondo senza pavimentazione, ricoperto eventualmente da alcuni centimetri di ghiaia o argilla espansa, affinch\u00e9 la cantina si possa \"nutrire\" dell'umidit\u00e0 trasmessa dal sottosuolo.\nLa ghiaia potr\u00e0 anche essere leggermente innaffiata di tanto in tanto, se l'umidit\u00e0 dovesse rivelarsi non sufficiente.\nSe proprio non si pu\u00f2 avere un fondo non pavimentato, si pu\u00f2 cercare di ovviare disponendo in cantina una o pi\u00f9 bacinelle contenenti acqua con un po' di polvere di calce sul fondo, onde evitare che l'acqua si trasformi in coltura batterica.\nPer evitare il deterioramento dell'etichetta si pu\u00f2 avvolgere la bottiglia con una pellicola di plastica per alimenti.\nTemperatura.\nLa temperatura deve mantenersi costante lungo il corso dell'anno, o almeno variare lentamente; i bruschi cambiamenti di temperatura sono estremamente dannosi per il vino, che si contrae e si dilata al variare della stessa.\nL'energia accumulata sotto forma di temperatura pu\u00f2 provocare l'aggregazione e la precipitazione dei polifenoli (antociani) e tannini, che sono le sostanze coloranti del vino.\nLe dilatazioni e contrazioni inoltre premono e tirano sul tappo, aumentando il ricambio d'aria e di conseguenza l'ossidazione. Oltre ad evitare che vi siano eccessive variazioni di temperatura, occorre stabilire qual \u00e8 la temperatura ottimale.\nSe la temperatura \u00e8 troppo elevata il vino evolve pi\u00f9 in fretta, matura ed invecchia prima, o addirittura potrebbe leggermente rifermentare se vi fossero al suo interno lieviti ancora vivi ed un qualche residuo zuccherino.\nSe la temperatura \u00e8 troppo bassa potrebbero avere luogo precipitazioni dell'acido tartarico in sali di tartrato che in qualche modo impoverirebbero il vino.\nSulla base dell'esperienza acquisita si \u00e8 rilevato che le temperature ottimali sono 10-12\u00a0\u00b0C per i vini bianchi e 12-14\u00a0\u00b0C per i vini rossi.\nDovendo effettuare una scelta, \u00e8 bene ricordare che un'escursione pi\u00f9 fredda \u00e8 meglio di un'escursione pi\u00f9 calda.\nAffinch\u00e9 il locale possa avere le caratteristiche termiche desiderate \u00e8 preferibile che lo stesso si trovi ad almeno quattro metri sotto il livello del suolo; se ci\u00f2 non fosse possibile, si pu\u00f2 cercare di ovviare all'inconveniente con una piccola finestra aperta sul lato nord, ed isolando il locale con pannelli isolanti di varia natura. Questi accorgimenti dovrebbero essere sufficienti nei paesi dal clima temperato, salvo alcune localit\u00e0 del sud.\nIn alternativa si pu\u00f2 prendere in considerazione l'installazione di un climatizzatore, tuttavia i costi, in genere ingiustificati rispetto al valore dei vini contenuti in una cantina \"normale\", potrebbero essere eccessivi.\nInfine, se si conoscono i valori di temperatura nei vari punti del locale, \u00e8 preferibile disporre i vini bianchi ed i vini spumanti nelle zone pi\u00f9 fresche (solitamente in basso), e i vini rosati, i rossi leggeri ed i rossi importanti nelle zone meno fresche (solitamente in alto), in analogia alle diverse temperature consigliate per il consumo dei vini.\nLuce.\nLa cantina deve essere buia; infatti anche la luce \u00e8 energia e, come per la temperatura, l'energia che il vino accumula pu\u00f2 provocare l'aggregazione e la precipitazione dei polifenoli; di conseguenza un vino esposto alla luce invecchia pi\u00f9 rapidamente.\nIn Francia si definisce \"go\u00fbt de lumi\u00e8re\", gusto di luce, il sapore che assumerebbero i vini ad essa esposti.\nAffinch\u00e9 il locale possa avere le caratteristiche di luminosit\u00e0 desiderate lo stesso deve essere dotato di poche aperture verso l'esterno; sarebbe inoltre preferibile che lo spessore delle pareti, in corrispondenza delle aperture, fosse elevato.\nOdore.\nIl vino ha la propriet\u00e0 di assorbire gli odori che lo circondano; \u00e8 necessario quindi evitare nel locale la presenza di odori indesiderabili.\nOccorre perci\u00f2 evitare l'uso della cantina come locale di stoccaggio di qualsiasi materiale di natura chimica, quali taniche di gasolio o benzina, barattoli di vernici, candeggine, detersivi, saponi, ma anche di materiali che possono ammuffire quali carta e cartoni.\nEvitare altres\u00ec lo stoccaggio di generi alimentari, soprattutto quelli molto \"odorosi\", quali cipolla, aglio, tartufo, formaggi, salumi ecc.\nAffinch\u00e9 nel locale non vi sia ristagno di odori, e per evitare la formazione eccessiva di muffe, l'aria deve essere lentamente ma continuamente rinnovata.\nDue piccole aperture, in basso ad est ed in alto a nord, senza bottiglie nelle vicinanze, assicureranno un corretto ricambio d'aria.\nVibrazioni.\nEvitare assolutamente di costruire cantine in zone ad alto inquinamento acustico, laddove passano nelle vicinanze autobus, metro, camion. Da evitare anche la vicinanza alle trombe degli ascensori o ad alcuni elettrodomestici, lavatrici in particolare.\nSistemazione.\nSupporti.\nIl metodo migliore per sistemare le bottiglie \u00e8 utilizzare degli scaffali. La scelta potr\u00e0 cadere su vari materiali, a seconda dei gusti: metallo, legno, terracotta, cemento, plastica. In un ambiente dove non si siano potute evitare completamente le vibrazioni, \u00e8 preferibile il legno per le sue caratteristiche fonoassorbenti e pneumatiche.\nChi non ha molti vini pu\u00f2 optare per un sistema di scaffalatura delle bottiglie \"una ad una\", chi ne ha molte o \u00e8 solito acquistarne a dozzine di ciascuna potr\u00e0 cercare di risparmiare spazio con sistemi ad alveoli pi\u00f9 grandi, in grado di contenere ciascuno decine di bottiglie, tenendo conto che \u00e8 opportuno evitare di creare sovrapposizioni di bottiglie per pi\u00f9 di cinque piani.\nIn genere si consiglia di non riempire subito tutti gli scaffali disponibili ma di averne sempre un 20% libero per poter sistemare i nuovi acquisti o per poter gestire pi\u00f9 facilmente una riorganizzazione della disposizione dei vini.\nPosizione delle bottiglie.\nPer tutti i vini, tranne alcune eccezioni, la posizione di conservazione \u00e8 orizzontale, con l'etichetta sempre in alto o comunque in modo che sia facilmente leggibile.\nIn particolare, le bottiglie dei vini spumanti andranno poste in posizione perfettamente orizzontale ed in basso. Anche per le bottiglie di vino normale va bene la posizione orizzontale, ma si preferisce una posizione con il collo leggermente rialzato, facendo in modo che il tappo resti bagnato dal vino ma che il liquido non prema troppo contro lo stesso.\nI vini da consumarsi giovani, che possono anche essere provvisti di un tappo sintetico, vanno tenuti in posizione verticale, cos\u00ec come i vini liquorosi quali Marsala, Porto, Sherry, ed i liquori."}
{"id": "65197", "revid": "1305772", "url": "https://it.wikipedia.org/wiki?curid=65197", "title": "Papa Gregorio XIV", "text": "Biografia.\nNiccol\u00f2 Sfondrati nacque a Somma Lombardo, cittadina sulla sinistra del Ticino, un feudo della famiglia che vi possedeva un castello, ancora oggi presente. Il padre era il conte Francesco Sfondrati; la madre era Anna Visconti, appartenente alla nobile famiglia ducale. In quanto figlio primogenito, fu lui ad ereditare il titolo di conte del Sacro Romano Impero e gli averi del padre: duca e signore di Vallassina, Pusiano, Bosisio, Sueglio, Mojana, Garbagnate, Borima, Masnaga, Tregolo, Tabiago, Mandello, Bellano e Dervio. Eredit\u00f2 anche il titolo di patrizio di Milano e di Cremona.\nNel 1543 la madre mor\u00ec partorendo il settimo figlio; il padre Francesco, rimasto vedovo, decise di mettersi al servizio della Chiesa e si trasfer\u00ec a Roma.\nNiccol\u00f2 studi\u00f2 all'Universit\u00e0 di Perugia e poi all'Universit\u00e0 di Padova; si laure\u00f2 a Pavia. Al termine degli studi decise di abbracciare la vita ecclesiastica. Nel 1551 ricevette l'ordinazione sacerdotale.\nIl 20 giugno 1552, re Filippo II di Spagna, in qualit\u00e0 di duca di Milano, lo elesse quale membro del senato della capitale lombarda. Contemporaneamente egli entr\u00f2 a far parte del clero milanese, ove fece conoscenza dell'allora arcivescovo di Milano, il cardinale Carlo Borromeo, la cui figura morale ebbe grande influenza su di lui. In seguito divenne presidente del governo di Siena. Nominato vescovo, partecip\u00f2 al Concilio di Trento. Durante il concilio il vescovo Sfondrati ebbe un ruolo importante, prendendo parte a tutte le sessioni dal 1561 alla conclusione, avvenuta nel 1563; in particolare fu tenace assertore circa l'obbligo dei vescovi di risiedere nella propria diocesi, argomento che fu accettato solo dopo molte discussioni. Fu poi membro della commissione incaricata di preparare la lista dei libri da mettere all'Indice (17 febbraio 1562) e, dal 21 giugno 1563, della commissione \"ad conficiendos canones de matrimonio\".\nNominato vescovo di Cremona il 3 marzo 1560, all'inizio del pontificato di Pio IV, applic\u00f2 gli insegnamenti del Concilio di Trento nella sua diocesi a partire dal 1564, dopo essere rimasto lontano per quattro anni a causa della partecipazione al Concilio.\nCreato cardinale presbitero nel 1583, nel 1585 fu insignito del titolo di Santa Cecilia.\nDurante la sua permanenza a Roma come cardinale divenne molto amico di san Filippo Neri e sostenne la sua idea di oratorio. Partecip\u00f2 ai tre conclavi che si tennero dal 1585 al 1590.\nIl secondo conclave del 1590.\nAlla morte del papa il Sacro Collegio dei Cardinali era formato da 67 membri, ma 13 cardinali non parteciparono al conclave; pertanto il nuovo papa fu eletto da 54 cardinali.\nIl conclave dur\u00f2 poco meno di due mesi: si apr\u00ec l'8 ottobre e si concluse il 5 dicembre. \nVi parteciparono 54 cardinali. La Spagna era il Paese che esercitava la maggiore influenza sulla nomina papale. Madrid present\u00f2 una lista di sette candidati che il re avrebbe desiderato vedere sul Soglio di Pietro, tra i quali figurava anche il cardinal Sfondrati.\nI suoi avversari furono bruciati uno dopo l'altro: cadde prima il marchigiano Ippolito Aldobrandini, poi il bolognese Gabriele Paleotti, quindi il cardinale protopresbitero Michele Bonelli, infine il vescovo di Orvieto, Girolamo Simoncelli.\nI membri del collegio cardinalizio trovarono infine un consenso sul vescovo di Cremona. Niccol\u00f2 Sfondrati fu eletto papa nel pomeriggio del 5 dicembre 1590 nel Palazzo Vaticano. L'8 dicembre fu incoronato; scelse il nome pontificale di Gregorio XIV.\nIl pontificato.\nRelazioni con i monarchi europei.\nGregorio XIV ribad\u00ec la scomunica al re di Francia, Enrico IV, gi\u00e0 comminata dal suo predecessore Sisto V. Per\u00f2, rispetto a Sisto V, che aveva cercato il raggiungimento di un equilibrio tra Francia e Spagna, Gregorio XIV si schier\u00f2 nettamente per una delle due parti in campo, la Spagna di Filippo II (il conflitto termin\u00f2 nel 1594, dopo la morte del pontefice). Dopo aver dichiarato Enrico IV eretico e persecutore della Chiesa, fece radunare un esercito mercenario per attaccare la Francia. Inoltre sovvenzion\u00f2 con scudi la Lega Cattolica nella sua lotta contro i protestanti ugonotti, utilizzando i fondi accumulati durante il pontificato di papa Sisto V.\nGoverno dello Stato Pontificio.\nGregorio XIV nomin\u00f2 Segretario di Stato il nipote Paolo Emilio Sfondrati, affinch\u00e9 trovasse valido supporto nelle difficili scelte.\nNel 1590/91 una serie di malattie infettive (tra cui la peste) uccise a Roma migliaia di persone. In quell'occasione il pontefice ebbe modo di conoscere Camillo de Lellis e Luigi Gonzaga, che si prodigarono in maniera encomiabile al sollievo della popolazione, offrendo un fulgido esempio di carit\u00e0 cristiana.\nL'amministrazione civile dovette fronteggiare inoltre le gravi carestie che nello stesso periodo si diffusero in diverse aree del territorio. Cerc\u00f2 inoltre di debellare il banditismo che imperversava nella campagna romana.\nPatrono di arti e scienze.\nNel 1591 il pontefice affid\u00f2 la direzione del Collegio di Sant'Atanasio di Roma (oggi Pontificio Collegio greco) ai Gesuiti (essi la tennero fino al 1602).\nMorte e sepoltura.\nGregorio XIV mor\u00ec la notte del 16 ottobre 1591 a Roma, a causa di un aggravamento della calcolosi biliare che lo affliggeva. Aveva 56 anni. \u00c8 sepolto nella Basilica Vaticana.\nConcistori.\nPapa Gregorio XIV durante il suo pontificato ha creato cinque cardinali nel corso di due distinti concistori.\nGenealogia episcopale.\nLa genealogia episcopale \u00e8:"}
{"id": "65198", "revid": "1226", "url": "https://it.wikipedia.org/wiki?curid=65198", "title": "Afrodisiaci", "text": ""}
{"id": "65199", "revid": "3831", "url": "https://it.wikipedia.org/wiki?curid=65199", "title": "Plautia Urgulanilla", "text": ""}
{"id": "65203", "revid": "287204", "url": "https://it.wikipedia.org/wiki?curid=65203", "title": "Lingua Etrusca", "text": ""}
{"id": "65205", "revid": "1305772", "url": "https://it.wikipedia.org/wiki?curid=65205", "title": "Interazione uomo-macchina", "text": "L'espressione Interazione uomo-macchina pu\u00f2 riferirsi a due diversi concetti di ambito ergonomico:"}
{"id": "65210", "revid": "3535", "url": "https://it.wikipedia.org/wiki?curid=65210", "title": "Guerra Sociale", "text": ""}
{"id": "65213", "revid": "1226", "url": "https://it.wikipedia.org/wiki?curid=65213", "title": "Guerra dei Trent'Anni", "text": ""}
{"id": "65214", "revid": "1226", "url": "https://it.wikipedia.org/wiki?curid=65214", "title": "Guerra dei Cent'anni", "text": ""}
{"id": "65215", "revid": "165197", "url": "https://it.wikipedia.org/wiki?curid=65215", "title": "Greco antico", "text": ""}
{"id": "65216", "revid": "7", "url": "https://it.wikipedia.org/wiki?curid=65216", "title": "Georg Frideric H\u00e4ndel", "text": ""}
{"id": "65227", "revid": "599013", "url": "https://it.wikipedia.org/wiki?curid=65227", "title": "John Watson (pilota automobilistico)", "text": "Ha disputato 152 gran premi validi quali prova del Campionato mondiale di Formula 1, ottenendo 5 vittorie, due \"pole position\", 5 giri veloci, 20 podi e 169 punti totali. \u00c8 giunto al terzo posto nella classifica piloti del Campionato mondiale di Formula 1 1982.\nDopo il ritiro dall'attivit\u00e0 di pilota \u00e8 diventato commentatore sportivo.\nBiografia.\nJohn Watson \u00e8 figlio di un ricco commercianti di motori di Belfast. Effettu\u00f2 i suoi studi alla \"Rocksport School\".\nIntrecci\u00f2 una relazione con Barbro Peterson, vedova del pilota di Formula 1 Ronnie Peterson, fino alla morte della donna, avvenuta nel 1987.\nCarriera.\nGli esordi.\nWatson si appassion\u00f2 all'automobilismo fin da bambino, ereditando la passione del padre che era pilota dilettante. Terminati gli studi, inizi\u00f2 a lavorare insieme al padre nell'azienda di famiglia, ma nel contempo inizi\u00f2 a 18 anni la sua carriera nell'automobilismo, prendendo parte alle prime gare a bordo di un'Austin Sprite, su cui mont\u00f2 un motore della Formula Junior. Con questa vettura colse il suo primo successo, in una gara a Kirkistown.\nL'anno successivo impieg\u00f2 una vettura di produzione nordirlandese, la Crossl\u00e9. Anche su questa vettura mont\u00f2 un motore di Formula Junior. Nel 1967 pass\u00f2 all'uso di una monoposto, una Brabham a motore Honda, con cui vinse il campionato locale.\nDal 1968 sbarc\u00f2 in Inghilterra, partecipando a diverse gare disputate sui circuiti costruiti attorno a Londra.\nFormula 2.\nEntr\u00f2 poi in contatto con Gerry Kinnane, proprietario di un concessionario a Belfast, che intendeva allestire una squadra per partecipare al Campionato europeo di Formula 2 1969. Dopo aver acquistato due Lotus 48 usate, offr\u00ec a Watson, la possibilit\u00e0 di esordire al primo appuntamento stagionale: il \"BARC 200 Willis Trophy\" sul Circuito di Thruxton. Pur guidando una vettura poco competitiva, Watson riusc\u00ec a stupire gli addetti ai lavori. La gara era divisa in due batterie: nella prima, dopo essere partito ventesimo, Watson riusc\u00ec a rimontare fino al quinto posto, prima di essere costretto al ritiro per incidente, ma non riusc\u00ec a qualificarsi per la finale. Fu la sua unica presenza nella categoria, per l'annata. Watson rientr\u00f2 in Irlanda del Nord, dove, con una Lola, giunse secondo nel campionato locale.\nLe presenze, nel campionato europeo di Formula 2, furono abbastanza sporadiche, anche negli anni seguenti. Nel 1970 e 1971 s'iscrisse al campionato europeo come pilota privato, utilizzando una Brabham BT30-Cosworth. Nella prima stagione disput\u00f2 le prime quattro gare, senza mai chiudere nessuna prova. Nel \"Grand Prix de Rouen-les-Essarts\", prova non valida per il campionato, usc\u00ec di pista, rimediando fratture a una gamba, un braccio e una caviglia, costringendolo a tre mesi di riabilitazione.\nTrovatosi con poco denaro a disposizione, venne aiutato da Derek Bell, con cui condivise l'officina e ricevette il supporto del suo meccanico. Nonostante poi disponesse di un motore meno competitivo rispetto a quello della concorrenza, i suoi risultati migliorarono. Nel 1971 ottenne il primo arrivo a punti a Mantorp Park, tracciato svedese, nella gara denominata \"Mantorp Trophy\", giungendo quinto. Il quinto posto venne bissato nel \"Flugplatzrennen\", corsa a Tulln. La stagione si chiuse con un sesto posto, nel \"Gran Premio di Roma\", che venne corso a Vallelunga. In stagione vinse anche una gara non titolata, il \"Leinster Trophy\", che si tenne sul circuito irlandese di Modello Park, e termin\u00f2 al quinto posto nel \"Preis von Baden-W\u00fcrttemberg und Hessen\", organizzato sul Circuito di Hockenheim, anch'essa prova non valida per il campionato europeo.\nNel 1972 pass\u00f2 all\"Allan McCall Team Tui\". Al volante di una monoposto Leda-Tui ottenne due arrivi a punti. Chiuse sesto anche nel \"Rothmans 50,000\", gara di Formula Libre a Brands Hatch, a cui partecipavano anche vetture di Formula 1. Watson fu al volante di una Chevron, dello stesso team ufficiale della casa britannica. Nel 1973 corse la prima gara stagionale, sul Circuito di Mallory Park, con il team ufficiale della Brabham, ove si ritir\u00f2. Successivamente venne nuovamente ingaggiato dal team Chevron, e conquist\u00f2 il suo primo podio, in categoria, col terzo posto nel \"Mantorp Grand Prix\". Giunse poi decimo ad Albi.\nNel 1974, dopo il passaggio alla Surtees, fu secondo nel \"Deutschland Troph\u00e4e\", disputatosi sul Circuito di Hockenheim. Disput\u00f2, sempre con la Surtees, ancora quattro gare stagionali, ma senza risultati rilevanti.\nFormula 1.\nJohn Goldie Racing (1972-1974).\n1972.\nL'esordio assoluto per Watson, con vetture di Formula 1, fu nel World Championship Victory Race 1972, gara non valida per il campionato mondiale, disputata sul Circuito di Brands Hatch, nell'ottobre 1972. Il nordirlandese fu impiegato dalla scuderia britannica Hexagon of Highgate, di John Goldie, che lo fece correre con una March 721. Dopo il decimo posto in qualifica, chiuse al sesto posto in gara.\n1973.\nNel marzo 1973 Watson venne iscritto dalla Brabham alla Race of Champions, altra gara non titolata, disputata, anch'essa, a Brands Hatch. In tale occasione, Watson fu vittima di un brutto incidente: a causa del blocco dell'acceleratore usc\u00ec fuori pista e si schiant\u00f2 lungo le barriere, rompendosi la gamba destra. Rimase poi intrappolato per un'ora nelle lamiere della vettura, prima di essere liberato dai commissari.\nRipresosi velocemente, fu in grado di esordire nel Campionato mondiale di Formula 1 al Gran Premio di Gran Bretagna. Il pilota nordirlandese, iscritto dal team Brabham, che gli mise a disposizione una Brabham BT37, venne sostenuto ancora dal concessionario britannico della BMW, John Goldie; la vettura affront\u00f2 la gara con una curiosa livrea di colore marrone. Watson si qualific\u00f2 ventitreesimo, staccato di 3\"8 dal tempo del \"poleman\", Ronnie Peterson. In gara fu costretto all'abbandono al trentaseiesimo giro. Iscritto anche al Gran Premio d'Olanda e al Gran Premio di Germania non prese comunque parte agli eventi, per l'indisponibilit\u00e0 della vettura. Riapparve solo nell'ultima gara della stagione, il Gran Premio degli USA, in cui si qualific\u00f2 venticinquesimo, prima di abbandonare, al settimo giro.\n1974.\nNella stagione la Goldie Hexagon Racing decise di affrontare l'intero campionato, mettendo a disposizione del pilota britannico una Brabham BT42. Nelle prime cinque gare della stagione Watson non colse punti, ma nel Gran Premio di Monaco, giunse sesto, conquistando il suo primo punto iridato. Partito ventitreesimo, fu favorito dai molti ritiri, ben 16, e dal fatto che due piloti non fossero partiti.\nWatson dimostr\u00f2 una certa regolarit\u00e0, nelle gare successive, in cui colse per\u00f2 sempre piazzamenti fuori dai punti, tra cui il settimo al Gran Premio d'Olanda. Nella gara seguente, il Gran Premio di Francia, la scuderia impieg\u00f2 anche una seconda vettura, affidata al brasiliano Carlos Pace. Nel Gran Premio d'Austria il team mise a disposizione di Watson una pi\u00f9 moderna Brabham BT44. Partito undicesimo, il nordilnadese fu autore ancora di una gara regolare che, grazie a diversi ritiri e incidenti degli avversari, lo port\u00f2 a chiudere al quarto posto.\nWatson colse un bel exploit nelle qualifiche del Gran Premio d'Italia, ove ottenne il quarto tempo. Nelle stesse qualifiche fu per\u00f2 vittima anche di un brutto incidente alla \"Seconda di Lesmo\", che non ebbe conseguenze sul pilota ma distrusse la monoposto. La gara vene penalizzata da un errore alla \"chicane\", al decimo giro, che cost\u00f2 al pilota un'uscita di pista; Watson pot\u00e9 proseguire, anche se l'errore lo fece sprofondare lontano dalla zona dei punti. Chiuse alla fine settimo.\nAnche nell'ultima gara dell'anno, il Gran Premio degli USA, Watson fu autore di una ottima qualifica, settimo. In gara fu ancora autore di una bella gara, caratterizzata da una lunga lotta con Arturo Merzario, in cui chiuse quinto. Watson chiuse al quindicesimo posto nella classifica piloti.\nPur dotato di una vettura poco competitiva, Watson fu il pilota che effettu\u00f2 pi\u00f9 giri in gara, nel corso della stagione. Chiuse 897 giri, pari al 91,62% dei giri totali della stagione.\nSurtees (1975).\nPer il John Watson pass\u00f2 alla Surtees, con cui aveva gi\u00e0 corso nel 1974 in Formula 2.\nNella prima gara della stagione, in Argentina, il britannico incapp\u00f2 in una squalifica. Al momento della partenza sulla sua vettura si verific\u00f2 la rottura della pompa del carburante. I meccanici della Surtees spinsero la monoposto ai box, ove ripararono il guasto, ma tale intervento era contrario al regolamento. Il pilota venne escluso dalla gara dopo 9 giri.\nNella gara successiva, in Brasile fu penalizzato da una foratura, mentre era nono. Dopo il ritiro in Sudafrica, Watson colse un inatteso secondo posto nella Race of Champions e un quarto alla BRDC International Trophy, gare non titolate. Nel caotico e tragico Gran Premio di Spagna part\u00ec in terza fila, e in gara si trov\u00f2 secondo, alle spalle di Mario Andretti, quando delle vibrazioni alla sua vettura lo costrinsero a una sosta ai box, che lo fece sprofondare in penultima posizione. La gara venne interrotta per incidente, col nordirlandese che era risalito in ottava posizione.\nWatson sfior\u00f2 i punti nel Gran Premio di Svezia. Partito decimo, si trov\u00f2 quinto a met\u00e0 gara, prima di cedere alcune posizioni a piloti su vetture pi\u00f9 veloci. Le sue speranze s'infransero quando, al sessantacinquesimo giro, fu costretto al cambio degli pneumatici. La Surtees, scuderia che si dibatteva in difficolt\u00e0 finanziarie, non partecip\u00f2 al Gran Premio di Germania, per l'impossibilit\u00e0 di montare una vettura dopo l'incidente di Silverstone. John Watson venne ingaggiato dalla Lotus al posto di Jim Crawford, grazie al miglior risultato in un test, con gli altri piloti che la Lotus aveva schierato a Silverstone; la scuderia inglese schier\u00f2 quindi nuovamente due sole vetture. Chiuse la gara dopo due giri, per la rottura della sospensione.\nIn Austria rientr\u00f2 nel \"circus\" la Surtees, che impieg\u00f2 di nuovo il nordirlandese, che chiuse decimo in gara. A fine agosto Watson fu impegnato nella terza gara non titolata della stagione, il Gran Premio di Svizzera, disputato a Digione, dove chiuse quinto.\nQuesto fu l'ultimo impegno con la scuderia britannica per Watson: a Monza il team dovette ancora dare forfait, questa volta a causa della mancanza di motori. Per l'ultima gara della stagione, il Gran Premio degli USA, Watson pass\u00f2 alla scuderia statunitense Penske, ove prese il posto di Mark Donohue, deceduto a seguito di un incidente patito nel \"warm up\" del Gran Premio d'Austria. Watson affront\u00f2 le qualifiche con una Penske PC3, ma scont\u00f2 dei problemi elettrici nel corso del \"warm up\". La scuderia fu costretta allora a farlo correre con una PC1, presente al circuito solo come vettura da esposizione, e regolata secondo le esigenze del Circuito Paul Ricard, su cui era stata impiegata nel Gran Premio di Francia. Watson part\u00ec dai box, e chiuse nono.\nPenske (1976).\nPer la stagione Watson venne confermato dal team statunitense, che riusc\u00ec a fornirgli una vettura ben pi\u00f9 competitiva della Surtees. Dopo il ritiro nella gara inaugurale, il Gran Premio del Brasile, con la monoposto andata a fuoco, conquist\u00f2 il terzo posto, in qualifica, al Gran Premio del Sudafrica; penalizzato da una cattiva partenza chiuse, comunque, al quinto posto. Watson si ritir\u00f2, per un'uscita di pista, nella Race of Champions, gara non valida per il campionato.\nA Long Beach tampon\u00f2 in gara Jacques Laffite, e chiuse non classificato. Segu\u00ec un periodo senza arrivi a punti, con prestazioni non particolarmente convincenti nemmeno in qualifica.\nNel Gran Premio di Francia Watson conquist\u00f2 l'ottavo posto in griglia. La gara fu positiva, con il pilota che ottenne il primo podio della sua carriera nel mondiale, giungendo terzo. Questo rappresentava anche il primo arrivo a podio per la Penske.\nAl termine della gara vennero effettuati dei controlli tecnici sulle vetture. S\u00ec scopri che sulla sua monoposto l'alettone era pi\u00f9 alto di quanto consentito di circa 1,5\u00a0cm. Ci\u00f2 porto alla sua squalifica.\nIl giorno seguente la CSI decise per\u00f2 di riammettere nella classifica del GP di Spagna le vetture di James Hunt (che era giunto primo) e quella di Jacques Laffite, secondo il principio che le violazioni del regolamento tecnico non avevano modificato le prestazioni delle monoposto. Ci\u00f2 fece sperare la Penske per uno stesso trattamento nei confronti della vettura di Watson. Il 22 luglio, in effetti, la Federazione Francese dell'Automobilismo riammise Watson in classifica.\nAnche nel successivo Gran Premio di Gran Bretagna Watson fin\u00ec terzo. Anche in questo caso, per\u00f2, il risultato fu ottenuto solo dopo un intervento della Federazione. La gara, infatti, era stata vinta da James Hunt, che venne successivamente escluso dalla classifica, per aver utilizzato il muletto per riallinearsi sulla griglia, dopo l'incidente dopo la prima partenza. Watson era giunto quarto, dopo una bella rimonta, e si trov\u00f2 cos\u00ec sul podio.\nDopo un settimo posto nel drammatico Gran Premio di Germania, nel Gran Premio d'Austria Watson colse la sua prima vittoria, che rappresent\u00f2 anche l'unica affermazione per la Penske nel Campionato mondiale di Formula 1. In qualifica il nordirlandese conquist\u00f2 la prima fila, alle spalle di James Hunt. In gara, condizionata dalla pioggia caduta poco prima, Watson conquist\u00f2 subito il comando che perse al terzo giro, passato da Ronnie Peterson. Al giro 12 Watson torn\u00f2 di nuovo al comando, che mantenne fino all'arrivo. Per la prima volta dal Gran Premio del Belgio 1967, una vettura statunitense vinceva un gran premio di Formula 1 valido per il mondiale (all'epoca l'Eagle). A completare il podio vi furono Jacques Laffite e Gunnar Nilsson. Il nordirlandese, per festeggiare la vittoria, decise di tagliarsi la folta barba. La Penske colse la vittoria proprio sul tracciato su cui, un anno prima, era perito Mark Donohue. Watson fu il cinquantottesimo pilota diverso a vincere una gara valida per il mondiale.\nAll'indomani del Gran Premio d'Austria vi per\u00f2 furono delle polemiche per i carburanti utilizzati da talune scuderie, come appunto la Penske (assieme alla McLaren). Si pavent\u00f2 che potesse aggiungere alla benzina dell'alcol metilico, o una miscela di alcol, al fine di aumentarne gli ottani.\nIn Olanda Watson part\u00ec quarto, ma fu anche protagonista di un incidente nelle qualifiche. Larry Perkins tampon\u00f2 il nordirlandese, facendo volare entrambi fuori dal tracciato, senza conseguenze per i piloti. In gara ingaggi\u00f2 un duello con James Hunt, per il primo posto, ma dovette ritirarsi, per problemi tecnici, al quarantottesimo giro, mentre era secondo.\nNel successivo Gran Premio d'Italia scoppi\u00f2 lo scandalo della benzina, che era stato anticipato dalle polemiche seguite al Gran Premio d'Austria. Al termine delle prove, alcuni tecnici della Snam-Agip prelevarono dei campioni benzina per controllare che rispondessero ai criteri del regolamento. Secondo il regolamento sportivo in vigore in Italia la benzina non poteva superare i 101 ottani: vennero trovati irregolari proprio i carburanti della Penske (109 ottani) e della McLaren (101,75). I responsabili di questi \"team\" si difesero affermando che la benzina era regolare, essendo stata acquistata nel Regno Unito e sottolineando come a effettuare i controlli fossero dei tecnici dell'Agip, fornitrice della Ferrari.\nSi decise perci\u00f2 di cancellare i tempi della seconda sessione, al termine della quale erano stati effettuati i riscontri. Watson, Hunt e Mass si ritrovarono perci\u00f2 in graduatoria con i tempi, molto alti, della sessione piovosa del venerd\u00ec e perci\u00f2 non qualificati, anzi con tempi superiori al 110%, rispetto al tempo del \"poleman\", e quindi non ripescabili. Vennero cos\u00ec recuperati Brett Lunger, Arturo Merzario e Otto Stuppacher. Stuppacher aveva per\u00f2 gi\u00e0 abbandonato il circuito convinto di non essersi qualificato, Merzario non prese parte alla gara cos\u00ec come Guy Edwards, per un problema sulla sua Hesketh. Ci\u00f2 fece riammettere, anche se in fondo allo schieramento, Watson e il duo della McLaren, perch\u00e9 il limite del 110% non venne applicato in quanto la sessione del venerd\u00ec era avvenuta sotto la pioggia. Il nordirlandese chiuse fuori dalla zona dei punti. La Commissione Sportiva della Federazione Internazionale sconfess\u00f2, qualche giorno, dopo le decisioni della giuria del gran premio in merito alle squalifiche di McLaren e Penske. La Commissione infatti giudic\u00f2 non corretto il metodo utilizzato a Monza e fece cos\u00ec decadere l'accusa di frode per i due team.\nLa stagione si chiuse col Gran Premio del Canada, ove Watson non colse punti, seguito da un ennesimo arrivo a punti, sesto posto, nel Gran Premio degli USA-Est, mentre nel Gran Premio del Giappone, Watson part\u00ec in seconda fila, ma fu costretto all'abbandono. Watson conquist\u00f2 in stagione 20 punti, e il settimo posto nella classifica mondiale.\nBrabham (1977-1978).\n1977.\nAl termine della stagione 1976, anche per l'assenza di sponsor, la Penske interruppe la sua partecipazione al campionato mondiale di F1. Watson non rimase senza volante, ma venne ingaggiato dalla Brabham, che lo prefer\u00ec a un tentennante Clay Regazzoni. Per la prima volta si trov\u00f2 a guidare una vettura non motorizzata col tradizionale Ford Cosworth DFV, ma un motore V12 dell'Alfa Romeo. E, inoltre, si trov\u00f2, per la prima volta, ad avere, un compagno di squadra fisso: il brasiliano Carlos Pace, che era gi\u00e0 stato suo compagno di scuderia, per una gara, nel 1974, alla \"John Goldie Racing with Hexagon\".\nNella prima gara della stagione, in Argentina, Watson conquist\u00f2 subito la prima fila. Per una vettura motorizzata Alfa Romeo la prima fila mancava dal Gran Premio di Spagna 1951. Il gran premio inizi\u00f2 bene con Watson che prese subito la testa. Dopo essere stato superato da Hunt, sfrutt\u00f2 un'uscita di pista del pilota della McLaren per tornare al comando. La gara per\u00f2 s'interruppe al quarantaduesimo giro, per la rottura del semiasse. Fu sfortunata anche la gara successiva, in Gran Premio del Brasile. A lungo sul podio virtuale, il nordirlandese si ritir\u00f2 dopo un contatto con Patrick Depailler.\nDopo la trasferta in Sudamerica la stagione prosegu\u00ec con la Race of Champions, gara non inserita nel calendario iridato. Il 18 marzo, due giorni prima della gara, per\u00ec, in un incidente aereo, presso Mairipor\u00e3, citt\u00e0 dello stato di San Paolo, Carlos Pace, compagno di scuderia di Watson. Al suo posto la Brabham prosegu\u00ec la stagione ingaggiando Hans-Joachim Stuck, impiegato nel Gran Premio del Sudafrica dalla March. Nella Race of Champions Watson ottenne la \"pole position\": questa fu la prima partenza al palo per una vettura motorizzata dall'Alfa Romeo, in una gara di Formula 1, anche se non valida per il campionato, dal Gran Premio d'Italia 1951. In gara Watson giunse terzo.\nSolo alla terza gara iridata, il tragico Gran Premio del Sudafrica, funestato dalla morte di Tom Pryce, Watson colse i primi punti, col sesto posto, dopo una lotta serrata con Vittorio Brambilla. Watson fece suo anche il giro veloce, il primo dal Gran Premio di Spagna 1951 per una vettura spinta da un motore Alfa Romeo. Watson fu il sessantaquattresimo pilota della storia del mondiale di Formula 1 a conquistare un giro veloce.\nLa gara successiva, il Gran Premio degli Stati Uniti-Ovest, fu alquanto sfortunata per Watson. Mentre il pilota si trovava quarto fu prima costretto ai box per una foratura, che lo fece sprofondare lontano dalla zona dei punti. Successivamente dovette fermarsi nei pressi del muretto, per consentire ai suoi meccanici di riparare un guasto all'accessione. Tale riparazione, al di fuori dei box, per\u00f2 non era consentita, e port\u00f2 alla squalifica di Watson, che comunque era attardato di quasi venti giri dal primo. In Spagna un altro guaio tecnico lo priv\u00f2 di un possibile arrivo nei punti.\nA Montecarlo Watson colse la sua prima \"pole position\". Al venerd\u00ec il miglior tempo era stato conquistato da Stuck, suo compagno di scuderia. Al sabato il nordirlandese fu ancora pi\u00f9 bravo, e strapp\u00f2 la partenza al palo al tedesco. Era dal 1951, con Juan Manuel Fangio a Monza, che una vettura spinta da un motore Alfa Romeo non otteneva la \"pole position\" in una gara del mondiale. Watson fu il cinquantaduesimo pilota a ottenere questo risultato.\nIn gara Watson part\u00ec male e venne passato subito da Jody Scheckter, che riusc\u00ec a difendersi bene dagli attacchi del pilota della Brabham. Il continuo pressing di Watson su Scheckter affatic\u00f2 l'impianto frenante della sua monoposto, tanto che al giro 45 and\u00f2 lungo alla \"chicane\" e venne passato da Niki Lauda. Tre giri dopo fu costretto al ritiro per un guasto al cambio.\nUn ennesimo ritiro si verific\u00f2 nel Gran Premio del Belgio. Watson part\u00ec secondo, ma nel corso del primo giro tampon\u00f2 Mario Andretti: entrambi furono costretti all'abbandono. In Svezia Watson fu il pi\u00f9 rapido, nelle qualifiche del venerd\u00ec, mentre venne battuto da Andretti al sabato. In gara il britannico prese il comando, che dovette abbandonare dopo solo due giri, ripassato dall'italo-americano. La gara di Watson venne penalizzata da un contatto con Jody Scheckter; Watson chiuse comunque quinto.\nWatson fu, nuovamente, il pi\u00f9 rapido, nelle qualifiche del venerd\u00ec, anche nel successivo Gran Premio di Francia. Al sabato scal\u00f2 per\u00f2 quarto. In gara Watson prese il comando al quinto giro ma, nell'ultimo passaggio, la mancanza di benzina lo costrinse a cedere la prima posizione a Mario Andretti. Watson chiuse la gara con la vettura in folle. A Silverstone Watson conquist\u00f2 ancora la prima fila, mentre, in gara, dopo aver conquistato subito il comando, venne tradito da un guasto all'alimentazione.\nAnche in Germania dopo la prima fila delle qualifiche, la sua gara venne presto interrotta, dopo 8 giri, da un problema tecnico, quando il pilota della Brabham era secondo. Dopo alcune gare incolori, senza arrivi a punti (ma col giro veloce nel Gran Premio d'Austria, secondo della stagione) e prestazioni deludenti in qualifica, Watson si rivide nelle prime posizioni delle qualifiche del Gran Premio degli USA-Est, in cui part\u00ec terzo. In gara, per\u00f2, su pista bagnata, il nordirlandese opt\u00f2 per la partenza con gomme \"slick\", giungendo fuori dalla zona dei punti. La stagione si concluse ancora con la seconda fila nel Gran Premio del Giappone, ma anche con due ritiri nelle ultime due gare.\nWatson chiuse in classifica piloti con 9 punti, e il tredicesimo posto in classifica. Fu comunque il quinto pilota per numero di giri condotti in testa nei gran premi, e il quarto come posizionamento medio in qualifica.\n1978.\nWatson rimase in Brabham anche per il . In stagione trov\u00f2 un nuovo compagno di scuderia, Niki Lauda, campione del mondo in carica.\nNel gran premio d'esordio Watson, in Argentina, Watson batt\u00e9 Lauda in qualifica, ma un problema tecnico apparso nel \"warm up\", che non venne risolto prima della gara, ne penalizz\u00f2 la prestazione nel gran premio, dove fu costretto all'abbandono. In Brasile fu limitato da uno stato febbrile in prova, mentre, nella gara seguente, il Gran Premio del Sudafrica colse il primo podio stagionale, col terzo posto. Partito decimo, Watson fu autore di una gara regolare, anche se macchiata da un testacoda, e, sfruttando i tanti ritiri, chiuse a soli 4 secondi da Ronnie Peterson, vincitore, all'ultima curva, su Patrick Depailler.\nA Long Beach, dopo il quinto posto in qualifica, Watson si trov\u00f2 subito secondo ma la sua gara venne interrotta dall'esplosione dell'estintore. Nel successivo gran premio, ancora su un tracciato cittadino, quello di Monaco, Watson beff\u00f2, in prova, Lauda per un solo centesimo, e si piazz\u00f2 in prima fila, pur essendo autore anche di un errore di guida che port\u00f2 alla rottura delle sospensioni. Nel gran premio Watson si trov\u00f2 presto in testa, ma dei problemi ai freni lo fecero commettere alcuni errori. Al trentottesimo giro scal\u00f2 cos\u00ec terzo, passato da Depailler e Lauda. In seguito risal\u00ec secondo, dopo una sosta di Lauda. Menomato anche da un guaio al cambio Watson fu autore di alcune altre sbavature di guida, che lo fecero poi retrocedere in quarta posizione.\nDopo un ritiro in Belgio, il nordirlandese colse un altro arrivo a punti nel Gran Premio di Spagna, in cui sfrutt\u00f2 diversi ritiri degli avversari. Dalla gara del Belgio, inoltre, la Goodyear, a seguito di alcune polemiche sulla qualit\u00e0 degli pneumatici, decise di proseguito comunque a fornire tutti, ma aveva deciso anche di concentrarsi maggiormente su dieci piloti, tra cui Watson. La casa si impegnava inoltre a fornire tutte le mescole ai due piloti, che in ciascun gran premio, avessero fatto segnare i tempi migliori nella prima giornata di prove.\nIn Svezia la Brabham present\u00f2 la BT46B su cui era stato applicata, al retrotreno, una gigantesca ventola. Ufficialmente essa servirebbe solo a raffreddare il motore Alfa Romeo, in realt\u00e0 agiva estraendo l'aria dal fondo della vettura per creare quella depressione necessaria a \"schiacciare\" la vettura verso il suolo, riprendendo l'idea lanciata dalla statunitense Chaparral, qualche stagione prima. La soluzione venne contestata dalle altre scuderie, in quanto tale dispositivo sarebbe un elemento aerodinamico mobile, vietato dal regolamento. La vettura era molto competitiva, tanto che, di fatto, la scuderia decise di nascondere le sue prestazioni nelle prove, anche se Watson chiuse comunque in prima fila. In gara il pilota britannico fu poi costretto al ritiro, dopo un testacoda. La gara fu l'unica per questo modello, visto che, il 23 giugno, la CSI decise di vietare, almeno fino al 1\u00ba agosto, l'uso della ventola sul retro delle vetture di Formula 1. Nel gran premio seguente, il Gran Premio di Francia Watson fece sua la \"pole position\", la sua seconda, e ultima, nel campionato mondiale. Dopo il miglior tempo del venerd\u00ec, l'incertezza del tempo al sabato non permise a nessun pilota di battere il tempo del giorno precedente. Il nordirlandese venne passato gi\u00e0 al via, e fu anche autore di un'uscita di pista, chiudendo quarto. A Brands Hatch, nella gara di casa, chiuse terzo, alle spalle del compagno di team Lauda, un gran premio caratterizzato da molti ritiri.\nDopo un arrivo fuori dai punti in Germania, Watson fu autore di una bella gara sotto la pioggia, in Austria. Terzo al momento della sospensione del gran premio per le avverse condizioni meteorologiche, un problema alla seconda partenza lo fece coinvolgere in un incidente, che lo priv\u00f2 della possibilit\u00e0 di giungere a punti. In Olanda Watson sfior\u00f2 ancora il podio, quarto. A Monza, gran premio reso tragico dall'incidente alla partenza, Watson venne classificato secondo, alle spalle di Lauda. In realt\u00e0 le due Brabham erano state precedute sul traguardo da Mario Andretti e Gilles Villeneuve, che per\u00f2 venne penalizzati per partenza anticipata. La stagione si chiuse con le due gare nordamericane, entrambe concluse con il ritiro. Watson iscrisse 25 punti totali nel campionato mondiale, che gli valsero il sesto posto.\nAl termine della stagione, la McLaren che aveva ingaggiato Ronnie Peterson per la stagione , perito nella gara di Monza, decise di sostituirlo con Watson.\nMcLaren (1979-1983; 1985).\n1979.\nIn McLaren Watson trov\u00f2, quale compagno di team, Patrick Tambay. I buoni risultati, in alcuni test svolti sul Circuito di Buenos Aires, nel dicembre del 1978, convinse la Goodyear a fornire al britannico delle gomme di migliore qualit\u00e0 per la prima gara stagionale, il Gran Premio d'Argentina. Settimo in prova, il nordirlandese fu protagonista di un incidente al via con Jody Scheckter, la cui vettura, andata poi in testacoda, coinvolse nel caos diverse altre monoposto; la gara dovette essere interrotta e riprese dopo un'ora, con Watson che pot\u00e9 ripartire solo utilizzando la vettura di Tambay. Watson fu autore di un'ottima partenza e, dopo un gran premio sempre corso nelle posizioni di vertice, chiuse terzo.\nLe quattro gare seguenti furono caratterizzata da tre ritiri e un arrivo fuori dai punti. In Belgio Watson che, come spesso capitato era partito in posizioni di rincalzo, grazie ai numerosi ritiri, chiuse sesto, cogliendo un punto iridato. And\u00f2 anche meglio a Monaco: Watson, che scattava dalla quattordicesima posizione, colse il quarto posto.\nLa competitivit\u00e0 in prova venne ritrovata nel Gran Premio di Gran Bretagna, in cui il nordirlandese colse il settimo tempo. In gara chiuse ancora nei punti, quarto. Watson continu\u00f2 nel filotto positivo, col quinto posto nel Gran Premio di Germania.\nNelle gare successive la scarsa competitivit\u00e0 in qualifica costrinse Watson a partite dalle retrovie. Dopo diverse gare senza risultati di rilievo, Watson strapp\u00f2 ancora due sesti posti nella gara del Canada, e in quella di Watkins Glen.\nWatson si classific\u00f2 nono della classifica piloti, con 15 punti totali.\n1980.\nLa stagione 1980 present\u00f2, ancora una volta, un nuovo compagno di squadra a Watson, il francese Alain Prost, ma fu, sportivamente, pi\u00f9 negativa. La vettura si presentava poco competitiva, soprattutto in qualifica, ove Watson fu spesso nelle posizioni di coda. Il nordirlandese colse solo due arrivi a punti. I primi punti arrivarono nel Gran Premio di Long Beach. Watson, partito solo ventunesimo, effettu\u00f2 una lunga rimonta, e si trov\u00f2 a duellare con Emerson Fittipaldi, per il gradino pi\u00f9 basso del podio. Il pilota della McLaren, penalizzato da un problema al cambio, chiuse quarto.\nA febbraio, nel frattempo, dopo una riunione della Commissione tecnica della Formula 1, in cui la Federazione stabil\u00ec l'abolizione delle \"minigonne\" sulle monoposto, dal 1981, cosa che avrebbe penalizzato le monoposto spinte dal tradizionale Ford Cosworth DFV, Watson fu uno dei piloti che critic\u00f2 maggiormente Jody Scheckter, presidente del sindacato piloti GPDA. Il nordirlandese imputava al sudafricano di aver difeso gli interessi della Scuderia Ferrari. Watson decise cos\u00ec di abbandonare l'associazione.\nL'annata prosegu\u00ec sulla stessa falsariga delle prime gare della stagione. Dopo essere stato non qualificato in Belgio, Watson non riusc\u00ec a qualificarsi, nel Gran Premio di Monaco. Fu la sua prima mancata qualificazione da quando correva nel campionato mondiale. Nel Gran Premio di Spagna (inizialmente valida come prova del campionato, ma che venne successivamente dichiarata illegittima, a causa della guerra FISA-FOCA) Watson si ritir\u00f2 a seguito di un incidente con Patrick Gaillard. Watson colp\u00ec la vettura del francese, nel corso di un doppiaggio, con la McLaren che venne lanciata in aria. Non ci furono conseguenze fisiche per il britannico.\nIn Francia Watson, partito tredicesimo, chiuse al mergine della zona punti, in quella che fu la sua centesima gara iridata. A Brands Hatch chiuse ottavo, penalizzato da un motore in panne, mentre non colse risultati rilevanti nei due gran premi seguenti. In Germania si ritir\u00f2, ancora a causa di un guaio al motore, mentre era in zona punti.\nNel Gran Premio d'Olanda, colto un ottimo nono tempo nelle qualifiche, fu nuovamente costretto all'abbandono per un guaio al propulsore. Il secondo, e ultimo arrivo nei punti, fu nella penultima gara stagionale, in Canada. Partito settimo, il nordirlandese giunse quarto, in un gran premio sempre corso nelle prime posizioni, anche se un testacoda, nella parte finale della gara, lo priv\u00f2 di un possibile arrivo a podio. Un altro possibile arrivo nei punti, al Gran Premio di Watkins Glen, fu negato da una lunga sosta ai box, per la necessit\u00e0 di regolare gli ammortizzatori.\nL'annata si chiuse con soli 6 punti, uno in pi\u00f9 di quelli conquistati dal compagno di scuderia, Alain Prost.\n1981.\nPer l'annata 1981 cambi\u00f2 il compagno di team: arriv\u00f2, dall'Alfa Romeo l'italiano Andrea De Cesaris. Anche il team stesso visse una profonda rivoluzione, con Ron Dennis che prese il comando della scuderia. La prima gara prevista, il Gran Premio del Sudafrica venne declassata a gara non iridata, per i soliti contrasti fra FISA e FOCA. Watson giunse quinto.\nLa stagione iridata inizi\u00f2 in maniera simile al 1980, anche se gi\u00e0 nella seconda gara mondiale di stagione, il Gran Premio del Brasile Watson si trov\u00f2 a lungo nella zona dei punti, prima che un'uscita di pista lo costringa a cedere diverse posizioni. La stagione svolt\u00f2 dal Gran Premio d'Argentina, gara successiva. La McLaren dot\u00f2 Watson della nuova MP4/1: il ordiralndese fu cos\u00ec il primo pilota a guidare una vettura di Formula 1 in fibra di carbonio. Dopo aver ottenuto un buon undicesimo posto in griglia, un problema tecnico lo priv\u00f2 dei primi punti della stagione.\nA Imola la pioggia intermittente lo spinse a montare le gomme da asciutto troppo presto, prima di un ennesimo ritiro. In Belgio, dopo la terza fila delle qualificazioni, per evitare un incidente, durante il doppiaggio di Marc Surer, sub\u00ec dei danni alla monoposto, che lo privarono ancora di punti iridati. Finalmente, nel Gran Premio di Spagna, settima prova della stagione, Watson conquist\u00f2 i primi punti dell'anno, e il primo podio. Partito dalla seconda fila, fu terzo, staccato di soli 58 centesimi dal vincitore, Gilles Villeneuve, che port\u00f2 a vincere una vettura turbo su un tortuoso tracciato, tenedosi dietro un trenino di vetture. Per Watson fu il primo arrivo a podio, dal Gran Premio d'Argentina 1979.\nLa serie positiva prosegu\u00ec nel seguente Gran Premio di Francia. Colta la prima fila, staccato di 41 centesimi dal tempo di Ren\u00e9 Arnoux, in gara Watson si trov\u00f2 terzo, al momento della sospensione per pioggia. Una volta ripreso il gran premio, la classifica venne stilata per somma dei tempi. Il pilota della McLaren riusc\u00ec anche a superare Alain Prost, in testa alla gara, ma cedette subito il comando, andando lungo in staccata. Watson venne classificato secondo. Il crescendo di risultati culmin\u00f2 con la vittoria nel Gran Premio di Gran Bretagna. Dopo la terza fila in prova, Watson sfior\u00f2, in gara, l'incidente con Villeneuve, uscito di pista, ma riusc\u00ec a mantenere la monoposto in strada. Sfruttando vari ritiri e incidenti, il nordirlandese si trov\u00f2 a condurre, al sessantunesimo giro. Watson vinse cos\u00ec per la seconda volta nel mondiale di Formula 1, dopo il successo nel Gran Premio d'Austria 1976. Per la McLaren fu la prima vittoria dal Gran Premio del Giappone 1977.\nNelle due gare successive (Germania, e Austria), pur penalizzato da una vettura che non disponeva di un motore turbo, ottenne due sesti posti. La striscia di ben 5 arrivi nei punti s'interruppe in Olanda, quando, da quarto, fu tradito da un guasto all'iniezione. A Monza il nordirlandese fu protagonista di un brutto incidente alla \"Seconda di Lesmo\", con la vettura che si spezz\u00f2 in due parti; non vi furono conseguenze fisiche per il pilota.\nNella penultima gara, in Canada, Watson, dopo alcuni bei sorpassi, si piazz\u00f2 al secondo posto, alle spalle di Jacques Laffite, cogliendo il quarto podio in campionato. La gara venne interrotta a 7 giri della conclusione prevista, per le condizioni della pista.\nWatson chiuse l'annata con 27 punti, e il sesto posto nella classifica piloti.\n1982.\nA novembre del 1981 venne annunciato il nuovo compagno di scuderia per Watson: Niki Lauda. L'austriaco era stato gi\u00e0 collega di team per Watson nel 1978, alla Brabham.\nIl fu la migliore stagione di Watson, nella massima categoria, tanto che lott\u00f2 per il titolo, poi andato a Keke Rosberg, fino all'ultima gara. La stagione inizi\u00f2 col sesto posto al Gran Premio del Sudafrica. Nelle due gara seguenti prosegu\u00ec la sua serie nei punti, grazie anche a delle squalifiche di piloti giunti prima di lui sul traguardo. In Brasile Watson chiuse quarto ma, grazie alle squalifiche di Nelson Piquet e Keke Rosberg, per vetture irregolari, si trov\u00f2, in seguito, accreditato del secondo posto. Nel Gran Premio di Long Beach fu la squalifica di Gilles Villeneuve, sempre per vettura irregolare, a donargli il sesto posto.\nSaltato il Gran Premio di San Marino, per gli strascichi della lotta tra la FOCA, ovvero l'associazione dei costruttori britannici, e la FISA, il nordirlandese vinse il Gran Premio del Belgio. Partito dal mezzo plotone, fu autore di una lunga rimonta, coronata, a due giri dal termine, dal sorpasso sul leader del gran premio, Rosberg, autore di un errore di guida. Watson cond\u00ec il successo anche con il giro p\u00f9 veloce in gara.\nDopo un ritiro nel Gran Premio di Monaco, Watson colse la seconda vittoria stagionale nel Gran Premio di Detroit. La gara fu interrotta dopo 6 giri, per incidente, con la classifica stilata per somma dei tempi. Watson fu, anche in questo caso, autore di una lunga rimonta, e pass\u00f2, ancora una volta, Rosberg, al trentottesimo giro, per poi incrementare il vantaggio sul finlandese, fino a ottenere il primo posto, non solo in pista, ma anche nella somma dei tempi. Grazie a questi risultati Watson si trov\u00f2 al comando della classifica mondiale, per la prima volta in carriera. Il nordirlandese guidava con 26 punti, 6 punti in pi\u00f9 di Didier Pironi.\nLa stagione prosegu\u00ec con un altro podio, nel Gran Premio del Canada. Watson fu capace di gestire bene gli pneumatici e il consumo di benzina. Watson allung\u00f2 in classifica, portando a 10 punti il margine su Pironi.\nDopo la gara in Canada Watson incapp\u00f2 in una serie abbastanza lunga di gare senza punti. Nono in Olanda, ritirato per testacoda a Brand Hatch, fermato da un problema elettrico in Francia, nel Gran Premio di Germania scont\u00f2 la rottura di una sospensione, che lo port\u00f2 all'abbandono, quando era terzo. La serie negativa prosegu\u00ec anche nel Gran Premio d'Austria, fermato da un problema al motore, quando era ai margini della zona dei punti. A Digione Watson rovin\u00f2 la sua gara, dopo un contatto con Riccardo Patrese.\nWatson torn\u00f2 a punti, quarto, nel Gran Premio di Monza, penultima gara della stagione. Il nordirlandese si trov\u00f2 all'ultima gara, il Gran Premio di Las Vegas, ancora in corsa per il titolo, pur non avendo iscritto punti per molte gare. Keke Rosberg comandava la classifica con 3 punti di margine su Didier Pironi, che per\u00f2 era infortunato e non avrebbe preso parte alla gara, e 9 su John Watson. L'unica ipotesi che poteva dare la vittoria, nel campionato, al pilota della McLaren, era un suo successo, con Rosberg che non avrebbe dovuto raccogliere nessun punto: in tale caso i due si sarebbero trovati a pari punti e avrebbe prevalso Watson per il pi\u00f9 alto numero di primi posti.\nSulla classifica pendeva per\u00f2 ancora il ricorso in merito alla squalifica inflitta a Niki Lauda nel Gran Premio del Belgio: in quella gara l'austriaco, giunto terzo (dietro proprio a Watson e Rosberg), era stato escluso dalla classifica in quanto la sua vettura era stata trovata di due chili al di sotto del peso minimo. Il giudizio finale sarebbe stato emesso il 28 settembre. Con 4 punti in pi\u00f9 l'austriaco sarebbe salito a 34 punti, uno sopra Watson, e con una vittoria a Las Vegas, si sarebbe aggiudicato il titolo, con Rosberg che non avrebbe dovuto giungere meglio di sesto.\nQualificatosi nono, come spesso in stagione, Watson fu capace di una bella rimonta, che lo port\u00f2 presto in terza posizione. Il ritiro di Prost lo fece scalare secondo, posizione che mantenne fino al termine della gara; il secondo posto non era per\u00f2 sufficiente per garantire il titolo al pilota della McLaren.\nWatson chiuse il campionato terzo, a pari punti con Pironi, che per\u00f2 risult\u00f2 secondo per i migliori piazzamenti.\n1983.\nIl fu l'ultima stagione completa nel mondiale di Formula 1 per Watson. L'annata fu penalizzata da una scarsa competitivit\u00e0 in qualifica, che penalizzava fortemente la possibilit\u00e0 di cogliere risultati importanti in gara. La spiegazione di questa scarsa competitivit\u00e0 risiedeva negli pneumatici Michelin che, studiati, per vetture dotate di motore turbo, non entravano in temperatura su una monoposto a motore a pressione atmosferica.\nDopo il ritiro in Brasile, gara d'esordio, Watson fu autore di un'impresa nel seguente Gran Premio di Long Beach. Riusc\u00ec a vincere la gara partendo dal ventiduesimo posto, impresa mai avvenuta prima nella storia del mondiale di Formula 1, e mai pi\u00f9 eguagliata. Sfruttando diversi ritiri degli avversari, il duo della McLaren (anche Niki Lauda era partito, infatti, nelle retrovie, anche peggio di Watson) al giro 44, sfruttando un errore di Riccardo Patrese, sia Watson che Lauda, passarono davanti al padovano, e solo un giro dopo, con Laffite in crisi con gli pneumatici, si trovarono a condurre. Nella parte finale della gara Niki Lauda soffr\u00ec di crampi e non fu capace di attaccare John Watson, che cos\u00ec vinse per la quinta, e ultima, volta nel mondiale. Al termine della gara Watson espresse fiducia sul prosieguo della stagione, immaginando anche di poter lottare per il titolo.\nLa stagione, in realt\u00e0, prosegu\u00ec con delle prestazioni in qualifica molto penalizzanti per gli obiettivi di alta classifica. Dal Gran Premio di San Marino la McLaren di Watson fu dotata, come gi\u00e0 accadeva per la monoposto di Lauda, col nuovo motore Ford Cosworth DFY. A Imola il nordirlandese chiuse quinto.\nA Monaco Watson manc\u00f2 la qualificazione, gi\u00e0 come era accaduto nell'edizione del 1980. Gi\u00e0 al gioved\u00ec entrambe le McLaren non riuscirono a ottenere un tempo sufficiente alla qualificazione provvisoria. Al sabato la pioggia fece la sua comparsa sul tracciato e nessun pilota fu in grado di migliorare i tempi ottenuti al gioved\u00ec. Nelle prove libere del mattino, invece, la Michelin aveva portato un nuovo tipo di mescola che aveva consentito a Lauda di fermare il cronometro su 1'27\"59, tempo che sarebbe stato sufficiente per la qualificazione, se ottenuto al gioved\u00ec.\nWatson fu autore di un'altra grande rimonta nel Gran Premio di Detroit: partito ventunesimo, sfruttando i diversi ritiri, riusc\u00ec a cogliere il terzo posto. Fece suo anche, per l'ultima volta, il giro pi\u00f9 veloce della gara Anche nel Gran Premio di Germania il pilota della McLaren fu costretto a partire dalle retrovie, ventitreesimo, ma fu capace di scalare fino al sesto posto, sotto la bandiera a scacchi. A seguito di una squalifica del compagno di team Lauda, Watson scal\u00f2 quinto.\nNel Gran Premio d'Olanda Watson si classific\u00f2 terzo, ottenendo cos\u00ec il ventesimo, e ultimo, podio nel mondiale di Formula 1. Anche in questa gara part\u00ec lontano dai migliori, solo diciassettesimo, comunque meglio di Niki Lauda che, per la prima volta, disponeva di una McLaren spinta dal motore turbo della TAG-Porsche. La solita gara regolare permise al britannico di giungere a podio. Dalla gara successiva, il Gran Premio d'Italia, e fino al termine della stagione, il nordirlandese, ebbe anche lui, a disposizione la \nMcLaren MP4/1-E a motore turbo. Watson fin\u00ec fuori dalla zona dei punti a Monza, mentre nel Gran Premio d'Europa, corso a Brands Hatch, fu costretto al ritiro dal distacco dell'alettone anteriore, danneggiato in precedenza. Watson termin\u00f2 fuori pista, contro le barriere, senza per\u00f2 soffrire conseguenze fisiche.\nL'ultima gara della stagione, il Gran Premio del Sudafrica, vide Watson squalificato. Nel giro di formazione, a causa di un problema al motore, il pilota non prese il via, assieme agli altri piloti. Riuscito a partire, una volta raggiunto il plotone, gi\u00e0 schierato sulla griglia, invece di accodarvisi, riprese la sua posizione in griglia, cosa non permessa dal regolamento.\nWatson chiuse la stagione sommando 22 punti (dieci in pi\u00f9 di Lauda), che gli valsero il sesto posto in campionato. Watson, grazie alle gare disputate in stagione, diventava, con 151 gran premi, il secondo pilota pi\u00f9 presente nel campionato mondiale, alle spalle del solo Graham Hill (che ne contava 175). Watson aveva superato, dal Gran Premio d'Austria, Carlos Reutemann.\n1984-1985.\nWatson non venne confermato dalla McLaren per il . Al suo posto torn\u00f2 nella scuderia britannica Alain Prost: il francese aveva esordito nel campionato mondiale di Formula 1, proprio alla McLaren, nel 1980. Watson afferm\u00f2 di essere sorpreso della decisione, ma che comunque disponeva di alcune offerte per restare nel campionato. Venne ipotizzato che potesse essere ingaggiato dalla Lotus. In seguito Watson afferm\u00f2, in caso di assenza di ingaggi nella massima formula, di avere la possibilit\u00e0 di correre nelle gare di durata per la Porsche.\nWatson venne, poi, avvicinato alla Tyrrell, che per\u00f2 non disponeva di una motorizzazione turbo. Nel corso della stagione venne ipotizzato un suo impiego con la scuderia Zakspeed, che per\u00f2 rimand\u00f2 l'esordio nel campionato al 1985.\nPer la stagione il nordirlandese firm\u00f2 un contratto con la Toleman, per far coppia con lo svedese Stefan Johansson. Pochi giorni dopo per\u00f2 la scuderia annunci\u00f2 la sua volont\u00e0 di abbandonare il campionato, per l'assenza di una fornitura di pneumatici. La scuderia britannica, in realt\u00e0, prosegui il suo impegno, partecipando a delle sessioni private di prova, utilizzando anche Watson. La Toleman trov\u00f2 una fornitura della Pirelli, acquistando la scuderia Spirit, e esord\u00ec in campionato col Gran Premio di Monaco. L'unico pilota iscritto fu per\u00f2 Teo Fabi.\nWatson riusc\u00ec, infine, a disputare ancora un gran premio. Venne ingaggiato ancora dalla McLaren, per sostituire l'infortunato Niki Lauda, al Gran Premio d'Europa, disputato a Brands Hatch. Watson utilizz\u00f2 il numero 1, che spettava a Lauda. Il nordirlandese \u00e8 cos\u00ec l'unico pilota che ha corso con tale numero, senza essere campione del mondo in carica, dal 1975 in poi.\nWatson ritrov\u00f2, quale compagno di team, Alain Prost, come gi\u00e0 accaduto nella stagione 1980. Watson venne testato in alcune sessioni private, senza grandi risultati, tanto che la scuderia britannica aveva tentato di ingaggiare, al suo posto, Derek Warwick, pilota della Renault. Ventunesimo in prova, fu comunque capace di chiudere al settimo posto. La gara don\u00f2 il primo titolo al compagno di scuderia, Prost.\nUltime apparizioni.\nDopo il Gran Premio d'Europa Watson non ebbe mai pi\u00f9 l'occasione di competere nel campionato mondiale di Formula 1. Il britannico venne per\u00f2, nelle annate successive, spesso utilizzato per dei test.\nNel biennio 1988-1989 fu impiegato, in qualche occasione, dalla McLaren, mentre, sempre nel 1989, fu tester ufficiale per la Onyx. Nel 1991 venne ingaggiato, nello stesso ruolo, dalla scuderia irlandese Jordan Grand Prix, di cui divenne il primo pilota a guidare una vettura di Formula 1. Alla Jordan rimase anche nel 1992.\nLe sue ultime apparizioni, su vetture della massima serie, furono in alcuni test con Williams e Sauber, a met\u00e0 anni novanta del XX ventesimo secolo.\nDopo la Formula 1.\nNel 1984 Watson torn\u00f2 a gareggiare con le vetture sport, partecipando ad alcune gare del campionato sportprototipi; assieme a Stefan Bellof vinse la 1000km del Fuji, contribuendo cos\u00ec alla vittoria del campionato da parte del pilota germanico. Partecip\u00f2 anche alla 24 di Le Mans, gareggiando per la scuderia Bob Tullius Group 44 Jaguar al volante di una Jaguar XJR-5, dotata di un motore da 6.000 cc V12, nella classe in the IMSA / GTP. Fu la prima apparizione per la Jaguar nella gara francese, dal 1959; in gara Watson fu anche, brevemente, al comando, al termine della prima ora di gara, quando andarono alla sosta le pi\u00f9 veloci Porsche 956 e Lancia LC2. La vettura si ritiro, nel corso della gara.\nWatson chiuse secondo nel campionato 1987, assieme a Jan Lammers, correndo per il team TWR, con una Jaguar XJR-8. In coppia vinsero in tre occasioni (360 km del Jarama, 1000 km di Monza e 1000 km del Fuji).\nDopo il ritiro.\nAl termine della sua carriera automobilistica Watson intraprese l'attivit\u00e0 di commentatore sportivo, apr\u00ec anche una scuola di pilotaggio, presso il Circuito di Silverstone e divenne gestore di una pista automobilistica.\nTra il 1989 e il 1996 collabor\u00f2 con l'emittente Eurosport, fornendo il commento tecnico ai gran premi di Formula 1, prima assieme a Andrew Marriott (1989-1990), poi con Richard Nicholls (1990\u20131992), Allard Kalff (1992\u20131994) e Ben Edwards (1995\u20131996). Eurosport trasmise il campionato mondiale di Formula 1 nel Regno Unito fino al 1996. Nel 1997 Watson pass\u00f2 a commentare la Formula 1 per l'ESPN.\nTra il 1998 e il 2001 support\u00f2 Charlie Cox nel commento del British Touring Car Championship, trasmesso dalla BBC. Nel 2002 Watson torn\u00f2 a commentare la massima formula, sul canale \"pay per view\" di Sky Sport, assieme a Ben Edwards.\nNel periodo 2005-2009, Watson venne impiegato da BSkyb per seguire l'A1 Grand Prix.\nNel 2010 Watson comment\u00f2 alcune gare del Campionato FIA GT1 e GT3, mentre nel 2014 segu\u00ec la Blancpain GT Series.\nWatson partecipa, quale esperto nelle trasmissioni che seguono la Formula 1, su BBC Radio 5 Live, Radio 4, Sky e nel \"Sky Sports F1 show\", del venerd\u00ec sera.\nInoltre, Watson, commenta il GT World Challenge Europe, assieme a David Addison.\nRiconoscimenti.\nNel 1982 venne insignito del premio \"British Competition Driver of the Year\", dalla rivista britannica Autosport, attribuito per la prima volta in quell'anno.\nNel 2016, una ricerca svolta presso l'Universit\u00e0 di Sheffield, che cercava di stabilire il pilota pi\u00f9 forte nella storia del campionato mondiale di Formula 1, sterilizzando l'influenza relativa delle vetture guidate, posizionava Watson al venticinquesimo posto."}
{"id": "65229", "revid": "1226", "url": "https://it.wikipedia.org/wiki?curid=65229", "title": "Prima guerra Anglo-Olandese", "text": ""}
{"id": "65230", "revid": "1226", "url": "https://it.wikipedia.org/wiki?curid=65230", "title": "Terza guerra Anglo-Olandese", "text": ""}
{"id": "65233", "revid": "1226", "url": "https://it.wikipedia.org/wiki?curid=65233", "title": "Seconda guerra Anglo-Olandese", "text": ""}
{"id": "65235", "revid": "1516566", "url": "https://it.wikipedia.org/wiki?curid=65235", "title": "Camerano Casasco", "text": "Camerano Casasco (\"Cameran\" in piemontese) \u00e8 un comune italiano di 414 abitanti della provincia di Asti in Piemonte.\nIl comune fa parte dell'Unione Comunale Comunit\u00e0 Collinare Val Rilate. Parte del territorio del comune \u00e8 compresa nella Riserva naturale speciale della Valle Andona, Valle Botto e Val Grande.\nStoria.\nIn epoca altomedievale il territorio di Romagnese fa parte, fin dal periodo longobardo, degli antichi possedimenti dell'abbazia di San Colombano di Bobbio, fondata nel 614 dall'abate San Colombano, con il possedimento della corte monastica di Camerano (\"Camarianum\" o \"Camariano\"), centro amministrativo dei possessi del monastero bobbiese nell'astigiano nel territorio dell'Astesana, territorio inserito nel grande feudo reale ed imperiale monastico bobbiese.\nLa corte monastica di Camerano era gestita da 7 livellari del monastero ed altrettanti massari, le terre erano dedicate a grano, a vigna, e a pascolo, era presente una grande selva per il pascolo di 900 maiali; citate nella corte anche le celle monastiche di Montechiaro d'Asti (\"Monteclaro\" o \"Monte Claro\") e la chiesa di San Colombano, lo xenodochio di Corziagno (\"Quotiano\" o \"Quotianum\" o \"Cotianicum\") di Montiglio Monferrato (\"Monteglo\" o \"Monteclo\"), Vigliano d'Asti (\"Vilianum\"). Il fondo agricolo rendeva al monastero di Bobbio annualmente 130 moggia di grano, 32 anfore di vino, 100 carri di fieno, 14 denari, 6 polli ed uova.\nSimboli.\nLo stemma del Comune di Camerano Casasco \u00e8 stato concesso con decreto del presidente della Repubblica dell'8 maggio 1996. \nLo scudo riunisce i simboli delle famiglie Camerano di Asti (\"di rosso, a due fasce d'argento, cariche di tre foglie d'edera di verde, 2 e 1\"), Asinari (\"d'azzurro, alla torre d'oro, aperta del campo e finestrata di rosso e d'azzurro, colla bordatura composta di rosso e d'argento\") e Del Carretto (\"d'oro, a cinque bande di rosso\").\nSociet\u00e0.\nEtnie e minoranze straniere.\nSecondo i dati ISTAT al 1\u00ba gennaio 2013 la popolazione straniera residente era di 58 persone e rappresentano il 12,1% dell'intera popolazione residente.\nLe nazionalit\u00e0 maggiormente rappresentate in base alla loro percentuale sul totale della popolazione straniera residente erano:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nCollegamenti esterni.\nSito istituzionale del comune di Camerano Casasco"}
{"id": "65236", "revid": "1226", "url": "https://it.wikipedia.org/wiki?curid=65236", "title": "Guerra Boera", "text": ""}
{"id": "65237", "revid": "1226", "url": "https://it.wikipedia.org/wiki?curid=65237", "title": "Guerra boera", "text": ""}
{"id": "65238", "revid": "767487", "url": "https://it.wikipedia.org/wiki?curid=65238", "title": "Garry Trudeau", "text": "Ha frequentato l'Universit\u00e0 di Yale verso la fine degli anni sessanta ed \u00e8 l\u00ec che ha creato la sua opera pi\u00f9 famosa, la striscia a fumetti \"Doonesbury\", che era intitolata \"Bull Tales\" nelle prime edizioni.\n\"Doonesbury\" \u00e8 oggi pubblicata su quasi 1400 tra quotidiani e riviste nel mondo.\nTrudeau \u00e8 stato il primo disegnatore di fumetti a vincere un premio Pulitzer, nel 1975. Ha vinto anche un premio Oscar nella categoria dei cortometraggi animati con il film \"A Doonesbury Special\".\nOltre alla striscia, Trudeau ha scritto commedie (\"Rap Master Ronnie\" e \"a Doonesbury musical\") e la mini-serie televisiva \"Tanner '88\", diretta da Robert Altman nel 1988.\nHa sposato la giornalista Jane Pauley nel 1980 e non ha vincoli di parentela con il primo ministro canadese Pierre Elliot Trudeau.\nTrudeau non appare spesso in pubblico. L'unica sua comparsa televisiva risale al 1971, dove in una puntata del quiz \"To Tell the Truth\" tutti i concorrenti tranne uno non riuscirono ad indovinare chi fosse.\nNel 2004 Trudeau, tramite la striscia a fumetti, ha messo a disposizione un premio di 10.000 dollari per chiunque portasse prova inconfutabile che George W. Bush avesse assolto ai suoi doveri militari negli anni settanta.\nNel 2013 ha ideato la serie televisiva \"Alpha House\", prodotta e pubblicata da Amazon.com."}
{"id": "65239", "revid": "399", "url": "https://it.wikipedia.org/wiki?curid=65239", "title": "ENIAC", "text": "L'Electronic numerical integrator and computer (ENIAC) \u00e8, tra quelli di cui si ha notizia, il quarto computer elettronico digitale della storia, il quarto computer Turing completo della storia, il secondo computer elettronico Turing completo della storia e il primo computer elettronico \"general purpose\" della storia. Suo successore fu l'EDVAC.\nProgettato e costruito alla Moore School of Electrical Engineering, una ex scuola universitaria dell'Universit\u00e0 della Pennsylvania, per il Ballistic Research Laboratory, un ex centro di ricerca dell'esercito degli Stati Uniti d'America, fu presentato ufficialmente il 16 febbraio 1946 e progettato da J. Presper Eckert e John Mauchly (il team di sviluppo includeva Bob Shaw (tabelle funzionali), Chuan Chu (divisione/radice quadrata), Kite Sharpless (programmatore principale), Arthur Burks (moltiplicatore), Harry Huskey (lettore/stampante) e Jack Davis (accumulatori)).\nStoria.\nDurante la Seconda guerra mondiale, nel 1943, il Governo degli Stati Uniti sub\u00ec una forte pressione ai fini della realizzazione di una macchina da calcolo. Questa doveva essere capace di risolvere i problemi di calcolo balistico per il lancio dei proiettili d'artiglieria.\nIl progetto denominato \"Project PX\" venne affidato ai due scienziati J. Mauchly e J. Eckert che, dopo ben 7.237 ore di lavoro, lo portarono a compimento. Furono necessarie 18.000 valvole termoioniche che portarono l'ambiente ad una temperatura superiore ai 50\u00a0\u00b0C. Il computer occupava una superficie di 180 metri quadrati e aveva un peso di 30 tonnellate. Era il 1946. Un anno dopo si assister\u00e0 all'invenzione del transistor, il componente elettronico che soppianter\u00e0 la valvola termoionica nella realizzazione del computer elettronico.\nInizialmente era stata prevista una spesa complessiva di $61.700, ma a lavori ultimati erano stati spesi $486.804,22, una somma otto volte maggiore di quella preventivata. L'ENIAC assorbiva talmente tanta energia elettrica che, alla sua prima messa in funzione, caus\u00f2 un black-out nel quartiere ovest di Filadelfia.\nDurante la presentazione ufficiale nel 1946 l'ENIAC fu in grado, in meno di un secondo, di effettuare 5.000 volte la moltiplicazione di 97.367 per se stesso. Alla presentazione del calcolatore seguirono, oltre ai comunicati del Dipartimento di guerra, vari articoli in giornali popolari, quali ad esempio \"Newsweek\", a dimostrazione dell'attenzione suscitata dall'ENIAC nell'opinione pubblica.\nNell'inverno del 1946-1947 l'ENIAC venne smantellato dalla Moore School of Electrical Engineering e nel gennaio del 1947 la prima unit\u00e0 arriv\u00f2 ad Aberdeen Proving Ground, nel Maryland. Nell'agosto del 1947 l'ENIAC divenne nuovamente operativo. Questo primo calcolatore elettronico digitale general purpose apriva nuove strade, non solo in campo scientifico. Nel 1973 il brevetto di Mauchly e Eckert venne annullato dal giudice federale Earl Larson, del distretto degli Stati Uniti nel Minnesota, che stabil\u00ec che l'ENIAC derivava dal computer che John Vincent Atanasoff e Clifford E. Berry costruirono nel 1939, l'Atanasoff-Berry Computer, noto anche con la sigla \"ABC\".\nDescrizione.\nComposizione.\nCome tutti i primi computer era di grandi dimensioni, occupava una stanza di m 9 x 30 per una superficie complessiva di 180 m2 e pesava 30 tonnellate. Era costituito principalmente da 42 pannelli disposti su tre pareti della stanza. Ogni pannello era alto circa 9 piedi (circa 2.74 metri), largo 2 piedi (circa 60\u00a0cm) e spesso 1 piede (circa 30\u00a0cm). Sopra i pannelli erano stati sistemati i condotti di aria per il raffreddamento. C'erano inoltre 5 pannelli portatili che potevano venir spostati da un posto all'altro.\nL'ENIAC impiegava 18.000 valvole termoioniche, collegate da 500.000 contatti saldati manualmente, 1.500 rel\u00e8 e dissipava in calore una potenza termica di circa 200\u00a0kW. Ci\u00f2 creava seri problemi di affidabilit\u00e0 perch\u00e9 il grande calore generato faceva bruciare le valvole con la frequenza di una ogni 2 minuti. Lo stress termico era maggiore soprattutto durante le fasi di accensione e di spegnimento del calcolatore per cui venne deciso di lasciarlo sempre in funzione. Questo provvedimento, insieme all'adozione di valvole pi\u00f9 affidabili a partire dal 1948, fece ridurre la frequenza di rotture ad una media di una ogni due giorni, con un periodo massimo di 116 ore ininterrotte nel 1954. Si calcola che, nel periodo in cui l'ENIAC \u00e8 stato in funzione, abbia richiesto la sostituzione di 19.000 valvole termoioniche.\nJ. Mauchly e J. Eckert erano riusciti a costruire il primo calcolatore con soli circuiti elettronici non in movimento.\nGli unici elementi meccanici nel prodotto finale erano realmente esterni al calcolatore. Questi erano un lettore di schede della International Business Machines Corporation (IBM) per l'input, un punzone di scheda sempre dell'IBM per l'output ed i 1.500 rel\u00e9 associati.\nFunzionamento.\nL'ENIAC, pur essendo digitale, utilizzava il sistema numerico decimale. La sua memoria poteva contenere solo 20 numeri di 10 cifre, era di tipo flip-flop, l'input era consentito da schede di carta perforate. Era in grado di riconoscere il segno di un numero, confrontare numeri, e di eseguire le operazioni di addizione, sottrazione, moltiplicazione, divisione e radice quadrata.\nI maggiori limiti, oltre al calore prodotto, consistevano nei tempi piuttosto lunghi richiesti per la programmazione, nell'affidabilit\u00e0 e nella quantit\u00e0 di memoria. Nonostante tutto, l'ENIAC processava ad una velocit\u00e0 1000 volte superiore a quella dell'Harvard Mark I.\nProgrammazione.\nL'ENIAC poteva essere programmato per eseguire sequenze complesse di operazioni tra cui loop, branch e subroutine. Diversamente dai computer a programma memorizzato che esistono quest'oggi, l'ENIAC era costituito da un ampio sistema di calcolatrici elettroniche. Esse presentavano programmi a codifica fissa con tabelle di funzioni contenenti ciascuna 1200 interruttori a dieci vie.\nL'operazione di mappatura di un problema sulla macchina era estremamente complessa e poteva richiedere diverse settimane di lavoro. A causa delle complessit\u00e0 insite in quest'operazione, i programmi erano in genere modificati dopo un grande numero di test del programma corrente. Una volta che il programma era stato definito su carta, il processo di inserimento dello stesso nell'ENIAC, attraverso la manipolazione di interruttori e cavi, poteva richiedere diversi giorni. Questa fase era seguita da un periodo di verifica e debugging, facilitato dal fatto che l'ENIAC era in grado di eseguire programmi un passo alla volta.\nLe sei programmatrici primarie dell'ENIAC, Kay McNulty, Betty Jennings, Betty Snyder Holberton, Marlyn Wescoff, Fran Bilas e Ruth Lichterman, non solo determinarono come dare i programmi in pasto alla macchina, ma svilupparono anche una profonda conoscenza del funzionamento interno della stessa. Le programmatrici appresero come effettuare operazioni di debugging e manutenzione infilandosi all'interno della struttura dell'ENIAC per individuare valvole e collegamenti danneggiati.\nENIAC Girls.\nKay McNulty, Betty Jennings, Betty Snyder Holberton, Marlyn Wescoff, Fran Bilas e Ruth Lichterman sono spesso ricordate come le prime \u201cENIAC Girls\u201d. Queste programmatrici furono selezionate da un gruppo di circa 200 \u201ccomputatrici\u201d che studiavano alla Moore School of Electrical Engineering presso l'Universit\u00e0 della Pennsylvania. Dopo la fine della Seconda Guerra Mondiale, quando le altre computatrici furono sostituite dai soldati di ritorno dal fronte, le ENIAC Girls continuarono a lavorare sul progetto per\u00f2 il loro contributo non fu mai celebrato ufficialmente. Durante la conferenza stampa del 1946 dedicata alla presentazione dell'ENIAC al grande pubblico americano le programmatrici non ottennero alcun riconoscimento. Molte delle programmatrici non furono invitate alla celebrazione del cinquantenario dell'invenzione dell'ENIAC.\nHerman Goldstine selezion\u00f2 le programmatrici dal bacino di computatrici che si occupavano di calcoli balistici tramite l'utilizzo di calcolatrici da tavolo e dell'analizzatore differenziale. Sotto la direzione di Herman e Adele Goldstine, le programmatrici studiarono gli schemi elettrici e la struttura fisica dell'ENIAC. Infatti per programmare l'ENIAC era necessario agire sugli interruttori e il sistema di cavi della macchina. All'epoca la programmazione era considerata un compito di natura impiegatizia e quindi poco qualificato. McNulty, Jennings, Snyder, Wescoff, Bilas e Lichterman furono per\u00f2 celebrate nei decenni successivi per il loro contributo allo sviluppo dell'informatica.\nLos Alamos e la bomba-H.\nSebbene il Ballistic Research Laboratory fosse lo sponsor dell'ENIAC, il primo problema mai testato proveniva dal Los Alamos National Laboratory, dove il matematico John von Neumann stava lavorando alla bomba ad idrogeno. Le programmatrici utilizzarono un milione di schede perforate IBM per la programmazione del problema e l'operazione richiese un mese di lavoro.\nAttivit\u00e0.\nL'attivit\u00e0 dell'ENIAC venne finanziata inizialmente dalla United States Navy, la marina militare degli Stati Uniti, interessata al calcolo delle traiettorie balistiche che il computer poteva effettuare in una grande variet\u00e0 di situazioni diverse, trovando soluzioni numeriche di alcune equazioni differenziali; da ci\u00f2 deriva il nome di \"integratore numerico\".\nL'ENIAC era abbastanza flessibile da permettere una vasta gamma di calcoli su larga scala per cui vide l'applicazione anche in campi non militari. Infatti successivamente l'ENIAC venne usato anche per scopi civili, come la classificazione dei dati dei censimenti.\nInoltre l'ENIAC venne utilizzato per applicazioni scientifiche. Per esempio John von Neumann se ne serv\u00ec per realizzare la prima previsione meteorologica al computer. In quel particolare esperimento process\u00f2 250.000 operazioni in virgola mobile in circa 24 ore e realizz\u00f2 una previsione di 24 ore dai dati di ingresso.\nL'ENIAC rimase in funzione fino al 2 ottobre 1955; venne poi trasferito al museo Smithsonian Institution, a Washington, dove \u00e8 ancora esposto."}
{"id": "65240", "revid": "394", "url": "https://it.wikipedia.org/wiki?curid=65240", "title": "Doonesbury", "text": "Doonesbury \u00e8 una striscia a fumetti statunitense ideata e disegnata da Garry Trudeau che ha esordito sulle pagine dei quotidiani il 26 ottobre 1970 e dove la politica statunitense reale si intreccia con la storia di generazioni di personaggi inventati. \u00c8 molto famosa in patria e all'estero, tanto da essere pubblicata su oltre 1400 giornali e riviste nel mondo e vincitrice di premi Pulitzer, oltre a essere oggetto di una ricca aneddotica nella cultura e nella politica statunitensi. Fino alla sua morte, ne ha curato la traduzione italiana il giornalista Enzo Baldoni. I quotidiani su cui viene pubblicata, per la variet\u00e0 e l'interesse degli argomenti trattati, ricevono dai lettori lettere di critica o a sostegno della posizione espressa dall'autore; i temi sono molteplici - come la liberalizzazione delle droghe leggere, le missioni di guerra americane, l'AIDS, l'aborto o le vicende di politica interna - e per questo invece di essere pubblicata nella pagina dei fumetti pu\u00f2 capitare che la striscia venga spostata nelle pagine riservate agli editoriali, se non in prima pagina. Bench\u00e9 spesso vi compaiano reali personalit\u00e0 politiche, queste sono raramente rappresentate con i loro volti, bens\u00ec con artifici grafici che riflettono alcuni aspetti della loro personalit\u00e0; ad esempio il presidente George W. Bush \u00e8 stato dapprima rappresentato da un cappello da cowboy sopra un grande asterisco - perch\u00e9 governatore del Texas e per via della sua controversa elezione - e poi da un elmo da imperatore romano sempre sopra un grande asterisco, per rappresentarne l'imperialismo. Verso la fine del suo primo mandato l'elmo fu disegnato ammaccato, con le dorature scrostate e ciuffi di setole strappati. Tra gli altri simboli si ricordano il waffle per rappresentare Bill Clinton, una bomba innescata per Newt Gingrich ed una piuma per Dan Quayle. In Italia il fumetto venne pubblicato dai primi anni settanta sulla rivista Linus per decenni e poi dal quotidiano online Il Post.\nStoria editoriale.\nGarry Trudeau nel 1968 frequentava l'Universit\u00e0 Yale quando incominci\u00f2 a pubblicare le prime strisce della serie sul giornale universitario Yale Daily News. Inizialmente la striscia era intitolata \"Bull Tales\" ed era principalmente focalizzata sulla vita del \"campus\", ma assunse presto il nome definitivo di Doonesbury. Secondo Redd Hundt, l'allora editore del giornale che diverr\u00e0 successivamente il presidente della \"Federal Communications Commission\", la linea editoriale del giornale sui fumetti era abbastanza flessibile: \u00ab\"pubblicavamo praticamente di tutto\"\u00bb. Bull Tales esord\u00ec il 30 settembre 1968 e due anni dopo venne rilanciato in syndication come Doonesbury.\nTrama.\nInizialmente narra le vicende di un gruppo di amici durante gli anni del college. Il protagonista \u00e8 Mike Doonesbury che oltre a dare il nome alla serie \u00e8 anche l'alter ego dell'autore e di chiare tendenze liberal. Altri coprotagonisti sono B.D., un conservatore che crede saldamente negli ideali americani tanto da averli serviti partecipando a tre guerre, dal Vietnam alle due Guerre del Golfo (1991, 2003), Boopsie, svampita moglie di B.D., Zonker Harris, un perdigiorno cronico che vive a scrocco degli amici. Altro personaggio fondamentale \u00e8 Mark Slackmeyer, un commentatore radiofonico che permette a Trudeau di rappresentare l'attualit\u00e0 americana intervistando i personaggi del momento. La storia dei personaggi iniziata alla fine degli anni sessanta evolve col tempo per cui li vediamo crescere, vivere, invecchiare e in alcuni casi morire proprio come in una soap opera, definizione dello stesso autore.\nPersonaggi principali.\nLa serie oltre ai protagonisti conta anche un enorme numero di comprimari:\nStile.\nLo stile grafico inizialmente, quando la serie ancora si chiamava \u201cBull Tales\u201d, era meno definito e con tratti imprecisi dove le figure hanno contorni che sfumano nel bianco della vignetta, tanto che lo storico del fumetto R.C. Harvey afferm\u00f2 che \u201c\"Doonesbury inaugur\u00f2 l\u2019era delle strip mal disegnate\"\u201d. Quando dal 1970 si arriv\u00f2 alla pubblicazione giornaliera si nota l'influenza delle strisce dei Peanuts di Schulz nella stilizzazione dei volti lievemente arrotondati. Nel corso degli anni ottanta (come raccontato da Brian Walker nel volume \u201cDoonesbury and the Art of G.B. Trudeau\u201c), le matite sono ripassate a china da Don Carlton e questo accresce la precisione della linea con contorni pi\u00f9 marcati e l'arricchimento di dettagli. Poi arrivano i retini tipografici ad aggiungere un tono pi\u00f9 contemporaneo, cosa che suggerisce anche una maturit\u00e0 pi\u00f9 strutturata degli stessi personaggi, ormai non pi\u00f9 ragazzini al college. Dopo il periodo sabbatico nel 1984 e per tutti gli anni novanta la componente grafica raggiunge un'importanza tale che, come notato da Douglas Wolk, \u201c\"Trudeau ormai mette generalmente in scena le sue strisce in modo che in ogni vignetta appaia qualcosa di visivamente rilevante\"\u201d. Con gli anni 2000 Trudeau usa sempre pi\u00f9 spesso primissimi piani e realizza le strisce in modo diametralmente opposto agli esordi, dove la striscia era costituita da pi\u00f9 vignette simili e veniva sorretta solo dal testo scritto; ora si hanno invece cambi frequenti di inquadratura e diversi punti di vista, cosa che denota una maggiore sensibilit\u00e0 da regista.\nTrudeau inserisce nei dialoghi termini gergali di varie categorie o professioni, tra cui gli agenti immobiliari, gli assistenti di volo, i maniaci dell'informatica, i giornalisti e gli aiutanti presidenziali.\nTemi trattati.\n\"Doonesbury\" ha affrontato negli anni molti temi politici e sociali controversi, a volte per la prima volta visti attraverso una striscia quotidiana a fumetti negli Stati Uniti. Questo \u00e8 l'elenco di alcune \"pietre miliari\".\nUn esempio: striscia del 18 novembre 2001.\nQuanto segue \u00e8 il dialogo della striscia del 18 novembre 2001. I disegni non mostrano volti n\u00e9 personaggi. Il testo si sviluppa in \"nuvolette\" poste sopra il tetto della Casa Bianca.\nAltri media.\nLa striscia ha ispirato un film d'animazione ed un musical."}
{"id": "65241", "revid": "2225", "url": "https://it.wikipedia.org/wiki?curid=65241", "title": "Electronic Numerical Integrator And Computer", "text": ""}
{"id": "65242", "revid": "767487", "url": "https://it.wikipedia.org/wiki?curid=65242", "title": "Scheda di valutazione bilanciata", "text": "La scheda di valutazione bilanciata (in inglese balanced scorecard, spesso citata con la sigla BSC) \u00e8 uno strumento di supporto nella gestione strategica dell'impresa che permette di tradurre la missione e la strategia dell'impresa in un insieme coerente di misure di performance, facilitandone la misurabilit\u00e0. Pi\u00f9 nel dettaglio, la BSC \u00e8 uno strumento di sorveglianza strategica ideato negli anni '90 da Norton e Kaplan, e si pone l'obiettivo di rimediare ai limiti dei modelli di monitoraggio tradizionale, cos\u00ec come di tradurre le strategie competitive in indicatori di performance (\"scorecard\") assicurando l'equilibrio (\"balance\") tra le prestazioni di breve termine, misurate attraverso parametri di natura finanziaria, e quei fattori non finanziari che dovrebbero condurre l'impresa a prestazioni competitive superiori e sostenibili nel tempo.\nStoria.\nLa balanced scorecard venne sviluppata da Robert Kaplan e David Norton in un articolo del 1992, in cui gli autori proposero un approccio olistico alla misurazione delle performance aziendali che permettesse il superamento dei limiti della contabilit\u00e0 economico-finanziaria tradizionale.\nNegli anni successivi l'enfasi si spost\u00f2 dalla misurazione alla gestione strategica, mentre la metodologia si arricch\u00ec con l'integrazione nei processi manageriali, l'allineamento strategico e la comunicazione. \u00c8 possibile denominare questa fase come il passaggio dal balanced Scorecard inteso come scheda di misurazione al balanced Scorecard inteso come processo di \"management\" strategico.\nCaratteristiche.\nGli autori sottolineano i possibili ostacoli alla concreta realizzazione degli obiettivi strategici dell'impresa:\nPer superare questi problemi Kaplan e Norton svilupparono un approccio, la scheda di valutazione bilanciata appunto, che allarga e cerca di rendere coerenti le quattro diverse prospettive di valutazione delle performance dell'impresa:\nPer ciascuna prospettiva risultano cos\u00ec individuati:\nVengono poi analizzate le interrelazioni possibili tra le diverse prospettive e i relativi obiettivi. Cos\u00ec, ad esempio, un miglioramento del processo di evasione degli ordini nella \"business process perspective\", inevitabilmente migliora il servizio al cliente (prospettiva del consumatore) aumentando anche il fatturato (prospettiva finanziaria).\nNella scheda di valutazione bilanciata dunque, partendo dalla definizione di una strategia misurata da una serie di indicatori, vengono definite una serie di azioni migliorative dei processi. A questo fa seguito una fase di raccolta e analisi dei dati che vengono confrontati con i valori-target precedentemente determinati nella fase di formulazione della strategia. Si crea cos\u00ec un processo correttivo di tipo ricorsivo che genera valore aziendale.\nDiffusione.\nOggi la scheda di valutazione bilanciata conosce una rapida diffusione in tutti i settori, sia privati che pubblici, in particolar modo nel mondo anglosassone e nei paesi del nord Europa. Interessante anche la sua estesa applicazione alle realt\u00e0 di tipo ricettivo sia di tipo sanitario che non. Studi recenti ne stanno testando l'applicabilit\u00e0 anche a realt\u00e0 pi\u00f9 diffuse in economie capillari come quella italiana.\nNel 2004 nel settore privato circa il 40% delle 1000 imprese di Fortune lo adottavano esplicitamente.\nNel settore pubblico occorre tenere presente che le organizzazioni sono orientate esclusivamente dalla loro missione e non dalla produzione di profitto. Pertanto \u00e8 stata ideata una versione di balanced scorecard che tiene conto di questa diversa impostazione. Questa versione della BSC viene usata per rappresentare il piano strategico e per misurarne i relativi risultati in ospedali, ministeri, organizzazioni non governative ed enti locali. \nIl Comune di Charlotte, gi\u00e0 nei primi anni del 1990, ha impostato un sistema di pianificazione strategica e controllo con il balanced scorecard.\nNel pubblico le prospettive di valutazione, per adattarsi al diverso contesto, si trasformano in: \nIn Italia, lo strumento \u00e8 stato spesso interpretato nella sua accezione originale di strumento di misurazione, il che ha contribuito a sminuirne la portata e a rallentarne la diffusione.\nTuttavia, lo strumento riscuote un'attenzione crescente nel settore pubblico come metodo per meglio rappresentare gli obiettivi strategici, articolarli all'interno della struttura organizzativa, misurarne l'attuazione e sperimentare una nuova forma di democrazia partecipata."}
{"id": "65244", "revid": "838137", "url": "https://it.wikipedia.org/wiki?curid=65244", "title": "105 a.C.", "text": ""}
{"id": "65245", "revid": "297059", "url": "https://it.wikipedia.org/wiki?curid=65245", "title": "Liber Concordiae", "text": "Il Liber Concordiae (titolo intero: \"Liber Concordiae: Libri Symbolici Ecclesiae Lutheranae\", in italiano: \"Libro di concordia\"), fu pubblicato nel 1580. \n\u00c8 una raccolta di testi religiosi e dogmatici luterani.\nIl \"Liber Concordiae\" contiene: "}
{"id": "65248", "revid": "110157", "url": "https://it.wikipedia.org/wiki?curid=65248", "title": "Matrice identit\u00e0", "text": "In matematica, la matrice identit\u00e0, anche detta matrice identica o matrice unit\u00e0, \u00e8 una matrice quadrata in cui tutti gli elementi della diagonale principale sono costituiti dal numero 1, mentre i restanti elementi sono 0. Viene indicata con formula_1 oppure con formula_2, dove formula_3 \u00e8 il numero di righe della matrice.\nNotazioni.\nUsando la notazione applicata talvolta per descrivere in modo conciso le matrici diagonali, si pu\u00f2 scrivere:\nSi pu\u00f2 anche scrivere con la notazione delta di Kronecker:\nAnello delle matrici.\nDalla propriet\u00e0 fondamentale segue che la matrice identit\u00e0 \u00e8 l'elemento neutro della moltiplicazione nell'anello di tutte le matrici formula_13 a valori in un campo fissato formula_14.\nAnalogamente, \u00e8 l'elemento neutro nel gruppo generale lineare formula_15 formato da tutte le matrici invertibili formula_13 a valori in formula_14.\nTrasformazioni lineari.\nSia formula_14 un campo. Ogni matrice quadrata formula_7 induce una trasformazione lineare dallo spazio vettoriale formula_20 in s\u00e9, definita nel modo seguente:\nLa matrice identit\u00e0 \u00e8 cos\u00ec chiamata perch\u00e9 induce la funzione identit\u00e0. Pi\u00f9 in generale, la matrice identit\u00e0 \u00e8 la matrice associata alla funzione identit\u00e0 da uno spazio vettoriale in s\u00e9, rispetto ad una qualsiasi base."}
{"id": "65249", "revid": "174925", "url": "https://it.wikipedia.org/wiki?curid=65249", "title": "Teorema di Carnot", "text": "Con il termine teorema di Carnot ci si pu\u00f2 riferire a due teoremi in ambiti differenti:"}
{"id": "65257", "revid": "228587", "url": "https://it.wikipedia.org/wiki?curid=65257", "title": "Peter Gabriel", "text": "Dopo aver raggiunto il successo nel celebre gruppo rock progressivo Genesis come cantante, flautista e percussionista, ha intrapreso una carriera solista di successo sperimentando numerosi linguaggi musicali. A partire dalla seconda met\u00e0 degli anni ottanta \u00e8 stato impegnato nella promozione della world music attraverso la sua etichetta Real World, nella ricerca di moderne tecniche di incisione e nello studio di nuovi metodi di distribuzione della musica online. \u00c8 anche noto per il suo costante impegno umanitario.\nBiografia.\nGenesis.\nFiglio dell'ingegnere elettrotecnico Ralph Parton Gabriel (1912-2012), e di Edith Irene Allen, nel 1966 Gabriel \u00e8 ancora uno studente della Charterhouse Public School quando forma la band dei Garden Wall assieme ai compagni di scuola Tony Banks e Chris Stewart. Nel 1967 il gruppo si fonde con i due componenti degli Anon (altra band studentesca della Charterhouse) Mike Rutherford e Anthony Phillips dando vita al primo nucleo dei Genesis, collettivo che si prefigge inizialmente l'intento di essere una sorta di cooperativa di musicisti atta a scrivere e a comporre musica per altri. Il nome del gruppo viene suggerito da un altro studente della Charterhouse, Jonathan King, che sar\u00e0 anche produttore del primo album: \"From Genesis to Revelation\".\nCome amante della musica soul, il cantato di Gabriel si ispira a varie fonti, in modo particolare a Otis Redding, Nina Simone, a Gary Brooker dei Procol Harum e a Cat Stevens per il quale Gabriel suona il flauto nell'album \"Mona Bone Jakon\" del 1970.\nI Genesis si affermano dapprima in Italia, Belgio, Francia e in altri paesi europei per poi raggiungere il successo anche in patria. La fama della band \u00e8 in gran parte dovuta proprio all'esuberante presenza scenica, al trucco e ai costumi di Peter Gabriel e alle sue parti recitate che introducono ogni brano musicale nelle esibizioni dal vivo. Tra i costumi pi\u00f9 famosi indossati da Gabriel (pensati dallo stesso come un modo per superare la sua paura del palcoscenico) si ricordano \"The Flower\" e \"Magog\" (indossati per \"Supper's Ready\"), \"The Watcher of the Skies\" (per il brano omonimo), \"Britannia\" (per \"Dancing with the Moonlit Knight\", dall'album \"Selling England by the Pound\"), \"The Old Man\" (per il finale di \"The Musical Box\"), \"Rael\" (per gran parte dei brani appartenenti all'album \"The Lamb Lies Down on Broadway\") e \"The Slipperman\" (per \"The Colony of Slippermen\", anch'esso tratto da \"The Lamb Lies Down on Broadway\")\nI primi seri problemi aumentano a partire dal concept album \"The Lamb Lies Down on Broadway\", durante la composizione del quale Gabriel prende il completo sopravvento sulla stesura dei testi, non riuscendo a interagire con il resto della band impegnata nella stesura della musica. Durante la composizione dell'album, Peter Gabriel riceve un telegramma del regista William Friedkin (da tempo incuriosito dalla storia scritta da Gabriel riportata nel retro di copertina di \"Genesis Live\" e interessato anche dalle storie inventate dal musicista tra un brano e l'altro nei concerti) dove gli si chiede di andare a Hollywood per scrivere insieme una sceneggiatura. L'interesse di Gabriel in questo progetto cinematografico contribuisce ulteriormente all'abbandono del gruppo. Tale decisione viene presa prima dell'inizio del tour in supporto di \"The Lamb Lies Down on Broadway\", ma Gabriel rimarr\u00e0 sino alla sua completa conclusione e il progetto con il regista statunitense verr\u00e0 abortito.\nIl definitivo punto di rottura arriva in seguito alla travagliata gravidanza e nascita della prima figlia di Gabriel, Anna. Quando egli decide di stare al fianco della figlia malata invece di registrare e andare in tour, il risentimento del resto del gruppo porta Gabriel al definitivo abbandono .\nCarriera solista.\nI suoi primi quattro album da solista vengono comunemente differenziati usando un numero secondo l'ordine di pubblicazione o a seconda dell'immagine di copertina. Abbiamo dunque \"I\", \"II\", \"III\" e \"IV\" o anche rispettivamente \"Car\", \"Scratch\", \"Melt\" e \"Security\". Anche dopo aver acconsentito a dare un titolo ai suoi lavori, Peter Gabriel ha sempre usato parole di una sillaba: \"So\", \"Us\" e \"Up\" (che letti in sequenza, secondo l'ordine di pubblicazione, significano \"Quindi, alziamoci\"). Anche la sua ultima raccolta di successi ha un titolo molto breve, \"Hit\".\nGabriel, per allontanarsi dallo stile dei Genesis, ha scelto di non eseguire alcun brano che aveva inciso quando era nel gruppo n\u00e9 dal vivo n\u00e9 riarrangiato, con l'eccezione dei primi due tour in cui eseguiva saltuariamente come bis i brani \"The lamb lies down on Broadway\" e \"Back in NYC\".\nIl periodo \"senza titolo\".\nGabriel registra il suo primo album nell'autunno del 1976 affiancato dal produttore Bob Ezrin. L'album viene semplicemente intitolato col nome dell'artista e la copertina \u00e8 a opera dello Studio Hipgnosis. Le sonorit\u00e0 del disco, in realt\u00e0, sono molto lontane da quelle del gruppo appena abbandonato ed \u00e8 anche evidente il tentativo dell'autore di lasciarsi alle spalle l'ingombrante passato spaziando attraverso diversi generi, dal rock di \"Modern Love\" al barbershop quartet di \"Excuse Me\". Il primo successo arriva con il singolo di debutto \"Solsbury Hill\". Per il singolo viene realizzato il suo primo videoclip, segu\u00ecto da quello per \"Modern Love\", diretto da Peter Medak e girato su delle scale mobili.\nPur soddisfatto del suo primo album, Gabriel ritiene che la canzone \"Here Comes the Flood\" sia stata \"iperprodotta\". Si pu\u00f2 ascoltare una versione pi\u00f9 essenziale nel disco \"Exposure\" di Robert Fripp mentre un'altra versione, per sola voce e pianoforte, \u00e8 presente nelle raccolte di Gabriel \"Shaking the Tree\" (1990) e \"Hit\" (2002).\nGabriel collabora col chitarrista Robert Fripp (King Crimson) che nel 1978 produce il secondo album solista dell'ex-Genesis. Nessuna canzone di questo album diventer\u00e0 un successo commerciale.\nIn questo periodo Gabriel pensa seriamente a un film tratto da \"The Lamb Lies Down on Broadway\". La scelta della regia cade su Alejandro Jodorowsky, il cui film \"El Topo\" fu fonte ispiratrice per la storia narrata in \"The Lamb\". Il regista e Gabriel lavorano diversi mesi alla sceneggiatura del film ma infine, per problemi legati agli alti costi produttivi, il progetto naufraga .\nIl terzo album, pubblicato nel 1980, vede la collaborazione con Steve Lillywhite (che successivamente produrr\u00e0 i primi lavori degli U2) e la partecipazione di Kate Bush, Phil Collins, Paul Weller, Robert Fripp e Dave Gregory degli Xtc. Canzoni come \"Intruder\" (la cui linea ritmica nasce da un'idea di Phil Collins), \"Games Without Frontiers\" e \"Biko\" marcano il nuovo percorso che Gabriel vuole intraprendere e che ha origine da quella che verr\u00e0 successivamente chiamata world music. Alcune scelte operate dal musicista in fase di incisione segnano un netto distacco da quella che \u00e8 la produzione musicale dell'epoca, a partire dall'esclusione dei piatti dalla batteria e dalla quasi totale assenza di assoli di chitarra. Ne scaturisce un sound che premia l'album anche dal punto di vista commerciale: per la prima volta Gabriel raggiunge la vetta della Hit Parade nel Regno Unito. Per \"Games Without Frontiers,\" primo singolo estratto dal disco, viene realizzato un clip diretto da David Mallet.\nLe sessioni di registrazione presso lo studio costruito all'interno del suo cottage a Bath, tra il 1981 e il 1982, portano alla pubblicazione del quarto album di Peter Gabriel. Il disco \u00e8 prodotto dallo stesso Gabriel assieme al tecnico del suono David Lord. \"Security\" (cos\u00ec la Geffen impose di chiamarlo negli U.S.A.) fu in assoluto il primo album ad essere interamente registrato su nastri digitali. Viene inoltre utilizzata la prima versione del sintetizzatore Fairlight CMI. Tra i musicisti ospiti, da menzionare la partecipazione di Peter Hammill. Il disco registra buoni dati di vendita e il singolo \"Shock the Monkey\" diviene una \"hit\", grazie anche ad un videoclip per l'epoca innovativo, diretto da Brian Grant.\nNel 1985 Gabriel viene chiamato dal regista Alan Parker a scrivere le musiche per il film \"Birdy - Le ali della libert\u00e0\": la colonna sonora include sia brani inediti sia riletture in chiave strumentale di brani gi\u00e0 contenuti nel terzo e quarto album.\nOgni album di Gabriel \u00e8 seguito da \"tour\" promozionali nei quali lo stile visivo e la carica drammaturgica riportano alla sua pregressa esperienza \"live\" con i Genesis. Gli show sono accompagnati da acrobazie, giochi di specchi, trucchi e costumi eccentrici. Durante il \"tour\" di Security, il 9 agosto 1983 Gabriel suon\u00f2 in apertura a un concerto di David Bowie a Vancouver in Canada.\nGli anni del successo commerciale.\nNonostante il buon successo sia commerciale sia di critica del terzo e quarto album, Peter Gabriel raggiunge il vertice della popolarit\u00e0 nel 1986 col suo quinto lavoro: \"So\". Dal disco vengono estratti diversi singoli di notevole successo come \"Sledgehammer\" (numero 1 anche negli USA), la dolente \"Don't Give Up\" in duetto con Kate Bush, \"Big Time\" e \"In Your Eyes\". \"So\" \u00e8 co-prodotto dal canadese Daniel Lanois (gi\u00e0 produttore di \"The Unforgettable Fire\", album degli U2 del 1984). L'uscita del 45 giri \"Sledgehammer\" \u00e8 accompagnata da un video visivamente innovativo creato in collaborazione col regista Stephen R. Johnson, la Aardman Animations e dai fratelli Stephen e Timothy Quay. Il video vince numerosi premi agli MTV Video Music Awards del 1987, tra cui quelli per il miglior video dell'anno e la miglior regia. Stephen R. Johnson realizza anche il clip di \"Big Time\". Oltre a quella di Kate Bush, l'album vanta la presenza di altri collaboratori: dall'ex batterista dei Police Stewart Copeland a Jim Kerr dei Simple Minds, passando per Nile Rodgers, Laurie Anderson e Bill Laswell.\nGabriel ha giocato un ruolo importante nel supporto di Amnesty International, partecipando al \"U.S.A. Conspiracy of Hope Tour\" nel 1986 e allo \"Human Rights Now! Tour\" del 1988.\nNel 1989, Gabriel pubblica \"\", colonna sonora del film L'ultima tentazione di Cristo di Martin Scorsese, e ottiene un Grammy Award nella categoria \"Best New Age Performance\" e una nomination ai Golden Globe nella categoria \"Miglior colonna sonora per un film\".\nNel 1992 il musicista inglese pubblica \"Us\", sempre co-prodotto da Daniel Lanois. In quest'album (dedicato alle figlie Anna e Melanie) l'artista affronta tematiche inerenti alle relazioni interpersonali, come la conclusione del suo matrimonio e la lontananza dalla sua prima figlia.\nIl tono che caratterizza quest'album raggiunge la vetta nella canzone \"Digging in the Dirt\" (\"Scavando nella sporcizia\"). Il relativo videoclip viene realizzato dal documentarista John Downer, scelto personalmente da Gabriel dopo aver visionato un suo lavoro. Nella canzone \"Come Talk to Me\", cantata con Sinead O'Connor, l'autore descrive la sofferenza causata dalla lontananza della figlia .\n\"Us\" \u00e8 stato seguito da un tour mondiale (\"Secret World Tour\") la cui caratteristica principale consisteva in due palcoscenici separati, uno rotondo e uno quadrato, uniti da un ponte che Gabriel durante il concerto percorreva pi\u00f9 volte avanti e indietro e che, nel brano \"Slow Marimbas\", attraversava a bordo di una barca.\nL'artista intanto vince altri tre Grammy Awards: Miglior video musicale 1992 per \"Digging in the Dirt\", nel 1993 per \"Steam\" e nel 1995 per il tour \"Secret World Live\".\nNel 2000 Peter Gabriel pubblica \"OVO\", colonna sonora per lo spettacolo al Millennium Dome di Londra. Nel 2002 viene pubblicato \"\", che contiene le musiche per il film australiano \"Rabbit-Proof Fence\" (in Italia distribuito col titolo \"La generazione rubata\"), ispirato a una serie di eventi realmente accaduti. La colonna sonora ottiene una nomination ai Golden Globe.\nNel settembre del 2002, Gabriel pubblica \"Up\", il suo ultimo album di inediti a tutt'oggi (con la sola eccezione del brano \"I Grieve\" gi\u00e0 presente nella colonna sonora del film \"City of Angels\" del 1998 del regista Brad Silberling). \"Up\" \u00e8 interamente autoprodotto e segna il ritorno a delle sonorit\u00e0 molto meno commerciali, con tematiche oscure simili a quelle dei suoi primi album solisti. L'album mostra anche la libert\u00e0 di Gabriel dalle regole della lunghezza radiofonica dei brani: eccetto la canzone \"The Drop\", nessun brano in \"Up\" dura meno di sei minuti. Il primo singolo estratto \u00e8 \"The Barry Williams Show\", il cui video \u00e8 diretto da Sean Penn che appare anche in alcune riprese del filmato.\nMusicisti e collaboratori.\nGabriel ha suonato al fianco di Cat Stevens, per la prima volta dopo la collaborazione del 1970, durante il concerto organizzato da Nelson Mandela a Johannesburg.\nMentre l'intervallo fra i vari album \u00e8 continuato a crescere nel tempo (sei anni tra \"So\" e \"Us\", dieci tra quest'ultimo e \"Up\"), Gabriel ha sempre mantenuto una squadra abbastanza stabile di musicisti e tecnici. Tony Levin, bassista e suonatore di Stick, ha per esempio partecipato a ogni progetto e \"tour\" di Gabriel sin dal 1976; il chitarrista David Rhodes \u00e8 stato con Gabriel sin dal 1979, sia in studio sia in tour. Peter Gabriel \u00e8 noto anche per le sue collaborazioni con artisti di spicco: dai co-produttori come Bob Ezrin, Robert Fripp, Steve Lillywhite e Daniel Lanois, ai musicisti come Billy Cobham, L. Shankar, Youssou N'Dour, Larry Fast, Nusrat Fateh Ali Khan, Sin\u00e9ad O'Connor, Kate Bush, Paula Cole, Papa Wemba, Manu Katch\u00e9, Stewart Copeland, Joni Mitchell, Tom Robinson, The Call, Tony Childs, Nona Hendryx.\nNel corso degli anni Gabriel ha collaborato pi\u00f9 volte con la cantante britannica Kate Bush; la Bush ha registrato i cori per le canzoni \"Games Without Frontiers\" e \"No Self Control\", e nel 1986 ha duettato con Gabriel in \"Don't Give Up\". Nel 1979 Gabriel \u00e8 apparso come ospite nello speciale televisivo della Bush e il loro duetto sulle note di \"Another Day\" di Roy Harper venne quasi pubblicato come singolo.\nGabriel ha anche collaborato con Laurie Anderson nella lavorazione di due versioni di una canzone dell'artista statunitense: \"Excellent Birds\". La prima versione sarebbe stata pubblicata nel suo album \"Mister Heartbreak\" e un'altra leggermente diversa, intitolata \"This Is the Picture (Excellent Birds)\" \u00e8 apparsa su \"So\" di Gabriel.\nNel 1987 Laurie Anderson, mentre consegnava un premio a Gabriel, raccont\u00f2 che una volta le sessioni di registrazione si erano protratte sino a tarda notte e la voce di Gabriel aveva cominciato a suonare strana, quasi sognante. Scoprirono poi che si era addormentato davanti al microfono, ma aveva continuato a cantare.\nSempre nel 1987 appare nell'album omonimo di Robbie Robertson, duettandoci in \"Fallen Angel\" e apparendo nel relativo videoclip.\nNel 1988 Gabriel duett\u00f2 con Joni Mitchell in \"My Secret Place\" per l'album di quest'ultima \"Chalk Mark in a Rain Storm\". La canzone divenne un singolo di discreto successo, anche grazie al videoclip in bianco e nero diretto da Anton Corbijn.\nNel 1994 appare nel disco \"The Glory of Gershwin\" prodotto da George Martin e registrato da vari artisti, che interpretano brani del grande compositore statunitense insieme al celebre armonicista Larry Adler. L'album \u00e8 registrato in occasione dell'ottantesimo compleanno di Adler e vede la partecipazione di 16 grandi voci tra cui Elton John, Kate Bush e Sting. Peter interpreta una struggente versione di \"Summertime\".\nNel 2000, insieme a Zucchero Fornaciari, Anggun, Patrick Bruel, Stephan Eicher, Faudel, Lokua Kanza, L\u00e2\u00e2m, Nourith, Axelle Red l'artista inglese partecipa a un progetto di beneficenza per la lotta contro l'AIDS, cantando il singolo di Erick Benzi \"Qui Sait\".\nNel 2001 collabora sempre con Zucchero Fornaciari per l'incisione dell'album Shake.\nNel 1998 Gabriel appare nella colonna sonora di \"Babe: Pig in the City\" (titolo it. \"Babe va in citt\u00e0\"), non come compositore ma come cantante nella canzone \"That'll do\", scritta da Randy Newman. La canzone ricevette una nomination agli Oscar e alla cerimonia di consegna dei premi Gabriel e Newman eseguirono dal vivo il pezzo. Gabriel appare anche nella colonna sonora di \"Shall We Dance?\" nel 2004, cantando \"The Book of Love\" dei The Magnetic Fields. La stessa \u00e8 stata utilizzata da Bill Lawrence nell'ultimo episodio della serie televisiva \"Scrubs\", come pezzo di chiusura della serie.\nNel 2008 esce il lungometraggio di fantascienza \"WALL\u2022E\" nella cui colonna sonora \u00e8 presente il brano inedito di Peter Gabriel \"Down to Earth\" che accompagna i titoli di coda. Questo brano non \u00e8 mai stato incluso in alcun album di Peter Gabriel n\u00e9 \u00e8 mai stato pubblicato come singolo.\nNel 2016 collabora con Ryan Tedder dei OneRepublic nel loro quarto album, Oh My My.\nWOMAD e altri progetti.\nPeter Gabriel \u00e8 da molto tempo interessato e coinvolto nella world music. La prima prova della forte influenza che questa musica ha su Gabriel \u00e8 rintracciabile sin dal suo terzo album del 1980. Questa influenza \u00e8 cresciuta col tempo ed \u00e8 anche il fattore principale dietro la creazione del movimento \"WOMAD\" (World of Music, Arts and Dance). Gabriel ha inoltre creato i Real World Studios con sede a Box nel Wiltshire e un'etichetta discografica affine, chiamata Real World Records, in modo da facilitare la creazione e la distribuzione della world music di vari artisti. Col tempo ha anche cercato di sensibilizzare il mondo occidentale circa il lavoro di artisti come Yungchen Lhamo, Nusrat Fateh Ali Khan e Youssou N'Dour. Gabriel \u00e8 anche da lungo tempo impegnato personalmente in campo umanitario, fatto che lo ha portato alla costituzione di una societ\u00e0 nonprofit, \"Witness\", che fornisce video camere agli attivisti umanitari in modo che essi possano denunciare gli orrori della povert\u00e0 e gli abusi. La canzone \"We Do What We're Told (Milgram's 37)\" dall'album \"So\" del 1986, si riferisce agli esperimenti condotti dallo psicologo statunitense Stanley Milgram e in modo particolare ai 37 dei 40 soggetti che durante uno degli esperimenti mostrarono completa obbedienza e sottomissione .\nNegli anni ottanta Gabriel ha composto \"Undercurrents\", un brano di 17 minuti per lo spettacolo dell'Assemblea Teatro Torino intitolato \"Nei segni dell'alveare\", ispirato all'opera \"Le citt\u00e0 invisibili\" di Italo Calvino.\nDurante gli anni novanta Peter Gabriel ha sviluppato sistemi avanzati di intrattenimento multimediale su CD-ROM, creando i progetti \"Xplora 1: Peter Gabriel's Secret World\" e \"Eve\".\nGabriel \u00e8 anche uno dei fondatori di \"On Demand Distribution\" (OD2), uno dei primi servizi online di download musicale. Questa tecnologia \u00e8 ora usata da MSN Music UK e da altre societ\u00e0 ed \u00e8 diventata la piattaforma di download principale per i negozi in Europa. \"OD2\" \u00e8 stata comprata nel giugno 2004 dalla US Company Loudeye.\nInoltre Gabriel \u00e8 il cofondatore (assieme a Brian Eno) di un sindacato per musicisti chiamato \"Mudda\", acronimo di \"Magnificent Union of Digitally Downloading Artists\".\nNel giugno del 2005 Gabriel e l'imprenditore industriale David Engelke hanno rilevato la Solid State Logic, un'azienda leader nella produzione di console per il missaggio e di componenti audio digitali.\nNel 2007 Gabriel promuove il progetto WE7. Il primo artista italiano a rappresentare WE7 \u00e8 Roberto Tardito.\nLavori successivi.\nRecentemente Peter Gabriel ha collaborato con le aziende di videogiochi Cyan Worlds e Ubisoft per aiutarli nella produzione del suono dei loro ultimi giochi. Nel 2003 il videogioco \"\" conteneva la canzone \"Burn You Up, Burn You Down\" in vari spezzoni. La canzone, mixata in maniera diversa, vede la collaborazione con i Blind Boys of Alabama (che collaborarono anche per la canzone \"Sky Blue\") e appariva in una copia per la stampa dell'album \"Up\", ma venne cancellata al momento dell'uscita dell'album. Nel 2004 rinnova la collaborazione con Cyan Worlds collaborando al videogioco , per il quale oltre a registrare una nuova versione della canzone del 1987 \"Curtains\", si \u00e8 prestato anche come doppiatore di uno spirito guida.\nAnna Gabriel, una delle figlie di Gabriel ha girato un documentario dello stesso tour chiamato \"Growing Up Tour: A Family Portrait\". Il documentario \u00e8 disponibile, come per il concerto, in DVD.\nRecentemente Gabriel ha introdotto \"The Filter\", un'applicazione per iTunes che pu\u00f2 generare automaticamente delle playlist a seconda del tipo musica che si seleziona. Ha inoltre partecipato alla colonna sonora del film Disney \"WALL\u2022E\" con il brano \"Down to Earth\".\nNel 2008 \u00e8 stato pubblicato Big Blue Ball, un album registrato da Peter Gabriel e numerosi altri artisti (quali Sin\u00e9ad O'Connor, Natacha Atlas e Papa Wemba) in tre settimane durante le estati del 1991, 1992 e 1995 presso i Real World Studios dello stesso Gabriel.\nNel 2009 Peter Gabriel ha registrato un album di ri-arrangiamenti di brani di altri musicisti, intitolato Scratch My Back. Obiettivo dell'album era uno scambio di interpretazioni, progetto che ha visto la sua conclusione solo nel 2013. L'album \u00e8 uscito nel febbraio 2010 e stato seguito da \"New Blood\", il suo nono album da studio pubblicato nel mese di ottobre 2011. In quest'ultimo lavoro i brani sono tutti tratti dal repertorio di Peter Gabriel e sono arrangiati da John Metcalfe.\nNel mese di settembre 2013 \u00e8 stato pubblicato, invece, 'And I'll Scratch Yours' che conclude l'esperimento di Scratch My Back. In questo album sono David Byrne, Bon Iver, Regina Spektor, Stephin Merritt, Joseph Arthur, Randy Newman, Arcade Fire, Elbow, Brian Eno, Feist e Timber Timbre, Lou Reed ed infine Paul Simon ad interpretare brani di Peter Gabriel.\nNel maggio 2012 Peter Gabriel ha annunciato sul suo sito ufficiale che avrebbe intrapreso un tour \"celebrativo\" dei 25 anni dell'album che lo port\u00f2 al successo mondiale: So, del 1986. Il tour, che \u00e8 stato chiamato \"Back To Front\", include tutti i componenti della band di Gabriel che parteciparono al tour originale, un palco che ricorda molto quello originariamente usato e l'esecuzione, oltre ad altre canzoni prese da tutto il suo repertorio, dell'intero So nell'ordine dei pezzi originale.Il Tour \u00e8 partito dall'America a settembre del 2012 fino ad arrivare, dopo alcune pause, in Europa ad ottobre 2013, per poi interrompersi, ma riprendere per alcune date tutte europee a maggio 2014.Dal concerto all'O2 Arena di Londra \u00e8 stato tratto un film che avr\u00e0 una distribuzione al cinema e successivamente in DVD. Tutti gli show sono stati registrati per fornire CD audio di ogni concerto.\nIl 16 giugno 2016 Peter Gabriel ha pubblicato una nuova canzone intitolata I'm Amazing; sul sito ufficiale si legge: \"\u00c8 la prima nuova composizione da Peter che viene pubblicata sin dalla traccia Show Yourself contenuta nel film Back to Front - Live in London nel 2013.\nApparizioni successive.\nIl 10 febbraio 2006 Peter Gabriel canta \"Imagine\" di John Lennon alla Cerimonia di apertura dei XX Giochi olimpici invernali, a Torino. Il 3 luglio 2007 torna a Roma e suona per la seconda volta a Capannelle, in occasione del RomaRock Festival, per la tourn\u00e9e europea del \"Warm Up Tour\"; durante questo tour canta delle canzoni che mancavano da molto tempo dalle sue scalette e sono state selezionate direttamente dai fan tramite il suo sito internet. Tra queste \"D.I.Y.\", \"On The Air\" e \"Mother Of Violence\", tratti dal secondo album. Uno dei suoi commenti ai brani dimenticati \u00e8 \"Vogliamo spazzare via la ruggine\".\nNel 2006 vince il premio \"Man of peace 2006\", opera in bronzo dal titolo \"Dafne per la Pace\" realizzata da Virgilio Mortet, consegnato al Summit dei Nobel per la pace al Campidoglio, a Roma.\nNel 2009 vince insieme a Jos\u00e9 Antonio Abreu il premio Polar Music Prize che viene considerato come il \"Nobel della Musica\" e assegnato dall'Accademia Reale Svedese della Musica.\nDal 10 maggio 2003 \u00e8 cittadino onorario del comune di Arzachena..\nNel giugno del 2014 si riunisce con gli altri componenti dei Genesis per la realizzazione di un documentario sulla loro storia.\nStile musicale.\nLungo la sua carriera, Peter Gabriel si \u00e8 imposto con un repertorio pop, rock e art rock contaminandolo con citazioni etno-elettroniche. Se le prime produzioni sono ancora segnate dai trascorsi dell'artista con i Genesis, il quarto album \"Peter Gabriel\" (1982) si svincola definitivamente dai vincoli del rock progressivo con la sua musica fatta di \"flauti andini ricreati al Fairlight, Steve Reich in rock, l'Africa racchiusa in un satellite e mandata a spiarci da lass\u00f9.\" Della sua discografia si segnalano \"So\" (1986) che fonde sonorit\u00e0 accessibili e sperimentazione citando il funky e il rock, e la prova strumentale di \"Birdy\" (1985), fra le uscite pi\u00f9 complesse dell'artista. Ha successivamente approfondito il discorso della world music come confermano la colonna sonora di \"Passion\" (1989): un album di \"voci, echi e profumi senza tempo, sospesi tra la terra e il cielo, a spazzare via pregiudizi e frontiere culturali\" e il pi\u00f9 recente \"Big Blue Ball\" (2008), mentre alcune delle sue ultime uscite sono rivisitazioni in chiave orchestrale di brani suoi e di altri artisti (\"Scratch My Back\" del 2010 e \"New Blood\" del 2011). Il profilo a lui dedicato nel sito di \"MTV\" lo inserisce fra gli esponenti dell'album-oriented rock e del college rock.\nRiconoscimenti.\nNel 2008 gli \u00e8 stato conferito il Premio Quadriga."}
{"id": "65264", "revid": "287204", "url": "https://it.wikipedia.org/wiki?curid=65264", "title": "Gustav Vigeland", "text": "La sua fama \u00e8 legata soprattutto al Parco di Vigeland, un'area all'interno del Frognerparken di Oslo dove sono esposte oltre duecento sue sculture ed altri lavori.\nLa formazione.\nVigeland nacque in una piccola citt\u00e0 del sud della Norvegia da una famiglia di artigiani e contadini. A quindici anni fu mandato ad Oslo per fare l'apprendista presso un intagliatore, ma dovette abbandonare il posto dopo nemmeno due anni, quando l'improvvisa morte del padre lo costrinse a rientrare a Mandal per aiutare la famiglia.\nTorn\u00f2 ad Oslo nel 1888, a diciannove anni, intenzionato a diventare scultore. Grazie al sostegno morale e finanziario dello scultore Bryunjulf Bergslien, inizi\u00f2 a frequentare una scuola d'arte e nell'autunno del 1889 espose per la prima volta al pubblico una sua opera (\"Hagar e Ismaele\").\nDal 1891 al 1896 Vigeland fece diversi viaggi all'estero. Soggiorn\u00f2 a Copenaghen, a Parigi, a Berlino e a Firenze. Quelle esperienze furono la sua formazione non accademica: a Parigi ebbe modo di frequentare lo studio di Auguste Rodin, mentre in Italia entr\u00f2 in contatto con l'arte antica e con il Rinascimento. In quegli anni cominciarono ad emergere nelle sue opere alcuni temi che dominarono nel tempo la sua produzione artistica: la morte e il rapporto tra l'uomo e la donna. Tenne le sue prime due mostre personali in Norvegia, nel 1894 e nel 1896, ottenendo pareri molto positivi da parte di alcuni critici.\nLe prime opere pubbliche.\nDal 1897 al 1902 Vigeland fu impegnato come scultore nelle opere di restauro della Cattedrale di Nidaros a Trondheim. L'esposizione all'arte medievale contribu\u00ec un nuovo elemento alla sua produzione creativa autonoma: il drago, simbolo del peccato ma anche della forza della natura, in lotta contro l'uomo.\nRientrato ad Oslo, ottenne in prestito dal comune uno studio in disuso dove poter lavorare. In quel periodo in Norvegia c'era un grande fermento nazionalista, che culmin\u00f2 con l'indipendenza dalla Svezia nel 1905. Il paese voleva celebrare la propria storia e la propria cultura. Vigeland, ritenuto lo scultore norvegese di maggior talento, ebbe molte commissioni per statue o busti commemorativi di illustri compatrioti come, ad esempio, il drammaturgo Henrik Ibsen e il matematico Niels Henrik Abel.\nNel 1906 Vigeland present\u00f2 un modello in gesso di una fontana monumentale che, secondo le intenzioni iniziali del Comune di Oslo, sarebbe andata ad adornare la piazza di fronte al Parlamento Nazionale. L'opera di Vigeland venne accolta con favore, ma da pi\u00f9 parti si sollevarono critiche sulla scelta della collocazione. La realizzazione pratica della fontana venne perci\u00f2 rimandata fino a quando non si fosse trovato un accordo sul luogo dove costruirla. Nel frattempo Vigeland ampli\u00f2 il suo progetto originario aggiungendovi vari gruppi scultorei e, nel 1919, un'alta colonna in granito.\nIl parco di Vigeland.\nNel 1921 il comune di Oslo decise di abbattere il vecchio edificio dove si trovava lo studio dello scultore per costruire una biblioteca. Si arriv\u00f2 ad un accordo: il comune avrebbe costruito per lui un nuovo edificio destinato a studio ed abitazione, che sarebbe stato trasformato in museo dopo la sua morte. In cambio, l'artista si impegnava a donare alla citt\u00e0 tutti i suoi lavori, sculture, disegni, incisioni, compresi i modelli.\nVigeland si trasfer\u00ec nel nuovo studio in Kirkeveien nel 1924, a poco distanza dal Parco Frogner, che era stato scelto come luogo definitivo per la realizzazione della fontana. Nei successivi vent'anni Vigeland si dedic\u00f2 alla progettazione, alla realizzazione e all'allestimento dell'area destinata all'esposizione permanente delle sue sculture, che da lui prese il nome di Parco di Vigeland.\nNella casa di Kirkeveien visse e lavor\u00f2 fino alla morte, nel 1943, e l\u00ec ancora riposano le sue ceneri, conservate nella torre. Come previsto, l'edificio \u00e8 stato trasformato nel Museo Vigeland, dove sono esposte varie opere dell'artista e tutti i modelli originali in gesso delle sculture del Parco di Vigeland."}
{"id": "65270", "revid": "1610933", "url": "https://it.wikipedia.org/wiki?curid=65270", "title": "Orso", "text": ""}
{"id": "65271", "revid": "1610933", "url": "https://it.wikipedia.org/wiki?curid=65271", "title": "Lince (animale)", "text": ""}
{"id": "65280", "revid": "125135265", "url": "https://it.wikipedia.org/wiki?curid=65280", "title": "Sarcofago paleocristiano", "text": "I sarcofagi paleocristiani sono quelli prodotti dai primi cristiani, in particolare si conoscono esemplari del III secolo, fino al V secolo circa.\nLa produzione dei sarcofagi romani con decorazione scolpita si sviluppa dagli inizi del II secolo in seguito al progressivo abbandono del rito dell'incinerazione (cremazione dei defunti) a favore di quello dell'inumazione (seppellimento) che, nel corso del secolo, si impone in tutto l'impero.\nSi tratta tuttavia di una sepoltura costosa, riservata dunque alle famiglie benestanti. La cessazione delle persecuzioni contro i cristiani voluta da Gallieno nel 260, inaugura per le comunit\u00e0 cristiane un periodo di pace che si prolungher\u00e0 fino alla fine del secolo e che permette al Cristianesimo di diffondersi nell'esercito, nelle alte cariche dell'amministrazione e persino nella cerchia dell'imperatore.\nNella seconda met\u00e0 del III secolo, soprattutto per l'aumentata richiesta da parte di questa categoria di cristiani benestanti, si diffonde ampiamente l'uso dei sarcofagi, il cui trattamento plastico segue le tendenze della scultura contemporanea.\nCronistoria.\nDai Severi ai Tetrarchi.\nTra i soggetti prediletti le \"scene bucolico-marittime\" e le \"composizioni con filosofi e muse\". Un'atmosfera spirituale, libera dai vincoli di tempo e di luogo, sembra distinguere i pi\u00f9 antichi sarcofagi cristiani, detti \"del paradiso\" per la visione idilliaca che offrono con gli sfondi di alberi presenti sulla fronte, che pare volutamente trasposta in un mondo ultraterreno. Al gruppo pi\u00f9 antico appartiene il sarcofago di Santa Maria Antiqua, conservato nell'antica chiesa e sicuramente prodotto in un'officina romana. Le figure del \"Filosofo\" e dell'\"Orante\" gi\u00e0 presenti nel repertorio figurativo ellenistico-romano come personificazioni della \"Philantropia\" e della \"Pietas\", virt\u00f9 precipue della filosofia stoica, si associano in questo sarcofago a scene del Vecchio Testamento (la storia del profeta Giona), alla figura del \"Buon Pastore\", e ad una scena di battesimo: l'\"Orante\" viene quindi a simboleggiare l'anima della defunta, mentre il \"Filosofo\" \u00e8 il simbolo dell'insegnamento cristiano ovvero del Cristo docente. Anche se la forma della \"len\u00f2s\" e la decorazione di questo sarcofago risentono del gusto ellenico, tuttavia l'insieme si fa disorganico, episodico; il legame fra i diversi elementi \u00e8 solo concettuale e la composizione \u00e8 scandita unicamente dai fusti arborei e dalla forte cesura di Giona e del padiglione soprastante.\nDalla Tetrarchia a Costantino.\nA partire dall'ultimo ventennio del III secolo, ai temi bucolici e idilliaci vanno aggiungendosi, in maniera rapida e tumultuosa, nuove scene bibliche: No\u00e8, Daniele, i Tre Ebrei nella fornace, Adamo ed Eva, il Battesimo di Ges\u00f9, la Moltiplicazione dei Pani, il Miracolo di Cana, l'Emorroissa guarita, la Guarigione del Cieco, Lazzaro, e le prime scene pietrine. Il messaggio di salvezza viene espresso con chiarezza ancor maggiore, poich\u00e9 le varie scene tra loro accostate non seguono criteri spazio-temporali, ma piuttosto una ricerca di ritmo soggettivo e astratto, con valore simbolico e catechetico.\nLa fronte del sarcofago si configura come fregio continuo in cui si susseguono cinque, sette o persino nove scene. Nel disorganico racconto degli avvenimenti biblici s'inserisce la figura del Cristo come Dio giovane e bello (ideale dell'Apollo-\"Helios\" mai perduto nell'antichit\u00e0), Taumaturgo e dispensatore di grazie; quest'immagine subentra a quella del Cristo-filosofo della generazione precedente e preannuncia l'avvento del Re Vittorioso invocato durante le ultime cruente persecuzioni. Un esempio \u00e8 il Sarcofago di Claudianus del Museo Nazionale Romano.\nRispetto al secolo precedente si nota un mutamento stilistico, che nell'arte ufficiale \u00e8 riscontrabile nella Base dei Decennali del Foro Romano (303 d.C.) e, pi\u00f9 tardi, nell'Arco di Costantino (315 d.C.): trapano usato con minor frequenza, testa tendente alla forma stereometrica tipica dell'et\u00e0 tetrarchica, capigliatura resa a piccoli solchi, rilievo piatto, disposizione paratattica delle figure, che priva la narrazione di ogni drammaticit\u00e0.\nAlla corrente artistica d'impronta popolaresca attiva nelle officine romane s'attribuiscono i \u201c\"sarcofagi a grandi pastorali\"\u201d, formalmente ispirati agl'idillici bucolici d'origine ellenistica, ma evocanti nel contenuto visioni di pace e riposo. Uno degli esemplari pi\u00f9 noti \u00e8 quello di Villa Doria Pamphilj.\nProduzione e tipologia.\nIl gusto di questi personaggi, spesso di origine provinciale, si rivolge alla corrente artistica definita \"arte plebea\", caratterizzata da una maggiore espressivit\u00e0 e da un maggiore individualismo. Rimane tuttavia vivo il legame con la grande tradizione dell'arte ellenistica. Le richieste dei committenti influenzeranno a loro volta l'evoluzione stilistica delle officine scultoree, che elaboreranno nuovi modi espressivi.\nLo stile artistico si caratterizza:\nIn questa corrente artistica si inseriscono anche le prime manifestazioni della scultura di argomento cristiano. Sono spesso le stesse officine a produrre sia opere cristiane, sia quelle che potremmo chiamare pagane o pi\u00f9 esattamente profane: le sculture dei sarcofagi cristiani restano stilisticamente coerenti con le pratiche artistiche diffuse nel periodo.\nNella seconda met\u00e0 del III secolo la produzione di sarcofagi \u00e8 concentrata soprattutto a Roma, dove rester\u00e0 notevole fino agli inizi del IV secolo. Esistono, tuttavia, anche atelier regionali, come quelli di Marsiglia e di Cartagine.\nIl marmo utilizzato per la produzione proveniva soprattutto da Carrara (marmo lunense), ma anche dalla Grecia (marmo pario, marmo proconnesio) e dall'Asia Minore. I blocchi di marmo potevano essere importati grezzi oppure semirifiniti, dopo una prima sbozzatura presso le cave, che consentiva di abbattere il peso del materiale e il costo del trasporto, oppure ancora potevano essere del tutto rifiniti gi\u00e0 nelle officine specializzate che si trovavano presso i luoghi di estrazione o di stoccaggio. Le forme gi\u00e0 complete o appena abbozzate potevano esprimere diverse soluzioni formali, a seconda delle origini degli scultori, che si traducevano in schemi decorativi diversi.\nLe tre tipologie di sarcofagi \"pagani\" pi\u00f9 diffusi all'epoca sono le medesime utilizzate per realizzare anche i sarcofagi cristiani (sarcofagi a fregio continuo, a colonnette, strigilati, con clipeo centrale).\nIn particolare i sarcofagi strigilati si presentano in origine nella forma a vasca, anzich\u00e9 nella pi\u00f9 comune forma parallelepipeda, ornati con strigilature a forma di \"s\" e di teste di leone. Il modello deriva dalle vasche per la fermentazione del vino, in cui le teste di leone erano utilizzate per spillarlo. Spesso sono presenti temi dionisiaci nella decorazione.\nCompare in questo periodo lo schema decorativo con clipeo, che reca al centro l'\"imago clipeata\" (busto inserito in uno scudo rotondo), con il ritratto del defunto, a volte sostituito da un'epigrafe; analogamente anche lo scudo pu\u00f2 essere rimpiazzato da una conchiglia.\nQuesti tipi si vanno evolvendo con il tempo. Il tipo strigilato perde rapidamente la forma a vasca, restando tuttavia fedele allo stesso schema nella disposizione delle decorazioni. Nel tipo a fregio continuo, che poteva ospitare una serie di personaggi giustapposti, ad occupare l'intera altezza dei lati, oppure comprendere piccole scene di altezze differenti, si organizzer\u00e0 in registri orizzontali, con l'aggiunta di un clipeo centrale.\nNel corso del IV secolo il sarcofago a colonnette sar\u00e0 decorato con schemi architettonici sempre pi\u00f9 complessi, in cui alcune parti vengono a volte rimpiazzate da elementi vegetali. Si sviluppa anche una nuova tipologia che associa la divisione orizzontale in registri e quella verticale a colonne, come nel sarcofago di Giunio Basso, datato al 359.\nL'iconografia.\n\u00c8 difficile identificare il momento in cui alcune forme presenti nell'arte funeraria diventano manifestazioni di fede cristiana, poich\u00e9 il repertorio dei temi figurativi rimane lo stesso. In alcuni casi si ricorre senza alcuna modifica ai temi del repertorio tradizionale: per simboleggiare i nuovi concetti si ricorre a raffigurazioni che hanno un significato simile anche nell'arte pagana. Cos\u00ec i motivi bucolici possono evocare la pace eterna del paradiso, oppure il pastore crioforo (che porta l'agnello) che allude nell'arte pagana alla filantropia, o anche il tema di Orfeo che incanta gli animali, possono evocare la figura del Cristo come buon Pastore. Ancora, la figura femminile con le braccia alzate che evocava la \"Pietas\", diventa ora una rappresentazione della preghiera cristiana, e simbolo dunque della fede del defunto.\nAltre volte i modelli iconografici esistenti sono invece modificati e ricombinati per presentare una narrazione diversa, legata ora ai temi biblici. Cos\u00ec, la storia di Giona (inghiottito da un pesce e poi liberato dopo tre giorni), che allude alla morte e resurrezione del Cristo e viene spesso rappresentata in diverse scene sui sarcofagi, utilizza il tema funerario pagano della barca con amorini, qui sostituiti da marinai, o, per raffigurare il pesce da cui Giona viene inghiottito, i fantastici animali marini del corteggio di Nettuno, tema anch'esso presente nell'iconografia funeraria pagana: in tal modo si spiega, ad esempio, la presenza di una figura di Nettuno a lato della barca in un sarcofago di Santa Maria Antiqua a Roma.\nAncora, in un'altra scena, Giona che riposa sotto la pergola riprende il tema del riposo di Dioniso o del pastore Endimione addormentato: quando questa \u00e8 l'unica scena del ciclo rappresentata, \u00e8 solo la presenza della \"cucurbita\" del racconto biblico che permette di identificare il personaggio come Giona.\nGli stessi motivi ricorrono sia nei sarcofagi che nelle pitture delle catacombe. Troviamo le prime illustrazioni di scene bibliche gi\u00e0 nella seconda met\u00e0 del III secolo. La scelta delle scene deriva probabilmente dalla liturgia funeraria, che si riferiva agli esempi biblici di salvezza accordati da Dio agli uomini.\nInizialmente dominano temi dell'Antico Testamento, mescolati a scene pastorali e bucoliche: tra le pi\u00f9 frequenti i tre giovani nella fornace, Daniele nella fossa dei leoni, No\u00e8, Mos\u00e8 e la sorgente, il sacrificio di Isacco. Dagli inizi del IV secolo diventano mano mano pi\u00f9 frequenti le scene tratte dai Vangeli, soprattutto i miracoli di Cristo, ma anche scene come l'Adorazione dei Magi, il Battesimo nel Giordano e la Nativit\u00e0, che sottolineano la salvezza recata dalla venuta del Cristo.\nL'iconografia di molte di queste scene non \u00e8 ancora fissata e presenta numerose varianti: si inseriscono elementi tratti dai Vangeli apocrifi, come il bue e l'asinello della stalla della Nativit\u00e0. Presto compare anche la raffigurazione dell'apostolo Pietro, che si distingue nell'assemblea dei discepoli, forse a causa dell'importanza del suo culto a Roma. Il repertorio si arricchisce ancora nel corso del IV secolo, con scene dalle vite degli apostoli Pietro e Paolo e del ciclo della Passione, in cui la Crocifissione \u00e8 rappresentata con il Cristo trionfante.\nScene e personaggi sono collocati sui lati del sarcofago senza necessariamente seguire l'ordine del racconto, ma badando soprattutto all'effetto di insieme: per esempio la scena di Daniele nella fossa dei leoni, con composizione simmetrica, si colloca spesso al centro, mentre il sacrificio di Isacco e la consegna delle Tavole, dominate da linee oblique, si inseriscono ai lati dell'elemento centrale e spesso sono collocati alle estremit\u00e0 la scena di Mos\u00e8 e la sorgente e la resurrezione di Lazzaro e infine i tre giovani nella fornace si colloca regolarmente sul bordo del coperchio, per via della sua orizzontalit\u00e0.\nAlcuni sarcofagi famosi.\nSarcofagi di Elena e Costantina.\nI sarcofagi di Elena e di Costantina (madre e figlia di Costantino I) si attengono alla corrente aulica. Nel primo tuttavia si notano motivi di arte plebea quali mancanza di prospettiva e inesistenza di un credibile piano di appoggio. Sostenuto da una coppia di leoni si deduce che non era stato eseguito appositamente per la madre ma per un uomo, e questa tesi \u00e8 avvalorata dalle scene di guerra rappresentate nel porfido.\nIl sarcofago di Costantina, conservato nel mausoleo di Santa Costanza a Roma, invece \u00e8 di carattere naturalistico e decorativo, strettamente legato ai soggetti raffigurati nella volta del deambulatorio del mausoleo stesso.\nSarcofago di Santa Maria Antiqua.\nIn questo sarcofago conservato presso la chiesa di Santa Maria Antiqua a Roma e datato circa 260-280 d.C. sono raffigurate in un \"continuum\" una serie di scene simboliche legate a nuovo culto cristiano: (da sinistra) Giona sdraiato sotto la vigna, un filosofo che legge un rotolo (al centro), il Buon Pastore ed una scena di battesimo (a destra).\nIn particolare la predominanza data alla figura dell'orante al centro serve per alludere alla sapienza (come si trova anche in alcuni sarcofagi pagani), intesa come vera filosofia della rivelazione cristiana; esso diveniva anche il simbolo dell'anima stessa del defunto, tanto che in alcuni casi ne riproduceva anche le sembianze in vita\nIl \"Sarcofago di Stilicone\" si trova nella basilica di Sant'Ambrogio a Milano ed oggi \u00e8 inglobato in un ambone medievale. Fu scolpito nella seconda met\u00e0 del IV secolo e presenta una serie di figure allineate su uno sfondo di una citt\u00e0 immaginaria con le architetture che incorniciano ritmatamente le teste delle figure. Al centro si trova la figura di Cristo seduto su un trono, in posa frontale e benedicente, con in mano il libro della Legge, che anticipa la successiva iconografia bizantina e medievale del Cristo-giudice.\nSarcofago del Buon Pastore.\nUna nuova simbologia si riscontra nel cosiddetto \"Sarcofago del Buon Pastore\", conservato nel Museo Pio Cristiano di Roma e risalente alla seconda met\u00e0 del IV secolo. Attorno ad una figura centrale del buon pastore, ingrandita, posta su un piedistallo e riprodotta anche alle due estremit\u00e0, si dispone una serie di piccoli angeli vendemmiatori in una complessa rappresentazione di tralci di vite ricavati con abbondante uso del trapano. La pianta di vite, gi\u00e0 usata in passato per raffigurare paesaggi elegiaci e idealizzati, qui assume la simbologia di rinascita, con i ceppi apparentemente morti e i rami pi\u00f9 alti via via pi\u00f9 ricchi di fogliame e frutti. I grappoli richiamavano inoltre il vino dell'eucaristia. Questo sarcofago rappresenta un passaggio importante nella cosiddetta \"dissoluzione dell'arte classica\" operata dalla sensibilit\u00e0 figurativa paleocristiana: la composizione sintattica rinuncia in coerenza, in vista del pi\u00f9 stringente fine di presentare immagini significative, in modo che il racconto risulta slegato e il ritmo \u00e8 dato dall'ornato piuttosto che dal senso della narrazione. Per questa ragione, la figura del Cristo imberbe \u00e8 ripetuta tre volte.\nUn altro Sarcofago del Buon Pastore, risalente al V secolo, \u00e8 conservato nel Museo di San Matteo a Pisa.\nSarcofago con i miracoli di Cristo.\nSempre al Museo Pio Cristiano \u00e8 conservato un altro interessante esempio di sarcofago paleocristiano con uno stile della rappresentazione continuo, il cosiddetto \"Sarcofago con i miracoli di Cristo\", in marmo, risalente al IV secolo. In esso sono raffigurati in una affollata raffigurazione da sinistra sono rappresentati: il peccato originale, i miracoli del vino, del cieco guarito e del morto resuscitato.\nLa figura di Cristo, senza aureola, giovane e imberbe, \u00e8 rappresentata tre volte a breve distanza, in posizione pressoch\u00e9 identica, che ne facilit\u00e0 l'identificazione. Le figure appaiono strette nello spazio e si sovrappongono fisicamente le une alle altre.\nSarcofago di Giunio Basso.\nIl sarcofago di Giunio Basso, (originale in marmo nel Museo del Tesoro di San Pietro, mentre un calco in gesso si pu\u00f2 vedere nel Museo Pio Cristiano dei Vaticani, 243x141 cm, seconda met\u00e0 del IV secolo), ha un'impaginazione del tutto diversa, con la divisione delle scene in uno schema rigoroso scandito dalle colonnine di una ipotetica architettura che disegna due registri con cinque scene ciascuno: quello inferiore vede un porticato con colonne sormontate da archi e timpani, quello superiore \u00e8 architravato.\nUn'iscrizione in alto \u00e8 datata 359 e ricorda l'ex-console Giunio Basso convertitosi al Cristianesimo. Tra una colonna e l'altra sono ritratte scene del Vecchio e del Nuovo Testamento, senza uno svolgersi continuo della narrazione, poich\u00e9 ogni riquadro \u00e8 fine a se stesso. Queste scene sono ricchissime di particolari e non immediate, ma complesse, destinate a colti e non alla plebe.\nEsso segue ancora la corrente aulica, con una realistica resa volumetrica delle figure, e ci\u00f2 \u00e8 dovuto all'estrazione sociale del committente che, in quanto dignitario di corte, \u00e8 ancora vicino alla tradizione del classicismo imperiale.\nSarcofagi della Passione.\nUna nuova iconografia che si venne affermando nel IV secolo \u00e8 quella dei cosiddetti \"sarcofagi della passione\". Tale denominazione deriva dal fatto che il soggetto delle sculture \u00e8 costituito dalla passione di Cristo e dal martirio di San Pietro e San Paolo.\nIn un esemplare, ritrovato presso le Catacombe di Domitilla e oggi al Museo Pio Cristiano, chiamato \"Sarcofago con monogrammi di Cristo\", si trova al centro, in una rappresentazione anche questa a cinque scene scandite da colonnine, la croce con il monogramma di Cristo affiancato da due colombe, che sovrastano due soldati, guardie del sepolcro colte nel sonno dalla Resurrezione.\nBibliografia.\nPer la parte sui singoli sarcofagi:"}
{"id": "65283", "revid": "1222", "url": "https://it.wikipedia.org/wiki?curid=65283", "title": "Insetto", "text": ""}
{"id": "65284", "revid": "6790", "url": "https://it.wikipedia.org/wiki?curid=65284", "title": "Rettile", "text": ""}
{"id": "65287", "revid": "117257326", "url": "https://it.wikipedia.org/wiki?curid=65287", "title": "WorldWideWeb", "text": "WorldWideWeb (in seguito ribattezzato Nexus per evitare confusione tra il software e il World Wide Web) \u00e8 il primo browser per il web mai realizzato. Esso non raggiunse mai il grande pubblico, proprio perch\u00e9 fu creato essenzialmente a scopo dimostrativo e di ricerca.\nStoria.\nFu sviluppato da Tim Berners-Lee per il sistema NeXTSTEP e distribuito il 26 febbraio 1991. Tale scelta deriva dal fatto che il sistema operativo NeXT possedeva librerie di funzioni che facilitavano molto la creazione di applicazioni grafiche. Il sistema presentava un'interfaccia in bianco e nero, di conseguenza lo stesso vale per WorldWideWeb - o Nexus, come fu rinominato in seguito.\nIl programma venne sviluppato in Objective C. Il suo codice sorgente \u00e8 disponibile, per motivi di documentazione storica, sul sito del W3C.\nNon essendo mai stato portato su altri sistemi operativi, oggi \u00e8 praticamente inservibile. Il programma infatti non \u00e8 pi\u00f9 supportato dal 1993 (versione 0.17).\nGli immediati successori di WorldWideWeb furono ViolaWWW, Cello e Mosaic. Altri browser creati per sperimentare o mostrare alcune tecnologie sono Amaya e HotJava.\nCaratteristiche.\nEsso prevedeva la possibilit\u00e0 di link ipertestuali.Era anche possibile visualizzare immagini, sebbene queste apparissero in una nuova finestra anzich\u00e9 nel documento stesso. Esistevano gi\u00e0 menu con parecchie opzioni, tra cui due che corrispondevano agli attuali bottoni \"Avanti\" e \"Indietro\" e un corrispettivo di \"Trova\". Un menu \"Link\" corrispondeva agli attuali \"Preferiti\". Supportava i protocolli HTTP e FTP.\n\u00c8 anche estremamente interessante il menu \"Style\": sebbene allora non esistessero gli attuali CSS, esso permetteva di caricare dei fogli di stile che permettessero una differente visualizzazione dei vari documenti HTML. Un concetto che, solo molti anni dopo, fu tra l'altro riutilizzato dal browser Opera per visualizzare le pagine in modo che le persone con disabilit\u00e0 visiva potessero accedervi pi\u00f9 facilmente."}
{"id": "65290", "revid": "124596827", "url": "https://it.wikipedia.org/wiki?curid=65290", "title": "Costante I", "text": "Biografia.\nOrigini e ascesa al trono.\nCostante era il quarto figlio maschio dell'imperatore Costantino I, il terzo avuto dalla sua seconda moglie Fausta; fu designato alla successione insieme ai fratelli maggiori, Costantino II e Costanzo II, e a Dalmazio e Annibaliano, figli del fratellastro di Costantino I. Il padre lo nomin\u00f2 cesare il 25 dicembre 333, e gli assegn\u00f2 la giurisdizione su Italia, Illirico e Africa.\nNel 335 Costante fu inviato dal padre in Italia e, probabilmente l'anno successivo, si fidanz\u00f2 con Olimpia, figlia del prefetto del pretorio Ablabio.\nNel 337, alla morte di Costantino, l'esercito massacr\u00f2 i possibili pretendenti al trono al di fuori \u2013 e probabilmente col consenso \u2013 dei figli di Costantino: nella purga dinastica morirono i cugini di Costante, Dalmazio e Annibaliano, e tutto il ramo della famiglia discendente dal matrimonio di Costanzo Cloro con Teodora, ovvero i fratellastri di Costantino I, Dalmazio, Nepoziano e Giulio Costanzo, e sopravvissero alla strage solo i figli di quest'ultimo, Gallo e Giuliano. Tra gli altri fu messo a morte anche Ablabio, e il fidanzamento tra Costante e Olimpia fu rotto.\nRegno (337\u2013350).\nInsieme ai fratelli Costante fu riconosciuto augusto dal Senato il 9 settembre di quell'anno, con potere sulle province di Italia, Africa, Pannonia, Dacia, Macedonia e Acaia. Costantino II, il fratello maggiore, ottenne invece le province della Britannia, della Gallia e della Spagna, mentre Costanzo II dominava sulle province d'Asia e d'Oriente, compreso il Ponto e la Tracia. Costantino II si arrog\u00f2, per\u00f2, pi\u00f9 potere di quanto gli era stato affidato; promulg\u00f2 alcune leggi per le province africane, che cadevano sotto la giurisdizione di Costante. Nel 338 Costante, dopo aver incontrato i fratelli a Viminacium, ottenne una vittoria contro i Sarmati e accett\u00f2 il titolo di \"Sarmaticus maximus\". Ben presto, insofferente delle ingerenze di Costantino II, Costante venne a contrasto con il fratello maggiore; Costantino approfitt\u00f2 allora della lontananza di Costante, che si trovava a \"Naissus\" in Pannonia, e mosse contro di lui scendendo in Italia (340), ma fu ucciso durante una battaglia presso Aquileia. I suoi territori passarono dunque a Costante che divenne unico dominatore della parte occidentale dell'impero; l'imperatore accett\u00f2 il titolo di \"Maximus Victor ac Triumphator\".\nNel 341\u2013342 combatt\u00e9 contro i Franchi in Gallia, stipulando un trattato vantaggioso. Nel gennaio 343 si rec\u00f2 nella Britannia romana; l'attraversamento della Manica in pieno inverno significa una qualche urgenza, e pare che Costante abbia rinforzato le fortificazioni frontaliere della provincia, forse per difendersi dagli attacchi delle trib\u00f9 ostili dopo che Costantino II aveva distaccato molte truppe provinciali per invadere l'Italia. Ad ogni modo, la visita di Costante in Britannia, che dur\u00f2 fino alla primavera, fu l'ultima di un imperatore romano nella provincia.\nI contrasti con l'altro fratello, Costanzo II avevano essenzialmente natura religiosa: Costante e l'Occidente seguivano infatti le dottrine del concilio di Nicea, mentre Costanzo II e l'Oriente erano ariani. In particolare i due presero posizione in campi opposti nella disputa riguardo Atanasio di Alessandria, un vescovo niceno di Alessandria d'Egitto che nel 339 fu deposto da un concilio a maggioranza ariana; Atanasio, oltre ad essere un importante teologo (\u00e8 considerato un Dottore della Chiesa), era anche un ottimo oratore e difensore dei propri interessi e, raggiunta l'Italia dopo l'esilio, riusc\u00ec ad ottenere l'appoggio di Costantino II. Nel 342 Costante concesse udienza ad Atanasio a \"Mediolanum\" e poco dopo l'imperatore contatt\u00f2 il fratello Costanzo invitandolo a promuovere un concilio che deliberasse sulla deposizione di Atanasio. Il successivo concilio di Sardica (estate 343) non port\u00f2 il risultato sperato da Costante, in quanto la delegazione ariana si rifiut\u00f2 di discutere e condann\u00f2 nuovamente Atanasio; solo la minaccia di guerra da parte di Costante e la volont\u00e0 di Costanzo di evitare conflitti che lo distraessero dalla ben pi\u00f9 importante frontiera con i Persiani fecero s\u00ec che Atanasio tornasse ad Alessandria (31 ottobre 346). Sempre in campo religioso Costante dovette inoltre fronteggiare l'eresia donatista in Africa. In accordo, invece, con il fratello proib\u00ec i sacrifici pagani (nel 341) e la pratica della magia (nel 341 e ancora nel 346); sempre insieme promulgarono una legge contro la distruzione dei templi pagani (342).\nCostante fu per\u00f2 anche un sovrano poco amato, sia dal popolo che dall'esercito. In particolare gli si contestavano i gusti sessuali portati all'eccesso (Costante selezionava per s\u00e9 e per il proprio piacere i pi\u00f9 bei ragazzi tra gli ostaggi delle trib\u00f9 barbare) e soprattutto l'influenza eccessiva dei suoi favoriti, che giungevano persino a vendere i posti dell'amministrazione pubblica al miglior offerente; l'imperatore, per altro, non celava il proprio disprezzo per i soldati. Tutti questi problemi legati alla figura dell'imperatore, la corruzione che imperava a corte e, infine, la crisi economica, particolarmente sentita nelle Gallie, provocarono nel 350 una rivolta: mentre Costante era a caccia presso Autun, fu dichiarato decaduto e al suo posto fu proclamato augusto Magnenzio, un carismatico comandante militare di origini franche e celtiche. Costante cerc\u00f2 di riparare in Spagna, ma fu inseguito e raggiunto da Gaisone, generale di Magnenzio, mentre l'imperatore si era nascosto in una chiesa ad \"oppidum Helena\", una localit\u00e0 dei Pirenei il cui nome era dedicato alla nonna di Costante, Elena; Costante fu trascinato fuori dall'edificio e ucciso (18 gennaio 350). Aveva circa trent'anni e aveva regnato da tredici. Dopo che Magnenzio fu sconfitto da Costanzo (353), Costante fu divinizzato.\nSecondo alcuni studi recenti, il mausoleo presente nella villa romana di Centcelles sarebbe stato adattato per ospitare il corpo di Costante dopo la sua morte; la vasca in porfido utilizzata nella chiesa del monastero di Santes Creus per ospitare il corpo di re Pietro III d'Aragona sarebbe stata originariamente utilizzata allo stesso scopo nel mausoleo di Costante a Centcelles."}
{"id": "65291", "revid": "1855146", "url": "https://it.wikipedia.org/wiki?curid=65291", "title": "Maestro del Castello della Manta", "text": "Identit\u00e0 dell'artista.\nL'appellativo dato all'autore concerne il pi\u00f9 straordinario e raffinato documento del gotico in Piemonte, un affresco databile attorno al 1420, che occupa lo spazio di una delle pareti maggiori e di parte di quelle minori nella grande sala baronale e raffigura le immagini di una parata di nobiluomini e di dame riccamente abbigliati, che si svolge in un giardino di delizie, in mezzo ad alberi fronzuti dai cui rami pendono i blasoni nobiliari.\nVengono raffigurati i nove Prodi (\"les neuf preux\") - tre pagani, tre ebrei, tre cristiani - cari alla cultura tardomedievale d'oltralpe, ai quali fanno da contrappunto nove eroine (\"les neuf preuses\") variamente attinte alla tradizione letteraria antica. In realt\u00e0 \u00e8 un modo giocoso per raffigurare i regnanti del marchesato di Saluzzo con le loro rispettive consorti, quasi partecipassero ad una parata (come effettivamente avveniva nelle feste del tempo), in guisa appunto di prodi e di eroine. Valerano di Saluzzo, reggente dello Stato in nome di Ludovico I, \u00e8 ritratto nei panni di Ettore di Troia. Manfredo I, primo marchese, presenta invece le sembianze di Goffredo di Buglione.\nLe eroine sono invece le cinque amazzoni Sinope, Ippolita, Etiope, Lampeto e Pentesilea, l'eroina Deipile, e le tre regine Semiramide degli assiri, Tomiri degli sciti, Teuca degli illiri.\nPer l'autore del dipinto sono stati fatti i nomi di Jean Bapteur, (miniatore alla corte di Amedeo VIII di Savoia), di Giacomo Jaquerio (il pi\u00f9 importante pittore gotico in terra di Piemonte e di Savoia), di Aimone Duce, di Guglielmetto Fantini da Chieri (seguace di Jaqueiro) e di numerosi altri pittori.\nLa critica \u00e8 propensa a credere che anche la rappresentazione del tema della \"Fontana della Giovinezza\" che occupa l'altra grande parete della sala, sia dovuta allo stesso ignoto maestro, sia pure con l'intervento non piccolo di aiuti. La scena raffigurata \u00e8 piena di vis comica e di movimento, e precorre di oltre un secolo l'atmosfera del celebre quadro, con lo stesso soggetto, eseguito di Lucas Cranach il vecchio, ora alla Gem\u00e4ldegalerie di Berlino.\nLa propriet\u00e0 del castello \u00e8 oggi del Fondo Ambiente Italiano (FAI) che garantisce la conservazione di questo gioiello del gotico internazionale lasciatoci dall'ignoto Maestro del Castello della Manta"}
{"id": "65292", "revid": "599013", "url": "https://it.wikipedia.org/wiki?curid=65292", "title": "Giornale (disambigua)", "text": ""}
{"id": "65297", "revid": "1305772", "url": "https://it.wikipedia.org/wiki?curid=65297", "title": "Onorio", "text": ""}
{"id": "65317", "revid": "125979266", "url": "https://it.wikipedia.org/wiki?curid=65317", "title": "Wis\u0142awa Szymborska", "text": "Premiata con il Nobel per la letteratura nel 1996 e con numerosi altri riconoscimenti, \u00e8 generalmente considerata la pi\u00f9 importante degli ultimi anni e una delle poetesse pi\u00f9 amate dal pubblico di tutto il mondo. In Polonia i suoi libri hanno raggiunto cifre di vendita (500.000 copie vendute, come un bestseller) che rivaleggiano con quelle dei pi\u00f9 notevoli autori di prosa, nonostante Szymborska abbia ironicamente osservato, nella poesia intitolata \"Ad alcuni piace la poesia\" (\"Niektorzy lubi\u0105 poezje\"), che la poesia piace a non pi\u00f9 di due persone su mille.\nBiografia.\nNel 1931 Szymborska si trasfer\u00ec con la famiglia a Cracovia, citt\u00e0 alla quale \u00e8 stata sempre legata: vi ha studiato, vi ha lavorato e vi ha sempre soggiornato, da allora fino alla morte. Allo scoppio della Seconda guerra mondiale nel 1939, continu\u00f2 gli studi liceali sotto l'occupazione tedesca, seguendo corsi clandestini e conseguendo il diploma nel 1941. A partire dal 1943, lavor\u00f2 come dipendente delle ferrovie e riusc\u00ec a evitare la deportazione in Germania come lavoratrice forzata. In questo periodo cominci\u00f2 la sua carriera di artista, con delle illustrazioni per un libro di testo in lingua inglese. Cominci\u00f2 inoltre a scrivere storie e, occasionalmente, poesie.\nSempre a Cracovia, Szymborska cominci\u00f2 nel 1945 a seguire in un primo momento i corsi di letteratura polacca, per poi passare a quelli di sociologia, presso l'Universit\u00e0 Jagellonica, senza per\u00f2 riuscire a terminare gli studi: nel 1948 fu costretta ad abbandonarli a causa delle sue scarse possibilit\u00e0 economiche. Ben presto venne coinvolta nel locale ambiente letterario, dove incontr\u00f2 Czes\u0142aw Mi\u0142osz, che la influenz\u00f2 profondamente.\nNel 1948 spos\u00f2 Adam W\u0142odek, dal quale divorzi\u00f2 nel 1954. In quel periodo, lavorava come segretaria per una rivista didattica bisettimanale e come illustratrice di libri. Nel 1969 si spos\u00f2 con lo scrittore e poeta Kornel Filipowicz, che mor\u00ec nel 1990. La sua prima poesia, \"Szukam s\u0142owa\" (\"Cerco una parola\"), fu pubblicata nel marzo 1945 sul quotidiano \u00abDziennik Polski\u00bb. Le sue poesie furono pubblicate con continuit\u00e0 su vari giornali e periodici per parecchi anni; la prima raccolta \"Dlatego \u017cyjemy\" (\"Per questo viviamo\") venne pubblicata molto pi\u00f9 tardi, nel 1952, quando la poetessa aveva 29 anni.\nIn effetti, negli anni quaranta la pubblicazione di un suo primo volume venne rifiutata per motivi ideologici: il libro, che avrebbe dovuto essere pubblicato nel 1949, non super\u00f2 la censura in quanto \u00abnon possedeva i requisiti socialisti\u00bb. Ci\u00f2 nonostante, come molti altri intellettuali della Polonia post-bellica, nella prima fase della sua carriera Szymborska rimase fedele all'ideologia ufficiale della PRL: sottoscrisse petizioni politiche ed elogi\u00f2 Stalin, Lenin e il realismo socialista. Anche la poetessa-Szymborska cerc\u00f2 in seguito di adattarsi al realismo socialista: il primo volume di poesie del 1952 contiene infatti testi dai titoli come \"Lenin\" oppure \"M\u0142odzie\u017cy buduj\u0105cej Now\u0105 Hut\u0119\" (\"Per i giovani che costruiscono Nowa Huta\"), che parla della costruzione di una citt\u00e0 industriale stalinista nei pressi di Cracovia. Ader\u00ec anche al Partito Operaio Unificato Polacco (PZPR), del quale fu membro fino al 1960.\nTuttavia, in seguito la poetessa prese nettamente le distanze da questo \u00abpeccato di giovent\u00f9\u00bb, come da lei stesso definito, al quale \u00e8 da ascrivere anche la seguente raccolta \"Pytania zadawane sobie\" (\"Domande poste a me stessa\") del 1954. Anche se non si distacc\u00f2 dal partito fino al 1960, cominci\u00f2 ben prima a instaurare contatti con dissidenti. Successivamente Szymborska ha preso le distanze dai suoi primi due volumi di poesie. Dal 1953 al 1966 fu redattrice del settimanale letterario di Cracovia \u00ab\u017bycie Literackie\u00bb (\u00abVita letteraria\u00bb), al quale ha collaborato come esterna fino al 1981. Sulle pagine di questa pubblicazione \u00e8 apparsa la serie di saggi \"Lektury nadobowi\u0105zkowe\" (\"Letture facoltative\"), che sono state successivamente pubblicate, a pi\u00f9 riprese, in volume. Nel 1957 fece amicizia con Jerzy Giedroyc, editore dell'influente giornale degli emigranti polacchi \u00abKultura\u00bb, pubblicato a Parigi, al quale contribu\u00ec anche lei. Il successo letterario arriv\u00f2 con la terza raccolta poetica, \"Wo\u0142anie do Yeti\" (\"Appello allo Yeti\"), del 1957. \nDal 1981 al 1983, fu redattrice del mensile di Cracovia \u00abPismo\u00bb. Negli anni ottanta intensific\u00f2 le sue attivit\u00e0 di opposizione, collaborando al periodico samizdat \"Arka\" con lo pseudonimo \u00abStanczyk\u00f3wna\u00bb e a \u00abKultura\u00bb. Si impegn\u00f2 per il sindacato clandestino Solidarno\u015b\u0107. Dal 1993 pubblica recensioni sul supplemento letterario del \u00abGazeta Wyborcza\u00bb, importante quotidiano polacco. Nel 1996 \u00e8 stata insignita del Premio Nobel per la letteratura \u00abper una poesia che, con ironica precisione, permette al contesto storico e biologico di venire alla luce in frammenti d'umana realt\u00e0\u00bb. Ha anche tradotto dal francese al polacco alcune opere del poeta barocco francese Th\u00e9odore Agrippa d'Aubign\u00e9.\nLe sue opere sono state tradotte in numerose lingue. Pietro Marchesani ha tradotto la maggior parte delle sue raccolte poetiche in italiano; Karl Dedecius ha diffuso le sue poesie in tedesco; il Premio Nobel Czes\u0142aw Mi\u0142osz ha tradotto vari testi in inglese, seguito poi da Joanna Maria Trzeciak e dalla coppia di traduttori Stanislaw Baranczak e Clare Cavanagh. La sua pi\u00f9 recente raccolta poetica, \"Dwukropek\" (\"Due punti\"), apparsa in Polonia il 2 novembre 2005, ha riscosso uno strepitoso successo, vendendo oltre quarantamila copie in meno di due mesi.\nDopo diversi mesi di malattia, il 1\u00ba febbraio 2012 Szymborska \u00e8 morta nel sonno nella sua casa a Cracovia. Dopo fu cremata e sepolta nella tomba di famiglia.\nLa poesia.\nSzymborska preferiva usare il verso libero nelle sue poesie. Le sue opere sono contraddistinte, dal punto di vista linguistico, da una grande semplicit\u00e0.\nSzymborska utilizza espedienti retorici quali l'ironia, il paradosso, la contraddizione e la litote, per illustrare i temi filosofici e le ossessioni sottostanti. Szymborska \u00e8 una miniaturista, le cui poesie compatte spesso evocano ampi enigmi esistenziali.\nSpesso mostrano il mondo in un'ottica inusuale es. \"'Vista con granello di sabbia'\"\nBench\u00e9 molte delle sue poesie non superino la lunghezza di una pagina, esse toccano spesso argomenti di respiro etico che riflettono sulla condizione delle persone, sia come individui che come membri della societ\u00e0 umana. Lo stile di Szymborska si caratterizza per l'introspezione intellettuale, l'arguzia e la succinta ed elegante scelta delle parole. Non mancano, d'altra parte, aperte denunce di carattere universale sullo stato delle cose:\nIl critico tedesco Marcel Reich-Ranicki ha affermato: \u00ab\u00c8 la poetessa pi\u00f9 rappresentativa della sua nazione, la cui poesia lirica, ironica e profonda, tende verso la poesia lirica filosofica\u00bb. Il traduttore italiano Pietro Marchesani ha indicato nell'\"incanto\" il tratto pi\u00f9 significativo dei suoi versi. La Szymborska stessa, \u00e8 stato ricordato, individua l'origine della poesia nel silenzio."}
{"id": "65320", "revid": "125835964", "url": "https://it.wikipedia.org/wiki?curid=65320", "title": "Al Capone", "text": "Biografia.\nPrimi anni di vita.\nAl Capone nasce il 17 gennaio 1899 a Brooklyn, \"borough\" di New York, quarto dei nove figli concepiti dal barbiere Gabriele Capone (1865-1920) originario di Castellammare di Stabia, nella provincia di Napoli, e della sarta Teresa Raiola (1870-1952) nata ad Angri (SA), comune dell'Agro nocerino-sarnese. Sposatisi il 25 maggio del 1891, ambedue emigrarono nel 1895 negli Stati Uniti.\nIl giovane Capone crebbe in un ambiente povero e degradato, dove ben presto entr\u00f2 in contatto con piccole \"gang\" di microcriminalit\u00e0 minorile insieme ai fratelli Vincenzo, Ralph e Frank, dopo aver abbandonato la scuola all'et\u00e0 di undici anni. Nel 1913 Capone si trasfer\u00ec insieme ai suoi genitori a Navy Street, un'altra zona di Brooklyn, dove si un\u00ec alla \"gang\" dei South Brooklyn Rippers e poi ai Forty Thieves Juniors e ai Five Point Juniors, per poi finire nella banda criminale dei Five Points Gang sotto la guida del \"gangster\" Johnny Torrio, dove conobbe Frankie Yale e Lucky Luciano.\nNel 1917, su raccomandazione di Torrio, Capone fu assunto come buttafuori e barista nel locale Harvard Inn di Frankie Yale a Coney Island, che serviva come copertura a un bordello gestito dallo Yale stesso. Fu in questo periodo che gli fu attribuito il soprannome di \"Scarface\" (sfregiato), a causa di una cicatrice sulla guancia sinistra che gli venne causata da un certo Frank Galluccio, il quale colp\u00ec Capone con un rasoio perch\u00e9 aveva espresso commenti pesanti sulla sorella mentre si trovava all'Harvard Inn. Nel 1918 Capone spos\u00f2 una ragazza irlandese di nome Mae Coughlin, dalla quale ebbe un figlio, che venne chiamato Albert Francis. Dopo la nascita del figlio, Capone smise di lavorare per Yale e si trasfer\u00ec a Baltimora, dove lavor\u00f2 come contabile in un'impresa di costruzioni e, alla morte del padre Gabriele nel 1920, torn\u00f2 a New York al servizio di Yale.\nGli anni di Chicago.\nNel 1919 Capone venne inviato a Chicago per mettersi al servizio di Johnny Torrio, che aveva preso il controllo del \"Sindacato del crimine\" di quella citt\u00e0 dopo aver fatto assassinare il \"gangster\" Giacomo \"Big Jim\" Colosimo; il trasferimento di Capone avvenne con l'approvazione di Frankie Yale e del suo socio, il mafioso siciliano Giuseppe \"Joe\" Masseria, esponente di punta della \u00abMano Nera\u00bb.\nTorrio affid\u00f2 a Capone la gestione del \"night club\" \"Four Deuces\", che era anche uno \"speakeasy\", una bisca e un bordello. Ben presto Capone chiam\u00f2 anche il fratello Ralph ad aiutarlo nelle sue attivit\u00e0 illegali e si associ\u00f2 al \"gangster\" ebreo Jack Guzik, implicato anche lui nello sfruttamento della prostituzione, che sarebbe diventato uno dei suoi migliori amici. Il \"Sindacato\" di Torrio e Capone riusc\u00ec a controllare il South Side di Chicago, associandosi al \"gangster\" irlandese Dean O'Banion, boss della North Side Gang, e ai fratelli Genna, mafiosi siciliani che controllavano il West Side di Chicago appoggiati da Mike Merlo, presidente dell'Unione Siciliana, un gruppo che assicurava copertura politica ai \"gangster\" della citt\u00e0.\nNel 1923 William \"Big Bill\" Thompson, sindaco corrotto di Chicago appoggiato da Torrio e Capone, perse le elezioni a favore del riformista William Dever, che decise di usare il pugno di ferro contro i \"gangster\"; per queste ragioni, Torrio e Capone spostarono gran parte delle proprie attivit\u00e0 a Cicero, nell'Illinois, protetti dal sindaco corrotto Joseph Klenha, dove fissarono il loro quartier generale all'Hawthorne Hotel. Capone allora incaric\u00f2 i fratelli Ralph e Frank di aprire un bordello e una bisca, che fu chiamata \"The Ship\", a Cicero.\nIl 1\u00ba aprile 1924, a Cicero si tennero le elezioni in un clima di violenza: duecentocinquanta scagnozzi di Torrio e Capone bruciarono le case degli avversari democratici del sindaco Joseph Klenha e li picchiarono selvaggiamente davanti agli sguardi indifferenti degli abitanti. Per\u00f2, durante questi assalti, Frank, fratello di Capone, venne ucciso in uno scontro a fuoco con la polizia; Capone decise allora d'intensificare le violenze contro gli avversari politici e la polizia, in cui fin\u00ec ucciso un agente; a causa di questo clima violento, il sindaco Klenha venne rieletto. Alcune settimane pi\u00f9 tardi, Capone uccise in un bar un certo Joe Howard, un malavitoso che aveva pesantemente insultato lui e il suo amico Jack Guzik perch\u00e9 gli avevano rifiutato un prestito; il procuratore William H. McSwiggin accus\u00f2 Capone dell'omicidio ma non riusc\u00ec a farlo condannare perch\u00e9 i testimoni oculari ebbero delle \"amnesie\" nel ricordare l'identit\u00e0 dell'assassino.\nLa guerra tra bande.\nNell'aprile 1925 il \"gangster\" Dion O'Banion cominci\u00f2 a sequestrare i camion carichi di alcolici dei fratelli Genna, i quali chiesero il permesso di ucciderlo a Mike Merlo, il presidente dell'Unione Siciliana, che glielo rifiut\u00f2 perch\u00e9 non voleva fare scoppiare una guerra; qualche tempo dopo per\u00f2 O'Banion imbrogli\u00f2 anche Torrio con uno stratagemma e lo fece finire in carcere; il 10 novembre O'Banion venne assassinato dentro il suo negozio di fiori da Frankie Yale, mandato da Torrio e Capone, e da due \"killer\" dei fratelli Genna: l'omicidio avvenne due giorni dopo il decesso per cancro di Merlo, il quale non avrebbe mai acconsentito al delitto. Ai funerali di O'Banion, a cui erano presenti pi\u00f9 di ventimila persone, c'erano anche Torrio e Capone.\nIl comando della North Side Gang pass\u00f2 ai \"gangster\" Earl \"Hymie\" Weiss e George \"Bugs\" Moran, i quali decisero di vendicare l'assassinio di O'Banion cercando di uccidere Torrio, che rimase gravemente ferito in un agguato ma si salv\u00f2, decidendo di cedere il comando del \"Sindacato\" a Capone e di ritirarsi in Italia. Capone stesso per\u00f2 fu vittima di una dozzina di tentativi di omicidio da parte di Weiss e Moran, riuscendo sempre a salvarsi; invece i fratelli Genna furono decimati dalla North Side Gang e costretti a lasciare Chicago.\nNel periodo successivo Capone si rese responsabile di alcuni efferati delitti, che gli diedero notoriet\u00e0 presso l'opinione pubblica statunitense: nel dicembre 1925 uccise il \"gangster\" Richard Lonergan e due dei suoi uomini, che erano entrati in uno \"speakeasy\" di Frankie Yale a Brooklyn e lo avevano pesantemente insultato mentre si trovava l\u00ec, ospite di Yale stesso; nell'aprile 1926 il procuratore William H. McSwiggin, che in passato aveva accusato Capone di omicidio, venne assassinato in un bar di Cicero mentre era in compagnia del \"gangster\" Klondike O'Donnell, acerrimo nemico di Capone, che per\u00f2 riusc\u00ec a salvarsi dagli spari.\nPer via di questo delitto, Capone fu costretto a fuggire a Lansing, in Michigan, per poi tornare a Chicago nel luglio 1926 per affrontare le accuse di omicidio, ma le autorit\u00e0 non avevano prove sufficienti per portarlo in tribunale e lo lasciarono libero. Il 20 settembre 1926 Capone usc\u00ec illeso da un altro agguato compiuto da un gruppo di fuoco di Hymie Weiss presso il suo quartier generale all'Hawthorne Hotel di Cicero e decise di proporre una tregua alla North Side Gang, ma Weiss rifiut\u00f2, venendo per questo assassinato dai \"killer\" di Capone l'11 ottobre.\nCoinvolgimento nella guerra castellammarese.\nNel 1926 Capone fece nominare il suo socio Antonino Lombardo presidente dell'Unione Siciliana di Chicago, entrando per\u00f2 in contrasto con il suo concorrente alla nomina, il mafioso siciliano Giuseppe \"Joe\" Aiello, che aveva preso il posto dei fratelli Genna ed era sostenuto da Frankie Yale; invece Capone era appoggiato dal \"boss\" Joe Masseria, che provvide anche ad affiliarlo in Cosa Nostra nonostante non fosse di origini siciliane e fosse implicato nello sfruttamento della prostituzione, attivit\u00e0 considerata disonorevole dai mafiosi siciliani.\nNel 1927 Aiello cerc\u00f2 l'aiuto di Bugs Moran, diventato il \"boss\" della North Side Gang dopo l'uccisione di Hymie Weiss, per contrastare Capone, che rispose inviando alcuni \"killer\" che spararono contro il panificio di Aiello causando il ferimento di suo fratello Tony. Inoltre Capone ottenne l'approvazione di Joe Masseria per eliminare Frankie Yale, che aveva sostenuto Aiello e dirottava i camion carichi di alcolici destinati a Capone: il 1\u00ba luglio 1928 una squadra di \"killer\" proveniente da Chicago assassin\u00f2 Yale a colpi di mitra Thompson in una strada di Brooklyn. Nel periodo successivo Aiello scaten\u00f2 una rappresaglia contro gli associati di Capone, che fece lo stesso; infine Aiello assold\u00f2 gli uomini della North Side Gang per uccidere Antonino Lombardo e divenne cos\u00ec il presidente dell'Unione Siciliana, dopo aver fatto eliminare anche Pasquale Lolordo, sostenuto da Capone.\nCapone allora incaric\u00f2 il suo socio Jack McGurn di formare una squadra di \"killer\" per punire il suo nemico Bugs Moran, che aveva sostenuto Aiello, e and\u00f2 nella sua tenuta a Miami per avere un alibi: il 14 febbraio 1929 tre uomini di McGurn, travestiti da agenti di polizia e accompagnati da due uomini in abiti civili, simularono un'irruzione in un garage al 2122 di North Clark Street, sede del quartier generale della North Side Gang, e allinearono i sette \"gangster\" presenti lungo una parete, come per un normale controllo di polizia, fucilandoli poi alla schiena con mitra Thompson, un fucile da caccia e una rivoltella; tuttavia i \"killer\" non trovarono Bugs Moran nel garage perch\u00e9 arriv\u00f2 proprio durante la loro irruzione e riusc\u00ec a fuggire. Il massacro, che venne denominato strage di San Valentino dalla stampa, suscit\u00f2 molto clamore presso l'opinione pubblica statunitense e accrebbe la sinistra \"fama\" di Capone.\nIl 20 marzo 1929 Capone venne convocato davanti a un \"grand jury\" per rispondere sui fatti di sangue di Chicago. Mentre lasciava l'aula, venne arrestato dagli agenti per oltraggio alla corte, ma pag\u00f2 una cauzione di e venne rilasciato. Nello stesso periodo Capone attir\u00f2 in una trappola Giovanni \"John\" Scalise, Alberto Anselmi e Giuseppe \"Joe\" Giunta, tre mafiosi siciliani che gli stavano causando problemi: li invit\u00f2 a cena e poi li uccise con una mazza da baseball, prima che i suoi uomini li finissero a colpi di pistola.\nNel maggio 1929 Capone partecip\u00f2 a un incontro ad Atlantic City, a cui erano presenti \"gangster\" italiani ed ebrei, che concordarono strategie comuni per una divisione del contrabbando di alcolici e gettarono le basi per la creazione di un \"Sindacato nazionale del crimine\"; il 17 maggio per\u00f2 Capone e la sua guardia del corpo vennero arrestati a Filadelfia per il possesso di armi illegali e condannati a un anno di carcere ciascuno. Capone per\u00f2 venne rilasciato il 17 marzo 1930 per buona condotta, dopo aver scontato solo nove mesi.\nNell'ottobre 1930, Capone venne autorizzato da Joe Masseria a eliminare Aiello, che si era associato a Salvatore Maranzano, capo della fazione opposta a Masseria nel quadro della cosiddetta guerra castellammarese. Nel 1931, dopo l'uccisione di Masseria, Capone stesso ospit\u00f2 a Chicago un incontro a cui furono invitati i \"boss\" di tutte le famiglie degli Stati Uniti per discutere le implicazioni della vittoria di Maranzano, che in quell'occasione si fece eleggere \u00abcapo dei capi\u00bb.\nIl processo per evasione fiscale.\nNel 1930 Capone fu dichiarato \"nemico pubblico numero uno\" dalla stampa statunitense e da J. Edgar Hoover, che lo inser\u00ec nella lista dei criminali pericolosi dell'FBI. Andrew Mellon, segretario del Dipartimento del tesoro statunitense ordin\u00f2 a Eliot Ness di catturarlo, facendo nascere cos\u00ec la squadra degli \"intoccabili\", i quali intercettarono le telefonate ed esaminarono tutte le transazioni finanziarie dei soci di Capone per incastrarlo, intraprendendo anche sequestri di carichi di alcolici. Le prove raccolte da Ness e dalla sua squadra portarono alla formazione di un \"grand jury\", che incrimin\u00f2 Capone, suo fratello Ralph, i suoi sodali Jack Guzik e Frank Nitti insieme ad altri \"gangster\" del \"Sindacato\" di Chicago per evasione fiscale e violazione del Volstead Act, la legge sul proibizionismo.\nIl 6 ottobre 1931 Capone si present\u00f2 in un tribunale federale per l'inizio del suo processo; i suoi sodali si erano procurati l'elenco dei potenziali giurati popolari e cominciarono a corromperli con ogni mezzo possibile, ma all'ultimo momento la giuria fu sostituita da una completamente nuova, che venne messa sotto protezione. Il 17 ottobre la nuova giuria giudic\u00f2 Capone colpevole solo di una parte delle imputazioni per evasione fiscale, condannandolo comunque a undici anni di carcere e a una pesante multa di 50\u00a0000 dollari.\nGli ultimi anni e la morte.\nCapone venne inviato nel penitenziario di Atlanta, in Georgia, dove condusse una vita migliore rispetto al resto dei carcerati perch\u00e9 disponeva di lussi e privilegi e aveva la possibilit\u00e0 di continuare a governare i suoi interessi anche dalla reclusione. Ma nell'agosto 1934 fu trasferito nel nuovo carcere di Alcatraz, dove ricevette un trattamento pi\u00f9 duro e tutti i contatti con l'esterno vennero interrotti. Nel 1938 i medici diagnosticarono a Capone una forma di sifilide, contratta in et\u00e0 giovanile, e lo fecero ricoverare nella sezione ospedale di Alcatraz, dove trascorse tutto l'anno. Infine, nel novembre 1939, Capone torn\u00f2 in libert\u00e0, dopo che la sua condanna era stata ridotta a sei anni e cinque mesi per buona condotta e per crediti di lavoro in carcere.\nAffetto da una demenza derivata dalla sifilide, venne fatto ricoverare dalla moglie Mae in un ospedale di Baltimora, dal quale venne dimesso nel marzo 1940. Dopo aver lasciato Baltimora, Capone si ritir\u00f2 nella sua tenuta di Miami, dove continu\u00f2 le cure. Il 25 gennaio 1947, venne colpito da un \"ictus\" e da una polmonite causati dalla malattia, che lo portarono alla morte all'et\u00e0 di 48 anni. Capone venne seppellito al Mount Carmel Cemetery di Chicago.\nInfluenza sui media.\nIl personaggio, per la sua particolare storia e per alcuni suoi lati caratteriali, ben si prestava a divenire oggetto di interesse di certa letteratura popolare e di qualche opera cinematografica. Sullo schermo la sua figura \u00e8 stata interpretata, fra gli altri, da Jason Robards, Rod Steiger, Ben Gazzara e Robert De Niro, talvolta indirettamente evocata, come per il film \"The Untouchables - Gli intoccabili\", incentrato sull'opera degli agenti federali che riuscirono a neutralizzarlo.\nI pi\u00f9 celebri film che ne parlano sono sicuramente i due \"Scarface\": il primo, diretto da Howard Hawks e interpretato da Paul Muni, si ispira al romanzo omonimo, che per motivi di copyright non usava i veri nomi dei personaggi (qui Capone \u00e8 Tony Camonte); il secondo \u00e8 il pi\u00f9 celebre \"Scarface\", scritto da Oliver Stone, diretto da Brian DePalma e interpretato da Al Pacino. In questo remake i fatti raccontati sono gli stessi del film di Hawks, che viene romanzato e trasportato nell'America degli anni ottanta, cambiando il traffico di alcol con il traffico di cocaina. Il protagonista \u00e8 ribattezzato Tony Montana (che si richiama al celebre giocatore di football Joe Montana) ed \u00e8 un immigrato cubano.\nNel 2020 esce il film Capone, che parla del quarantasettenne Al Capone che, dopo dieci anni di carcere, inizia a soffrire di demenza e viene perseguitato dal suo passato violento. Ha come regista Josh Trank e gli attori principali sono Linda Cardellini, Matt Dillon, Tom Hardy. \nDal 2010 al 2014 \u00e8 stato interpretato dall'attore inglese Stephen Graham nella serie televisiva \"Boardwalk Empire\", prodotta da Martin Scorsese."}
{"id": "65321", "revid": "6923", "url": "https://it.wikipedia.org/wiki?curid=65321", "title": "Scheda AirPort", "text": "Le schede AirPort sono schede di espansione per i computer Macintosh progettate e commercializzate da Apple. Queste schede consentono ai computer in cui sono installate di accedere alle reti senza fili WLAN basate su standard IEEE 802.11b e IEEE 802.11g.\nLa prima famiglia di schede AirPort venne presentata il 21 luglio 1999 e rendeva compatibili tutti i computer Macintosh in produzione con le reti senza fili a standard IEEE 802.11b. Queste schede supportavano la cifratura WEP a 40 bit.\nNel novembre nel 2001 Apple present\u00f2 una nuova versione delle schede AirPort. Queste schede oltre a ridurre la potenza dissipata durante la trasmissione supportavano anche la cifratura WEP a 128 bit.\nNel gennaio del 2003 \u00e8 stata presentata la versione denominata Extreme, che supporta anche il protocollo IEEE 802.11g, innalzando la velocit\u00e0 di trasmissione fino a 54 Mbit/s ma riducendo la distanza operativa che passava da circa 50 metri a circa 15 metri. Se il ricevitore era oltre la distanza massima del protocollo a 54 Mbit la base commutava automaticamente la velocit\u00e0 portandola a 11 Mbit."}
{"id": "65324", "revid": "1226", "url": "https://it.wikipedia.org/wiki?curid=65324", "title": "Stato pontificio", "text": ""}
{"id": "65325", "revid": "124961673", "url": "https://it.wikipedia.org/wiki?curid=65325", "title": "Flavio Claudio Giuliano", "text": "Membro della dinastia costantiniana, fu Cesare in Gallia dal 355; un pronunciamento militare nel 361 e la contemporanea morte del cugino Costanzo II lo resero imperatore fino alla morte, avvenuta nel 363 durante la campagna militare in Persia. Non and\u00f2 a Roma nel suo breve regno, ma govern\u00f2 da Milano prima e poi da Costantinopoli, capitale ufficiale dal 330.\nPer distinguerlo da Didio Giuliano o da Giuliano di Pannonia, usurpatore dell'epoca di Carino, fu chiamato anche \"Giuliano II\", \"Giuliano Augusto\", \"Giuliano il Filosofo\" o Giuliano l\"Apostata\" dai cristiani, che lo presentarono come un persecutore ma, per quanto personalmente avverso al cristianesimo, non ci furono comunque mai persecuzioni anticristiane (anche se vennero emanate dall'imperatore politiche discriminatorie contro i cristiani). Giuliano manifest\u00f2 tolleranza nei confronti delle altre religioni, compreso l'ebraismo, al punto da ordinare la ricostruzione del tempio ebraico di Gerusalemme secondo un programma di ripristino e rafforzamento dei culti religiosi locali a scapito del monoteismo cristiano; il tentativo di ricostruzione per\u00f2 venne abbandonato.\nIn campo fiscale e amministrativo Giuliano prosegu\u00ec la politica che aveva tenuto quando governava la Gallia. Ridusse il carico fiscale, combatt\u00e9 la corruzione burocratica attraverso una pi\u00f9 attenta selezione degli impiegati e cerc\u00f2 di ridare un ruolo all'amministrazione delle citt\u00e0.\nCon la morte di Giuliano si estinse la dinastia degli imperatori costantiniani e si concluse l'ultimo tentativo di espansione imperiale occidentale in Oriente.\nGiuliano scrisse numerose opere di carattere filosofico, religioso, polemico e celebrativo, in molte delle quali critic\u00f2 il cristianesimo. La sua ispirazione filosofica fu in gran parte neoplatonica.\nBiografia.\nOrigini familiari.\nQuando Costantino I prese il potere nel 306, prima cura di sua madre Elena, l'ex-locandiera e concubina di Costanzo Cloro che questi aveva abbandonato per Teodora, fu di far allontanare dalla corte i fratellastri del figlio, Dalmazio, Annibaliano e Giulio Costanzo fino a Tolosa, nella Gallia Narbonense, citt\u00e0 che gi\u00e0 allora vantava di essere un prestigioso centro di cultura. Questi erano i figli di Costanzo Cloro e della seconda moglie Flavia Massimiana Teodora, figliastra dell'imperatore Massimiano (bisnonno acquisito di Giuliano), e quindi sorellastra dell'imperatore Massenzio, il rivale sconfitto da Costantino al Ponte Milvio, del quale Giuliano era pronipote.\nVenti anni dopo, quando Elena fu insignita dal figlio del titolo di Augusta, Giulio Costanzo era in Italia, sposo della nobile romana Galla, che gli diede tre figli, il minore dei quali, Gallo, era nato in Etruria verso il 325. Giulio Costanzo, dopo aver soggiornato a Corinto ed esser rimasto vedovo, si ritrov\u00f2 a Nicomedia presso la propria sorella Costanza, vedova dell'imperatore Licinio, dove un posto influente era occupato dal patrizio Giulio Giuliano, gi\u00e0 governatore d'Egitto e prefetto del pretorio dal 316 al 324. Amante delle lettere e parente del vescovo Eusebio di Nicomedia, Giulio Giuliano aveva fatto impartire al suo schiavo Mardonio un'educazione di prim'ordine e a lui aveva affidato l'istruzione della propria figlia Basilina.\nGiulio Costanzo ottenne il consenso della famiglia alle nozze con Basilina, che furono benedette dal vescovo Eusebio, e dalla loro unione a Costantinopoli, alla fine del 331 nacque Flavio Claudio Giuliano: era stato chiamato Giuliano come il nonno materno, Flavio come tutti i membri della famiglia di Costantino, e Claudio come il preteso fondatore della dinastia costantiniana, Claudio II il Gotico, secondo quanto propagandava l'attuale dominatore del mondo occidentale allo scopo di nobilitare le oscure origini dei propri genitori.\nBasilina mor\u00ec pochi mesi dopo il parto: si disse poi che aveva sognato di dare alla luce un nuovo Achille, senza aver saputo se interpretare in senso ben augurante la premonizione della nascita di un figlio bens\u00ec eroico, ma di vita breve e dalla morte violenta. Giuliano port\u00f2 con s\u00e9 la nostalgia di una figura che non pot\u00e9 conoscere e le dedicher\u00e0 un giorno una citt\u00e0 di nuova fondazione, Basilinopoli.\nDopo la morte della madre, negli ultimi anni del suo regno, Costantino adott\u00f2 una politica di conciliazione verso l'altro ramo della famiglia imperiale, concedendole funzioni di responsabilit\u00e0 nella gestione del potere. Nel 333 il figlio di Teodora, Dalmazio, fu nominato console, poi l'omonimo figlio fu fatto Cesare e infine l'altro figlio Annibaliano, insignito dell'inconsueto titolo di \"Re dei Re\", fu inviato a vigilare sulle insicure frontiere partiche: Giuliano era cos\u00ec divenuto nipote di tre imperatori e cugino di quattro Cesari.\nLa morte improvvisa di Costantino nel maggio del 337 apr\u00ec una tragica successione. Secondo Filostorgio, Costantino fu avvelenato dai suoi fratelli mentre si trovava nei pressi di Nicomedia. Scoperta la congiura l'imperatore redasse un testamento e lo consegn\u00f2 a Eusebio di Nicomedia ordinando di consegnarlo solo nelle mani di uno dei suoi eredi diretti. Nel testamento Costantino chiedeva giustizia per la sua morte e divideva l'impero tra i suoi figli. Le altre fonti non parlano dell'avvelenamento di Costantino ma citano esplicitamente che il testamento fu consegnato nelle mani del figlio Costanzo, che si trovava in Oriente e fu il primo a raggiungere Nicomedia. Costui, o, con il suo avallo, i suoi generali, fece sterminare tutti i discendenti maschi di Costanzo Cloro e di Teodora: il padre, il fratellastro maggiore, uno zio e sei cugini di Giuliano furono soppressi. Furono risparmiati Giuliano, allora di soli sei anni, e l'altro suo fratellastro Gallo, forse perch\u00e9, malato, lo si ritenne in fin di vita. Naturalmente il ricordo della strage non abbandoner\u00e0 mai Giuliano: \u00abTutto quel giorno fu una carneficina e per l'intervento divino la maledizione tragica si avver\u00f2. Si divisero il patrimonio dei miei avi a fil di spada e tutto fu messo a soqquadro\u00bb, dicendosi convinto che fosse stato il dio Elio a condurlo lontano \u00abdal sangue, dal tumulto, dalle grida e dai morti\u00bb.\nDivenuto adulto, Giuliano rintraccer\u00e0 nella bramosia di potere di Costantino l'origine di tutti i mali dei suoi discendenti: \u00abignorante com'era\u00bb, Costantino credeva \u00abche bastasse avere un gran numero di figli per conservare la sostanza\u00bb che aveva accumulato \u00absenza intelligenza\u00bb, non preoccupandosi \u00abdi fare in modo che i figli fossero educati da persone sagge\u00bb, cos\u00ec che ciascuno dei suoi figli continu\u00f2 a comportarsi come il padre, col desiderio di \u00abpossedere tutto da solo a danno degli altri\u00bb.\nFormazione di Giuliano.\nPrimi studi.\nI tre figli di Costantino si divisero il regno, assumendo il titolo di Augusto: il secondogenito Costanzo II, che aveva posto un'ipoteca sul regno avendo presenziato, unico dei fratelli, ai funerali del padre, ottenne le ricche province orientali; il primogenito Costantino II quelle occidentali, esclusa l'Italia, che con l'Africa e i Balcani furono assegnate al terzogenito Costante I, subordinato al fratello maggiore e privato del diritto di emanare leggi.\nCostanzo II allontan\u00f2 dalla corte i cugini superstiti: Gallo fu mandato a Efeso, mentre Giuliano, privato dei beni paterni, fu trasferito a Nicomedia, nei cui dintorni la nonna materna possedeva una villa ove il bambino trascorreva le estati: \u00abin quella profonda calma ci si poteva sdraiare e leggere un libro e di tanto in tanto riposare gli occhi. Quando ero un bambino, quella casa mi sembrava il luogo di villeggiatura pi\u00f9 bello del mondo\u00bb. Fu uno dei periodi pi\u00f9 felici della sua esistenza: affidato per poco tempo alle cure del vescovo Eusebio, che gi\u00e0 nell'autunno del 337 fu promosso alla cattedra di Costantinopoli, a Nicomedia avvenne un incontro che avr\u00e0 grande importanza per la sua formazione, quello con l'eunuco Mardonio, gi\u00e0 precettore della madre, il quale fu incaricato di provvedere alla sua istruzione.\nMardonio era un vecchio scita\u00a0\u2013 cos\u00ec in Oriente erano chiamati i Goti\u00a0\u2013 da molti anni perfettamente integrato nella societ\u00e0 tardo-antica, il quale provava per la cultura greca un'autentica venerazione: da lui Giuliano apprese la letteratura classica e soprattutto Omero, che gli apr\u00ec la fantasia sul mondo favoloso dell'epica attraverso una costante e rigorosa applicazione. Secondo l'uso pedagogico del tempo, ritenuto il pi\u00f9 adatto alla formazione di una vera persona colta, Giuliano doveva imparare a memoria lunghi passi di Omero e di Esiodo, in modo che quell'universo poetico, morale, civile e religioso si imprimesse intimamente nel suo spirito e, con l'ausilio poi della conoscenza della prosa oratoria dei Demostene e degli Isocrate, egli finisse con il pensare e l'esprimersi secondo la mentalit\u00e0 e il linguaggio della tradizione classica.\nGiuliano stesso ricorder\u00e0 quegli anni di apprendistato: \u00abil mio pedagogo m'insegn\u00f2 a tenere gli occhi a terra, quando andavo a scuola [...] egli elaborava e quasi scolpiva nel mio animo ci\u00f2 che allora non era affatto di mio gusto ma che, a forza d'insistere, fin\u00ec per farmi parer gradito, abituandomi a chiamare seriet\u00e0 l'essere rozzo, saggezza l'essere insensibile, e forza d'animo il resistere alle passioni [...] mi ammoniva dicendomi: \u2013 Non lasciarti trascinare dai tuoi coetanei che frequentano i teatri ad appassionarti per gli spettacoli. Ami le corse dei cavalli? Ce n'\u00e8 una bellissima in Omero. Prendi il libro e leggi. Ti parlano di mimi e danzatori? Lascia dire. Danzano assai meglio i giovinetti Feaci. E l\u00e0 troverai il citaredo Femio e il cantore Demodoco. E leggere, in Omero, certe descrizioni di alberi \u00e8 pi\u00f9 piacevole che vederli dal vero: \"Io vidi a Delo, presso l'ara di Apollo, un giovane virgulto di palma ergersi al cielo\". E leggerai della selvosa isola di Calipso, dell'antro di Circe e del giardino di Alcinoo\u00bb.\nMorti ormai, nel 341, sia il vescovo Eusebio sia Costantino II, il quale era venuto a conflitto armato col fratello Costante I, l'imperatore Costanzo, forse sospettando che il fratello superstite potesse utilizzare i due cugini ai suoi danni, invi\u00f2 Gallo e Giuliano nell'estremit\u00e0 della Cappadocia, nella tenuta imperiale di \"Macellum\": privato dell'amato precettore Mardonio, con un fratellastro diversissimo da lui per carattere e interessi, Giuliano fu mantenuto per sei anni in un lussuoso ma opprimente isolamento: \u00abche cosa dovrei dire dei sei anni passati in quel podere altrui, come coloro che i Persiani tengono sotto guardia nelle fortezze, senza che nessun estraneo si avvicinasse, n\u00e9 fosse concesso a nessuno degli antichi conoscenti di farci visita? Vivevamo esclusi da ogni serio insegnamento, da ogni libera conversazione, allevati in mezzo a uno splendido servitorame, esercitandoci con i nostri schiavi come con dei colleghi\u00bb. I loro sorveglianti avevano anche il compito di dare, dei tragici avvenimenti che avevano segnato la loro infanzia, la versione \"ufficiale\", che naturalmente escludeva ogni responsabilit\u00e0 di Costanzo.\nIl \u00abpoco serio insegnamento\u00bb fu probabilmente lo studio dell'Antico e del Nuovo Testamento, al quale peraltro egli dovette interessarsi e fare rapidi progressi, se \u00e8 vero che presto non ci fu pi\u00f9 niente da insegnargli. Uno dei suoi insegnanti fu il vescovo Giorgio di Cappadocia, un ariano presentato dalle fonti antiche come un arrivista intrigante. Non per\u00f2 un ignorante, come sosteneva il suo rivale ortodosso Atanasio, dal momento che Giorgio possedeva un'eccellente biblioteca non solo di autori cristiani, della quale Giuliano approfitt\u00f2 volentieri e, dopo la morte di Giorgio, nel 362, cerc\u00f2 di farsi mandare da Alessandria ad Antiochia. Se non si dubita che allora Giuliano fosse sinceramente cristiano, non \u00e8 dato sapere con quanta intima convinzione Giuliano avesse aderito alla religione cristiana che profess\u00f2, come dice, fino ai venti anni, e si ignora se egli abbia mai ricevuto il battesimo.\nNel 347 i due giovani fratellastri ricevettero una breve visita di Costanzo: probabilmente l'imperatore rimase favorevolmente impressionato dal loro comportamento, perch\u00e9 alla fine dell'anno richiam\u00f2 Gallo a corte e, poco dopo, anche Giuliano. A Costantinopoli fu riaffidato a Mardonio e incominci\u00f2 gli studi superiori sotto il grammatico pagano Nicocle di Sparta, colto ellenista che interpretava allegoricamente i poemi omerici, il quale gli impart\u00ec, oltre a lezioni di metrica, di semantica e di critica letteraria, anche insegnamenti di storia, di geografia e di mitologia.\nNicocle sar\u00e0 con Giuliano alla corte di Antiochia e, sempre fedele a s\u00e9 stesso e all'imperatore, porter\u00e0 a suo rischio il lutto per la sua morte, diversamente dall'altro maestro di retorica Ecebolio, un cristiano che si fece pagano per compiacerlo, salvo tornare al cristianesimo dopo la scomparsa di Giuliano. Forse Giuliano pensava a lui scrivendo che certi retori, \u00abquando non hanno nulla da dire e nulla potendo ricavare dalla propria materia, continuano a tirare in ballo Delo e Latona con i suoi figli e poi \"i cigni dallo stridulo canto echeggiante tra gli alberi\" e \"i prati rugiadosi folti d'alte erbe\" [...] Quando mai Isocrate se ne serv\u00ec nei suoi panegirici? Quando mai lo fecero gli altri autori dell'antichit\u00e0 i quali, a differenza di quelli di oggi, erano sinceramente votati alle Muse?\u00bb.\nSvolta neoplatonica.\nGiuliano, a vent'anni, era \u00abdi media statura, con i capelli lisci, un'ispida barba a punta, con begli occhi lampeggianti, segno di viva intelligenza, le sopracciglia ben marcate, il naso diritto e la bocca piuttosto grande, con il labbro inferiore pendulo, il collo grosso e curvo, le spalle larghe, ben fatto dalla testa ai piedi, cos\u00ec da essere eccellente nella corsa\u00bb. Era di carattere estroverso, di modi semplici e si faceva avvicinare volentieri, senza mostrare l'alterigia e il distacco comuni ai personaggi d'alto rango.\nFu forse per timore che Giuliano divenisse troppo popolare a Costantinopoli che Costanzo, nel 351, lo allontan\u00f2 dalla corte mandandolo a studiare a Nicomedia, con la proibizione, espressa dal maestro Ecebolio, di assistere alle lezioni del rivale Libanio, il famoso retore pagano, del quale Giuliano si procur\u00f2 comunque gli appunti delle lezioni e diventandone, come mostrano le sue orazioni giovanili, un aperto imitatore, e mantenendo una chiara traccia del suo stile anche negli scritti pi\u00f9 maturi. I retori rivali Proeresio, Acacio di Cesarea e Tusciano di Frigia non esitarono a rimproverare a Giuliano la sua predilezione per l'arcaicizzante atticismo di un maestro che ostentava di ignorare le ricerche della moderna retorica.\nAl completamento della sua formazione culturale mancava ancora lo studio della filosofia: tra le scuole filosofiche in auge al tempo vi era la filosofia neoplatonica, inaugurata da Plotino e proseguita con esiti diversi dai suoi diretti allievi Porfirio e Giamblico. Tutta la realt\u00e0 \u00e8 concepita come emanazione dell'entit\u00e0 divina assoluta, l'Uno: compito supremo dell'uomo \u00e8 cercare di risalire a quell'unit\u00e0, giungendo all'assimilazione mistica con il divino. Diversi sono tuttavia i mezzi per raggiungere la conoscenza assoluta, secondo le distinte scuole filosofiche: attraverso la razionalit\u00e0 del pensiero, oppure con la contemplazione o ancora utilizzando, come la scuola inaugurata da Giamblico, la divinazione e le pratiche magiche.\nGiamblico, seguendo in questo Giuliano il Teurgo sul quale aveva scritto dei commentari, aveva introdotto nella filosofia neoplatonica una teurgia fondata sull'antica teologia degli \"Oracoli caldaici\", diffusi nel II secolo da Giuliano il Caldeo e dal figlio Giuliano il Teurgo, una disciplina spirituale nella quale era essenziale il ricorso ad azioni, a parole e suoni rituali, dal magico potere di evocare d\u00e8i e d\u00e8moni, di purificare l'anima del \"m\u00fdstes\", permettendogli infine di unirsi alla divinit\u00e0. La mantica non \u00e8 per\u00f2 una scienza o un'arte che chiunque possa apprendere: \u00e8 un dono riservato a pochi eletti.\nAlla ricerca di un uomo che avesse tali doni sapienziali, da Nicomedia Giuliano fu indirizzato a Pergamo, dove esisteva la scuola neoplatonica tenuta dal successore di Giamblico, il vecchio Edesio di Cappadocia che, a sua volta, gli consigli\u00f2 di frequentare le lezioni di due suoi allievi, Eusebio di Mindo e Crisanzio di Sardi. Dalle lezioni di Eusebio apprese l'esistenza di un teurgo di nome Massimo, apparentemente capace di strabilianti prodigi.\nConvinto di aver finalmente trovato l'uomo che cercava, nel 351 Giuliano si rec\u00f2 a Efeso per incontrarlo e da lui fu prima istruito, insieme con Crisanzio, alla teurgia giamblica. Come scrive Libanio, da essi Giuliano \u00absent\u00ec parlare degli dei e dei d\u00e8moni, degli esseri che, in verit\u00e0, hanno creato questo universo e lo mantengono in vita, apprese che cos'\u00e8 l'anima, da dove viene, dove va, ci\u00f2 che la fa cadere e ci\u00f2 che la risolleva, ci\u00f2 che la deprime e ci\u00f2 che la esalta, che cosa sono per essa la prigionia e la libert\u00e0, come pu\u00f2 evitare l'una e raggiungere l'altra. Allora egli respinse le sciocchezze alle quali aveva creduto fino ad allora per insediare nel suo animo lo splendore della verit\u00e0\u00bb. e fu infine iniziato ai misteri di Mitra.\nIl rito d'iniziazione costituiva un'esperienza emotivamente molto intensa, del quale \u00e8 possibile solo immaginare la scenografia: \u00abl'oscurit\u00e0 attraversata da improvvisi lampi di luce, lunghi silenzi rotti da mormorii, voci, grida, e poi il frastuono di musiche cadenzate da un ritmo ripetitivo, profumi d'incenso e di altre fragranze, oggetti animati da formule magiche, porte che si spalancano e si chiudono da sole, statue che si animano e tanto fuoco di torce\u00bb.\nFu questo il primo dei sette gradi del percorso iniziatico ai misteri, il cui scopo era la ricerca della perfezione spirituale e morale, da svolgere secondo un'ascesa planetaria che doveva condurre l'anima purificata dell'iniziato fino alla sfera delle stelle fisse, il \u00abregno divino posto al di l\u00e0 del tempo e dello spazio che condizionano con le loro leggi la sfera cosmica e umana. Giunto nello stadio finale dell\"apogenesis\", libero ormai dal ciclo di morte e rinascita \u2013 o, in termini mitraici, compiutamente salvato \u2013 il \"pater\" era al sicuro per l'eternit\u00e0\u00bb.\nGiuliano vorr\u00e0 un giorno con s\u00e9 Massimo eleggendolo a sua guida spirituale. Con l'iniziazione ai misteri del \"Sole invitto\", egli realizz\u00f2 un'aspirazione cui tendeva fin da bambino: \u00abfin da fanciullo fu insito in me un immenso amore per i raggi del dio, e alla luce eterea indirizzavo il pensiero tanto che, non stanco di guardare sempre al Sole, se uscivo di notte con un cielo puro e senza nubi, subito, dimentico di tutto, mi volgevo alle bellezze celesti [...]\u00bb, e insieme credette di cogliere, della propria esistenza, la necessit\u00e0 che la rendeva parte essenziale del tutto: \u00abchi non sa trasformare, ispirato da divina frenesia, la pluralit\u00e0 di questa vita nell'essenza unitaria di Dioniso [...] corre il rischio di vedere la propria vita scorrere via in molteplici direzioni, e con ci\u00f2 sfrangiarsi e svanire [...] verr\u00e0 per sempre privato della conoscenza degli d\u00e8i che io giudico pi\u00f9 preziosa del dominio del mondo intero\u00bb.\nIntanto, nel 350, nuovi scenari politici e militari erano apparsi in Occidente: il comandante della guardia imperiale Magnenzio aveva spodestato e ucciso l'imperatore Costante. Per reagire a questa inattesa minaccia, Costanzo ritenne necessario fare appello ai parenti pi\u00f9 prossimi: il 15 marzo 351 nomin\u00f2 \"cesare\" Gallo facendolo sposare, a suggello di una pur precaria alleanza, con la sorella Costanza e affidandogli il controllo dei territori orientali dell'Impero, partendo poi ad affrontare in una guerra, difficile ma infine vittoriosa, l'usurpatore Magnenzio.\nGallo, in viaggio per Antiochia, si ferm\u00f2 a Nicomedia, dove nel frattempo Giuliano aveva fatto ritorno, ed ebbe il sospetto delle nuove suggestioni filosofiche e religiose del fratellastro: per avere pi\u00f9 chiari ragguagli su questa circostanza, invi\u00f2 subito dopo a Giuliano l'ariano Aezio, fondatore della setta degli Anomei, e pertanto sostenitore della natura soltanto umana di Cristo, perch\u00e9 gli riferisse del suo comportamento. Giuliano, pur intenzionato a nascondere la sua svolta spirituale facendosi passare per cristiano praticante\u00a0\u2013 tanto da farsi nominare lettore della chiesa di Nicomedia\u00a0\u2013 s'intese amabilmente con questo intelligente teologo il quale, pur avendo probabilmente compreso i segreti convincimenti del giovane principe, invi\u00f2 a Gallo rapporti rassicuranti sul conto di Giuliano, il quale, una volta imperatore, lo ospiter\u00e0 pi\u00f9 volte a corte.\nDel resto, era ben difficile, al di l\u00e0 di ogni precauzione, non venire a conoscenza delle opinioni di Giuliano che in quel periodo intratteneva nella casa di Nicomedia e nelle vicina villa ereditata dalla nonna una numerosa compagnia di \u00abamici delle Muse e degli altri dei\u00bb in lunghe conversazioni rallegrate dal vino della sua vigna. Dalle lettere di Giuliano si conoscono alcuni nomi dei suoi convitati: Libanio, il retore Evagrio, amico di Massimo, Seleuco, che diventer\u00e0 sommo sacerdote e scrisse due libri sulla sua campagna partica, lo scrittore Alipio e \u00abla meravigliosa Arete\u00bb, discepola di Giamblico, che forse inizi\u00f2 Giuliano ai misteri frigi. In quei conviti non si mancava di formulare progetti nel caso non impossibile che un giorno Giuliano salisse al soglio dell'Impero: \u00abegli ambiva a dare ai popoli la loro prospettiva perduta e soprattutto il culto degli dei. Ci\u00f2 che pi\u00f9 commuoveva il suo cuore erano i templi rovinati, le cerimonie proibite, gli altari rovesciati, i sacrifici soppressi, i sacerdoti esiliati, le ricchezze dei santuari distribuite a persone miserabili\u00bb.\nQueste speranze sembrarono avere una brusca e definitiva fine. Costanzo II, informato degli eccessi criminali ai quali Gallo e la moglie Costantina si abbandonavano ad Antiochia, nell'autunno del 354 invit\u00f2 la coppia a \"Mediolanum\" (Milano): mentre Costantina, colta da febbri, moriva in Bitinia durante il viaggio, Gallo, quando arriv\u00f2 nel Norico, a Petovio \u2013 l'attuale Ptuj \u2013 fu trascinato fino a Fianona, presso Pola, e decapitato nel carcere dove gi\u00e0 Crispo era stato fatto uccidere dal padre Costantino. Quanto a Costantina, era attesa da un curioso destino postumo: questa \u00absingolare eroina, che fece scorrere, lei sola, pi\u00f9 sangue umano di quanto ne avrebbero versato molte bestie feroci\u00bb, fu santificata in quanto \u00abvergine\u00bb e i suoi resti depositati in un celebre mausoleo romano a lei intitolato, dove sar\u00e0 inumata anche la sorella Elena, moglie di Giuliano.\nGiuliano, scrivendo successivamente su quei fatti, attenu\u00f2 le responsabilit\u00e0 di Gallo nelle vicende di cui sarebbe stato responsabile, considerando che il fratello fosse stato provocato e non ritenendolo meritevole della condanna a morte; egli rileva anche come non gli fosse stato nemmeno consentito di difendersi in un regolare processo e sottolinea la nefasta influenza dei funzionari della corte di Costanzo, il \"praepositus sacri cubiculi\" Eusebio, innanzi tutto, il \"tribunus scutariorum\" Scudilone, il \"comes domesticorum\" Barbazione, l\"agens in rebus\" Apodemio e il \"notarius\" Pentadio.\nSubito dopo l'esecuzione di Gallo, Giuliano fu convocato a \"Mediolanum\". Si pu\u00f2 immaginare con quale animo intraprendesse il viaggio, durante il quale volle visitare un luogo caro alla sua fantasia, la Ilio cantata da Omero, dove Pegasio, un vescovo che si definiva cristiano ma che segretamente \u00abadorava il Sole\u00bb, favoriva il culto di Ettore, la cui statua di bronzo \u00abbrillava, tutta lucida d'olio\u00bb e accompagn\u00f2 Giuliano a visitare il tempio di Atena e la presunta tomba di Achille.\nDall'Anatolia s'imbarc\u00f2 per l'Italia: giunto a \"Mediolanum\", fu incarcerato e, senza poter ottenere udienza dall'imperatore, gli furono rivolte le accuse di aver tramato con Gallo ai danni di Costanzo e persino di avere, adolescente, lasciato Macellum senza autorizzazione. L'inconsistenza delle accuse, l'intercessione dell'influente retore Temistio e l'intervento della generosa e colta imperatrice Eusebia posero fine dopo sei mesi alla prigionia di Giuliano, al quale fu imposto di risiedere ad Atene, dove giunse nell'estate del 355. Nessun'\"imposizione\" lo avrebbe potuto gratificare di pi\u00f9: era \u00abcome se Alcinoo, dovendo punire un Feace colpevole, l'avesse messo in prigione nei propri giardini\u00bb.\nLa grande citt\u00e0, pur spogliata durante i secoli di buona parte dei suoi capolavori d'arte e priva degli straordinari personaggi che l'avevano resa la capitale intellettuale del mondo occidentale, manteneva tuttavia intatta la suggestione che derivava dalle sue memorie e rimaneva un centro di cultura favorito dai numerosi studenti che frequentavano le sue scuole. Molto successo aveva l'insegnamento della retorica, gi\u00e0 tenuto da Giuliano il Sofista, e ora dal suo vecchio allievo, il cristiano armeno Proeresio, prodigioso oratore che aveva per rivale il pagano Imerio, stabilitosi ad Atene dall'originaria Prusia, e iniziatosi insieme con il figlio ai misteri eleusini.\nCome gi\u00e0 a Efeso gli aveva consigliato Massimo, Giuliano in settembre si rec\u00f2 a Eleusi, ove nel tempio di Demetra e Persefone, compiute le purificazioni di rito e incoronato di mirto, partecip\u00f2 al pasto simbolico, bevve il ciceone e conobbe il famoso ierofante che gli spieg\u00f2 il complicato simbolismo della cerimonia e lo introdusse ai misteri. Visit\u00f2 poi il Peloponneso, dicendosi convinto che la filosofia non avesse abbandonato \u00abn\u00e9 Atene, n\u00e9 Sparta, n\u00e9 Corinto e le sue sorgenti bagnano l'assetata Argo\u00bb.\nAd Atene frequent\u00f2 soprattutto il filosofo neoplatonico Prisco, l'allievo di Edesio, che lo invit\u00f2 nella sua casa e gli fece conoscere la propria famiglia: da imperatore, Giuliano lo volle con s\u00e9 e Prisco, che sar\u00e0 presente con Massimo al suo letto di morte, consolandone l'ora estrema, \u00abgiunto all'estrema vecchiezza, scomparve insieme ai templi greci\u00bb.\nConobbe anche, ma di sfuggita, i cristiani Basilio di Cesarea e Gregorio di Nazianzo, che di Giuliano ha lasciato un velenoso ritratto: \u00abNon prevedevo nulla di buono vedendo il suo collo sempre in movimento, le spalle sobbalzanti come piatti di una bilancia, gli occhi dallo sguardo esaltato, l'andatura incerta, il naso insolente, il riso sguaiato e convulso, i movimenti della testa senza ragion d'essere, la parola esitante, le domande poste senza ordine n\u00e9 intelligenza e le risposte che si accavallavano le une con le altre come quelle di un uomo senza cultura\u00bb. Ma se non si tiene conto, in questo ritratto, della voluta caricatura, resta semplicemente la comune immagine di un uomo timido, goffo quando si sente osservato e che si emoziona e arrossisce quando deve parlare in pubblico.\nGi\u00e0 nell'autunno di quel 355 gli giunse inaspettato l'ordine di presentarsi ancora a \"Mediolanum\". \u00c8 comprensibile che il comando di un capriccioso e sospettoso tiranno come Costanzo dovesse turbarlo profondamente: \u00abChe torrenti di lacrime ho versato\u00bb \u2013 scriver\u00e0 agli Ateniesi \u2013 \u00abche gemiti, le mani levate verso l'Acropoli della vostra citt\u00e0, invocando Athena [...] La dea stessa sa meglio di chiunque che ad Atene le ho chiesto di morire piuttosto che tornare a corte. Ma lei non ha tradito il suo supplice e non lo ha abbandonato [...] Mi ha guidato ovunque e ovunque mi ha inviato gli angeli custodi di Elio e di Selene\u00bb.\nGiuliano Cesare.\nMentre in ottobre Giuliano veleggiava alla volta dell'Italia, Costanzo II si sbarazzava con l'inganno e l'assassinio del generale Claudio Silvano, comandante delle legioni stanziate in Gallia, il sesto usurpatore del suo regno. Ma i problemi con le temibili trib\u00f9 germaniche, in quella regione di confine, si erano aggravati: Franchi e Alemanni superavano le frontiere conquistando le piazzeforti romane, mentre a est i Quadi entravano in Pannonia e in Oriente i Sasanidi premevano sull'Armenia, e ancora una volta Giuliano fu fatto aspettare alle porte di \"Mediolanum\", quasi che la corte stesse decidendo in quei giorni del suo destino.\nIn una notte passata nell'angosciosa incertezza di una sorte che temette segnata, si appell\u00f2 agli d\u00e8i, che nel suo pensiero gli parlarono, rimproverandolo: \u00abTu che ti consideri un uomo stimabile, un saggio e un giusto, ti vuoi sottrarre alla volont\u00e0 degli dei, non permetti che dispongano di te a loro piacimento? Dov'\u00e8 il tuo coraggio? Che te ne fai? C'\u00e8 da ridere: eccoti pronto a strisciare e adulare per paura della morte, mentre \u00e8 tua facolt\u00e0 gettarti tutto alle spalle e lasciare che gli d\u00e8i facciano come vogliono, affidando loro la cura di occuparsi di te, proprio come suggerisce Socrate: fare, nella misura del possibile, ci\u00f2 che dipende da te, e tutto il resto rimetterla a loro; non cercare di ottenere nulla ma ricevere con semplicit\u00e0 quello che loro ti danno\u00bb.\nE Giuliano attribu\u00ec a questo suo abbandono alla volont\u00e0 divina la decisione che la corte prese nei suoi riguardi. Su consiglio di Eusebia, a Giuliano fu concessa la porpora di \"Cesare\" che Costanzo gli vest\u00ec il 6 novembre 355 a \"Mediolanum\" dinanzi alle truppe schierate: \u00abUna giusta ammirazione accolse il giovane Cesare, raggiante di splendore nella porpora imperiale. Non si cessava di contemplare quegli occhi terribili e affascinanti al tempo stesso e quella fisionomia alla quale l'emozione dava grazia\u00bb. Poi prese posto sul carro di Costanzo per tornare a palazzo, mormorando, nel ricordo del destino di Gallo, il verso di Omero: \u00abPreda della morte purpurea e del destino inflessibile\u00bb.\nFinch\u00e9 rimase a corte, bench\u00e9 \"Cesare\", la sua condizione di sorvegliato non mut\u00f2: \u00abchiavistelli e guardiani alle porte, esaminate le mani dei servi perch\u00e9 nessuno mi consegnasse biglietti di amici, servitori stranieri!\u00bb. Ebbe per\u00f2 a disposizione anche quattro servitori di sua fiducia, tra i quali il medico Oribasio e il segretario Evemero, \u00abl'unico che era al corrente della mia fede per gli d\u00e8i e segretamente la praticava con me\u00bb, il quale si occup\u00f2 anche della biblioteca regalata a Giuliano dall'imperatrice Eusebia. Quasi nulla si sa dell'africano Evemero, mentre Oribasio fu sempre al suo fianco e tenne un diario utilizzato poi dallo storico Eunapio. Altrettanto poco \u00e8 noto di Elena, la sorella di Costanzo che questi diede in sposa in quei giorni a Giuliano: ella pass\u00f2 come un'ombra nella vita del marito, che di lei non parla praticamente mai. Ebbe un bambino nato morto e almeno un aborto spontaneo: cristiana, mor\u00ec a Vienne nel 360 e fu tumulata a Roma, accanto alla sorella Costantina.\nLe campagne militari in Gallia.\nIl 1\u00ba dicembre 355, Giuliano, con una scorta di 360 soldati, partiva alla volta della Gallia. Non aveva avuto una specifica preparazione militare: cerc\u00f2 di acquisire almeno un'esperienza teorica attraverso la lettura dei \"Commentari\" di Cesare \u2013 anche un modo di raffinare la sua non elevata conoscenza del latino \u2013 e delle \"Vite parallele\" di Plutarco. I suoi poteri erano stranamente limitati: il comando militare sarebbe stato esercitato da Marcello, mentre alla prefettura andava Florenzio e la questura era esercitata da Salustio, i quali avrebbero dovuto rispondere del loro operato unicamente a Costanzo. \u00c8 evidente che l'imperatore continuava a diffidare del cugino e gli aveva tolto quanti pi\u00f9 poteri possibili nel timore di una sua usurpazione. Il corteo pass\u00f2 per Torino, super\u00f2 le Alpi attraverso il passo del Monginevro, sbocc\u00f2 a Brian\u00e7on e infine raggiunse Vienne, dove Giuliano stabil\u00ec la sua residenza.\nSuperato l'inverno, nel giugno del 356 si mise in marcia verso Autun, poi a Auxerre e a Troyes, dove disperse un gruppo di barbari e da qui si congiunse a Reims con l'esercito di Marcello. Sub\u00ecta una sconfitta dagli Alamanni, si riprese inseguendoli fino a Colonia, che fu abbandonata dal nemico. Essendo sopraggiunto l'inverno, si ritir\u00f2 nel campo trincerato di Sens, dove dovette sopportare un assedio senza che Marcello gli portasse aiuto. Denunciato il comportamento di quel \"magister militum\" all'imperatore, Costanzo II rimosse Marcello dall'incarico, sostituendolo con Severo e affidando finalmente il comando di tutto l'esercito di Gallia a Giuliano.\nL'estate successiva decise un attacco oltre la frontiera del Reno, predisponendo un piano di aggiramento del nemico da realizzare con l'ausilio dei 30.000 uomini giunti dall'Italia al comando del generale Barbazione, ma il piano fall\u00ec per la dura sconfitta subita da questi, a seguito della quale il generale lasci\u00f2 l'esercito tornando a \"Mediolanum\". Gli Alamanni, comandati da Cnodomario, cercarono di sfruttare il momento favorevole attaccando Giuliano nei pressi di Strasburgo: dopo che Giuliano in persona riorganizz\u00f2 e riport\u00f2 in battaglia la cavalleria pesante romana in rotta, gli Alemanni, superiori in numero, cercarono di sfondare il centro dello schieramento romano, che resistette con difficolt\u00e0: poi, la disciplinata fanteria romana si riprese e vinse la battaglia, mettendo in fuga gli Alamanni oltre il Reno. Il comandante Cnodomario, fatto prigioniero, fu inviato alla corte milanese come trofeo di guerra: morir\u00e0 pochi anni dopo, prigioniero a Roma, in una casa imperiale sul colle Celio.\nGiuliano sfrutt\u00f2 la vittoria di Strasburgo, superando il Reno e devastando il territorio nemico, fino a rioccupare gli antichi presidi romani che erano caduti da anni in mano al nemico. Poi concluse una tregua, ottenne la restituzione dei prigionieri e si volse contro le trib\u00f9 franche che nel frattempo razziavano i territori del nord della Gallia, costringendole alla resa dopo un lungo assedio in due fortificazioni nei pressi della Mosa. Finalmente, i romani potevano ritirarsi, a inverno inoltrato, negli accampamenti stabiliti a Lutetia Parisiorum, l'attuale Parigi.\nCos\u00ec la descrive Giuliano: \u00ab [...] la mia cara Lutezia. I Celti chiamano cos\u00ec la cittadina dei Parisii. \u00c8 un'isola non grande, posta sul fiume, e un muro la cinge tutta intorno, ponti di legno permettono il passaggio da entrambi i lati, e raramente il fiume cala o s'ingrossa, in generale rimane uguale d'estate e d'inverno, offrendo un'acqua dolcissima e purissima a chi vuole vederla o berla. Proprio perch\u00e9 \u00e8 un'isola, di l\u00ec soprattutto gli abitanti devono attingere l'acqua [...] presso di loro cresce una buona vite, vi sono inoltre alcuni fichi che hanno disposto proteggendoli d'inverno [...]\u00bb. Mentre sulla riva destra si estendeva una foresta, oltre all'isolotto sulla Senna, anche la riva sinistra del fiume era abitata e vi sorgevano case, un anfiteatro e l'accampamento delle truppe.\nNella successiva primavera del 358 Giuliano riprese le ostilit\u00e0 contro i Franchi Salii, nella Toxandria \u2013 le attuali Fiandre \u2013 ai quali impose lo stato di ausiliari e, superata la Mosa, respinse i Franchi Camavi oltre il Reno. Quando si tratt\u00f2 di marciare nuovamente contro gli Alamanni, l'esercito si rifiut\u00f2 di obbedire, protestando per il mancato pagamento del salario. In realt\u00e0, Giuliano disponeva di poche risorse: riusc\u00ec a sedare le proteste e a superare il Reno, recuperando prigionieri romani e requisendo il materiale \u2013 ferro e legname \u2013 per ricostruire i vecchi presidi distrutti. Una flotta, in parte ricostruita e in parte proveniente dalla Britannia, consentiva i rifornimenti risalendo dal mare del Nord i due maggiori fiumi della Mosa e del Reno.\nL'anno successivo prosegu\u00ec l'opera di difesa dei confini e oltrepass\u00f2 per la terza volta il Reno per ottenere la sottomissione delle ultime trib\u00f9 alemanne: il suo storico scrive che Giuliano \u00abdopo che ebbe lasciato le provincie occidentali e per tutto il tempo che rimase in vita, tutti i popoli si mantennero quieti, quasi fossero stati pacificati dal caduceo di Mercurio\u00bb.\nL'amministrazione di Giuliano in Gallia.\nGli storici del tempo sono concordi nel dare della Gallia, prima dell'arrivo di Giuliano, un'immagine di desolazione, dovuta tanto alle frequenti scorrerie dei barbari, che le difese romane non riuscivano a contrastare, provocando cos\u00ec l'abbandono dei territori prossimi alle frontiere orientali, quanto all'esosit\u00e0 delle imposizioni fiscali, che colpiva tutta la nazione, e alla crisi generale del sistema economico schiavistico, aggravatasi a partire del III secolo, che coinvolgeva tutto il mondo romano e in particolare l'Impero d'Occidente.\nI grandi proprietari e i cittadini abbienti abbandonavano le citt\u00e0, lasciando decadere le attivit\u00e0 artigiane e commerciali, preferendo le pi\u00f9 sicure residenze di provincia e investendo nel latifondo che s'ingrandiva a danno della piccola propriet\u00e0. La minore ricchezza prodotta dalle provincie rendeva intollerabile la tassazione che veniva fissata dallo Stato per decreto quindicennale \u2013 la \"indictio\" \u2013 e le minori entrate provocavano l'imposizione di una nuova tassazione, la \"superindictio\".\nQuesta imposta fondiaria, la \"capitatio\", era fissata per \"capita\", cio\u00e8 per unit\u00e0 familiare e ammontava in quegli anni a 25 solidi, e veniva spesso evasa dai grandi proprietari, che potevano garantirsi l'impunit\u00e0 o, al pi\u00f9, godere nel tempo di favorevoli condoni.\nNel 358 il prefetto Florenzio, di fronte ai minori incassi percepiti rispetto al gettito previsto, impose una tassa supplementare alla quale Giuliano s'oppose, dichiarando che sarebbe \u00abmorto piuttosto di dare il proprio consenso a tale misura\u00bb. Rifatti i conti delle entrate necessarie, Giuliano dimostr\u00f2 che le tasse riscosse erano sufficienti per le necessit\u00e0 della provincia e si oppose, da una parte, a che nella Gallia Belgica, particolarmente colpita dalle invasioni, si perseguissero i contribuenti inadempienti e dall'altra, alla concessione di condoni ai ricchi evasori delle altre province.\nSecondo Ammiano, Giuliano fin\u00ec col ridurre di due terzi la \"capitatio\": quando Giuliano giunse in Gallia \u00abil testatico e l'imposta fondiaria gravavano su ognuno in misura di venticinque pezzi d'oro; quando se ne and\u00f2, sette pezzi erano pi\u00f9 che sufficienti a soddisfare l'esigenza dell'erario. Per questo, quasi che il sole avesse ripreso a splendere, dopo un uggioso periodo di oscurit\u00e0, vi furono danze e grande letizia\u00bb.\nSi occup\u00f2 anche dell'amministrazione della giustizia, presiedendo i processi di appello secondo l'antica tradizione imperiale, e mostrando lo scrupolo necessario a che i querelanti fornissero le prove delle loro accuse: infatti, \u00abchi sar\u00e0 innocente se baster\u00e0 accusare?\u00bb, rispose all'esclamazione \u00abchi sar\u00e0 colpevole se baster\u00e0 negare?\u00bb detta dall'accusatore e mandando assolto il funzionario Numeriano. Nel 359 non volle invece favorire il prefetto Florenzio in un processo che lo vedeva coinvolto, lasciando la causa al suo amico e consigliere, il questore Salustio, che la corte imperiale fin\u00ec per destituire su istigazione dello stesso Florenzio.\nL'allontanamento di Salustio fu un duro colpo per Giuliano: \u00abQuale amico devoto mi resta per il futuro? Dove trover\u00f2 tanta schietta semplicit\u00e0? Chi mi inviter\u00e0 alla prudenza con buoni consigli e affettuosi rimproveri, o mi inciter\u00e0 a compiere il bene senza arroganza, o sapr\u00e0 parlarmi con franchezza dopo aver messo da parte ogni rancore?\u00bb.\nI panegirici di Giuliano.\nQuello per l'amico Salustio \u00e8 il quarto dei panegirici composti da Giuliano. Gli altri tre furono composti, sempre in Gallia, uno per l'imperatrice Eusebia e due per Costanzo. A Eusebia aveva espresso nel 356 la propria riconoscenza per la protezione che ella gli aveva accordato e per l'interessamento mostrato per quanto egli amava: la possibilit\u00e0 di stabilirsi ad Atene, gli studi filosofici, i libri ricevuti in dono.\nSe l'orazione per Eusebia \u00e8 sincera, non tali possono certamente considerarsi le due orazioni dedicate a Costanzo, che tuttavia mantengono egualmente interesse. Nella prima, composta contemporaneamente a quella per Eusebia, dipinge Costanzo come \u00abun cittadino sottoposto alla legge, non un monarca al di sopra di essa\u00bb: un'affermazione di coperta ironia che non solo non corrisponde alla realt\u00e0, ma esprime una concezione opposta a quella esposta dallo stesso Costanzo, il quale nella sua \"Lettera al Senato\" aveva teorizzato una societ\u00e0 senza leggi \u2013 da lui considerate espressioni della perversione della natura umana \u2013 bastando la figura dell'imperatore, incarnazione della legge divina, a regolare secondo giustizia il civile consesso umano.\nIl secondo panegirico per Costanzo fu composto poco dopo la vittoria di Strasburgo, che Costanzo si era attribuita a proprio merito: infatti, l'orazione si apre accennando all'episodio omerico dello scontro tra Achille e il capo supremo Agamennone che, \u00abinvece di trattare i propri generali con tatto e moderazione, era ricorso alle minacce e all'insolenza, quando aveva sottratto ad Achille la ricompensa del suo valore\u00bb. D'altra parte, Giuliano ammonisce se stesso e insieme garantisce a Costanzo la sua lealt\u00e0 quando ricorda che \u00abOmero ammonisce i generali a non reagire alle insolenze dei re e li invita a sopportare le loro critiche con autocontrollo e serenit\u00e0\u00bb.\nNel panegirico viene affrontata anche la questione della legittimit\u00e0 del sovrano, che Giuliano esprime in modo apparentemente contraddittorio. Da una parte, infatti, la legittimit\u00e0 del potere regale deriva dalla discendenza dinastica: se infatti Zeus e Hermes avevano legittimato i Pelopidi che avevano regnato su una parte della piccola Grecia per sole tre generazioni, a maggior motivo i discendenti di Claudio il Gotico \u2013 fra i quali Giuliano inserisce se stesso \u2013 che regnano ormai da quattro generazioni sul mondo intero, devono essere considerati sovrani legittimi.\nD'altra parte, per\u00f2, la legge nasce da Dike ed \u00e8 perci\u00f2 \u00abfrutto sacro e compiutamente divino della pi\u00f9 potente delle divinit\u00e0\u00bb, mentre il re non \u00e8 l'\u00abincarnazione della legge\u00bb, ma solo il custode della parola divina. Pertanto, non essendo il regnante incarnazione della legge, ossia della virt\u00f9, la legittimit\u00e0 della sovranit\u00e0 non ha la propria fonte dalla nascita, che non pu\u00f2 di per s\u00e9 garantire la virt\u00f9 del sovrano: questi \u00abdovrebbe tenere lo sguardo fisso al re degli dei del quale \u00e8 servo e profeta\u00bb. Il buon sovrano ha tre compiti fondamentali da svolgere: amministrare la giustizia, garantire il benessere del popolo e difenderlo dalle aggressioni esterne.\nIl panegirico contiene anche un'aperta professione di fede, che sembra anche una minaccia: \u00abSpesso gli uomini hanno rubato le offerte votive di Elio e distrutto i suoi templi: alcuni sono stati puniti, altri sono stati abbandonati a se stessi perch\u00e9 ritenuti immeritevoli della punizione che porta al pentimento\u00bb. Ha ragione, secondo Giuliano, la religione popolare a sostenere l'esistenza reale delle divinit\u00e0, ma il saggio fa meglio, neoplatonicamente, a considerare le divinit\u00e0 espressioni simboliche di realt\u00e0 e verit\u00e0 spirituali. Giuliano conclude invitando Costanzo a non cedere alla tracotanza e a non dar credito alle calunnie dei consiglieri: \u00abCosa terribile \u00e8 la calunnia! Divora il cuore e ferisce l'anima, pi\u00f9 di quanto il ferro non possa ferire la carne!\u00bb.\nAcclamazione a imperatore.\nNel gennaio del 360 Costanzo II, per far fronte alla pressione dei Persiani nelle frontiere orientali, invi\u00f2 in Gallia il tribuno e \"notarius\" Decenzio a richiedere non direttamente a Giuliano, ma al generale Lupicino le truppe ausiliarie combattenti sotto le insegne romane composte da Celti, Eruli, Petulanti e Batavi, e al \"tribunus stabuli\" Sintula parte della guardia personale di Giuliano, per impiegarle contro la costante minaccia persiana. Pi\u00f9 della met\u00e0 dell'esercito di Gallia sarebbe stato cos\u00ec messo a disposizione di Costanzo.\nCausa l'assenza di Lupicino, impegnato in Britannia, fu Giuliano a dover trattare con Decenzio. Pur facendo presente che a quelle truppe egli aveva promesso che non sarebbero state impiegate in altre regioni dell'Impero, apparentemente Giuliano collabor\u00f2 con Decenzio: le truppe scelte si sarebbero concentrate a Lutezia prima di partire per l'Oriente. La reazione dei soldati e dei loro famigliari non si fece attendere: \u00abla popolazione credeva di essere alla vigilia di una nuova invasione e della rinascita dei mali che erano stati estirpati con grande fatica. Le madri che avevano dato dei figli ai soldati mostravano loro i nuovi nati che allattavano ancora e supplicavano che non li abbandonassero\u00bb.\nSalutato l'esercito riunito in Campo di Marte, Giuliano si intrattenne poi con i comandanti per il banchetto dell'addio. Quella notte, grandi clamori si alzarono fino alle finestre del palazzo in cui Giuliano viveva ancora con la moglie Elena: \u00abmentre le grida si facevano sempre pi\u00f9 forti e tutto il palazzo era in subbuglio, \"chiesi al dio di mostrarmi un segno, ed egli subito mi accontent\u00f2\" e mi ordin\u00f2 di cedere e di non oppormi alla volont\u00e0 dell'esercito\u00bb. Il segno inviatogli da Zeus gli sarebbe apparso quella stessa notte, durante il sonno, nella forma del \"Genius Publicus\", il Genio dell'Impero: \u00abDa molto tempo osservo la soglia della tua casa, impaziente di accrescerti in dignit\u00e0. Molte volte mi sono sentito respinto e mi sono allontanato. Se mi scacci ancora, me ne andr\u00f2 per sempre\u00bb. Dal racconto di Ammiano Marcellino sembra che la ribellione sia stata imposta a Giuliano dai soldati, ma secondo Eunapio le cose andarono diversamente: \u00abMandato in Gallia con il titolo di Cesare non tanto per regnarvi quanto per trovarvi la morte sotto la porpora, tramandosi contro di lui mille intrighi e mille complotti, Giuliano fece venire dalla Grecia lo ierofante di Eleusi e, dopo aver celebrato con lui certi loro riti, si sent\u00ec incoraggiato a rovesciare la tirannia di Costanzo. Ebbe per confidenti in questa impresa Oribasio di Pergamo e un certo Evemero\u00bb, e si serv\u00ec di altri sei cospiratori per sobillare la rivolta dei soldati.\nLa mattina dopo, issato sugli scudi \u2013 un rituale barbarico \u2013 e con il torc (collare decorativo) di un porta-insegne sul capo a fungere da diadema imperiale, venne portato in trionfo dai soldati, a ciascuno dei quali promise la consueta elargizione di cinque solidi e di una libbra d'argento. Mentre Florenzio, Decenzio e gli uomini rimasti fedeli a Costanzo lasciavano la Gallia, Giuliano incominci\u00f2 a trattare con l'imperatore. In una lettera inviata a Costanzo, firmandosi \"Cesare\", fece una relazione degli avvenimenti, rimarcando che egli non aveva avuto alcuna parte nella sollevazione, che era stata provocata dalla richiesta di trasferimento delle truppe: promise egualmente collaborazione per la guerra partica, offrendo un contingente militare limitato e chiese che gli venisse riconosciuta piena autonomia nel governo della Gallia; gli avrebbe anche scritto una seconda lettera, accusandolo apertamente di essere il responsabile della strage dei suoi parenti.\nCostanzo respinse ogni accordo, ordinandogli di non oltrepassare le sue prerogative e, nello stesso tempo, incit\u00f2 Vadomario, re degli Alemanni, a invadere la Gallia: secondo Giuliano, Costanzo \u00abci solleva contro i barbari; mi proclama presso di loro suo aperto nemico; sborsa denari perch\u00e9 la nazione gallica sia distrutta; scrivendo ai suoi in Italia ordina di guardarsi contro chi viene dalla Gallia; alle frontiere, in varie citt\u00e0, fa raccogliere tre milioni di medimmi di frumento [...] mi manda un certo Epitteto, un vescovo gallo, a darmi assicurazioni sulla mia personale incolumit\u00e0\u00bb.\nGiuliano, dopo aver condotto un attacco a sorpresa contro i Franchi Attuari allo scopo di rendere pi\u00f9 sicura le frontiera renana, risal\u00ec il fiume fino a Basilea e si stabil\u00ec a Vienne, dove il 6 novembre celebr\u00f2 il quinto anniversario della sua elezione a Cesare. Nello stesso tempo fece coniare dalla zecca di Arles una moneta d'oro con la sua effigie e l'aquila imperiale: sul retro era l'omaggio alla \u00abvirt\u00f9 dell'esercito di Gallia\u00bb. In quei giorni moriva intanto la moglie Elena \u2013 seguendo di pochi mesi la scomparsa dell'imperatrice Eusebia \u2013 cos\u00ec che ora i due rivali non avevano pi\u00f9 nulla in comune. Emesso un editto di tolleranza per tutti i culti, Giuliano mantenne ancora una finta devozione per la confessione cristiana, pregando pubblicamente in chiesa in occasione della festa dell'Epifania.\nNella primavera del 361 Giuliano fece arrestare e deportare in Spagna Vidomario: ritenendo di aver messo al sicuro la Gallia, trasse gli auspici per la decisiva avventura contro Costanzo, che gli furono favorevoli, cos\u00ec che a luglio incominci\u00f2 l'avanzata verso la Pannonia. Divise le truppe in tre tronconi, ponendosi a capo di una forza, esigua ma estremamente mobile, di circa 3.000 uomini, che attravers\u00f2 la Foresta Nera, mentre il generale Gioviano percorreva l'Italia settentrionale e Nevitta attraversava la Rezia e il Norico. Senza incontrare resistenza, Giuliano e le sue truppe s'imbarcarono sul Danubio e il 10 ottobre sbarcarono a Bononia, da dove giunsero a Sirmio, una delle residenze della corte, che si arrese senza combattere.\nLa guarnigione di Sirmio fu inviata in Gallia ma si ribell\u00f2, fermandosi ad Aquileia, che fu assediata dalle forze di Gioviano. Giuliano prosegu\u00ec, insieme con l'esercito di Nevitta, per Naisso, in Illiria, la citt\u00e0 di nascita di Costantino, e di qui in Tracia: lasciato al generale Nevitta il compito di presidiare il passo strategico di Succi (\"Succorum angustia\") presso il monte Emo, torn\u00f2 a Naisso, stabilendovi i quartieri invernali. Da qui invi\u00f2 messaggi ad Atene, a Sparta, a Corinto, a Roma, spiegando, dal suo punto di vista, gli avvenimenti che avevano provocato il conflitto. Il messaggio a Roma, allora afflitta da una carestia contro la quale Giuliano prese provvedimenti, non fu accolto con favore dal Senato, scandalizzato dall'irriverenza mostrata da Giuliano nei confronti di Costanzo. Il messaggio agli Ateniesi, l'unico conservatoci integralmente, si conclude augurandosi un accordo con il quale Giuliano si riterrebbe \u00abpago di ci\u00f2 che attualmente posseggo\u00bb; se invece Costanzo vorr\u00e0 decidersi, come sembra, per la guerra, \u00absapr\u00f2 anche operare e soffrire\u00bb.\nNon ve ne fu bisogno: a Naisso fu raggiunto, verso la met\u00e0 di novembre, da una delegazione dell'armata d'Oriente che gli annunci\u00f2 la morte di Costanzo, avvenuta il 3 novembre a Mopsucrene, in Cilicia, e la sottomissione delle province orientali. Si dice, senza certezza, che \"in extremis\" Costanzo avesse designato Giuliano suo successore; Giuliano indirizz\u00f2 lettere a Massimo, al segretario Euterio e allo zio Giulio Giuliano, al quale scrisse che \u00abElio, a cui mi sono rivolto in cerca di aiuto prima che a ogni altro dio, e il supremo Zeus mi sono testimoni: non ho mai desiderato uccidere Costanzo, anzi, ho desiderato il contrario. Perch\u00e9 allora sono venuto? Perch\u00e9 gli dei me l'hanno ordinato, promettendomi la salvezza se avessi obbedito, la peggiore sventura in caso contrario\u00bb.\nCon la convinzione di essere portatore della missione di restauratore dell'Impero assegnatagli da Elio-Mitra, part\u00ec immediatamente per Costantinopoli: appena giunto nella capitale, l'11 dicembre, ordin\u00f2 di erigere un mitreo nell'interno del palazzo imperiale, rendendo grazie al dio che sar\u00e0 da questo momento l'ispiratore di ogni sua azione. Alla fine dell'anno proclamava la tolleranza generale nei confronti di tutte le religioni e di tutti i culti: si poterono cos\u00ec riaprire i templi pagani e celebrare i sacrifici, mentre tornarono dall'esilio quei vescovi cristiani che le reciproche dispute tra ortodossi e ariani avevano allontanato dalle loro citt\u00e0. Seppure la tolleranza religiosa era conforme alle esigenze del suo spirito, \u00e8 probabile che nei confronti del cristianesimo Giuliano avesse calcolato che \u00abla tolleranza favorisse le dispute tra i cristiani [...] L'esperienza gli aveva insegnato che non ci sono belve pi\u00f9 pericolose per gli uomini di quanto non siano spesso i cristiani nei confronti dei loro correligionari\u00bb.\nGiuliano Augusto.\nPolitica economica e riforma dell'amministrazione.\nAccolto con calore dalla capitale dell'Impero, Giuliano rese omaggio alla salma di Costanzo accompagnandola all'estremo riposo nella basilica dei Santi Apostoli. Compiva cos\u00ec l'atto formale di una successione apparentemente legittima tanto da permettersi ora di definire \u00abfratello\u00bb il suo predecessore, elevato dal Senato all'apoteosi, augurandosi che \u00abla terra fosse leggera\u00bb al \u00abbeatissimo Costanzo\u00bb.\nUs\u00f2 deferenza verso il Senato di Costantinopoli, facendogli ratificare la propria elezione, concedendo esenzioni fiscali ai suoi membri, presentandosi alle loro assemblee e rifiutando il titolo di \"Dominus\", mentre con i propri amici manteneva il tradizionale cameratismo.\nPietoso verso il defunto imperatore, Giuliano fu per\u00f2 inflessibile verso le \u00abanime nere\u00bb dei suoi consiglieri. Dopo l'istruttoria condotta dal \"magister equitum\" Arbizione, un tribunale riunito a Calcedonia e presieduto da Salustio condann\u00f2 alla pena capitale il ciambellano Eusebio, i delatori Paolo Catena e Apodemio \u2013 questi ultimi due furono bruciati vivi \u2013 il \"comes largitionum\" Ursulo, l'ex-prefetto della Gallia Florenzio, che tuttavia riusc\u00ec a fuggire, e i funzionari Gaudenzio e Artemio, mentre Tauro se la cav\u00f2 con l'esilio a Vercelli e Pentadio fu assolto.\nNello stesso tempo stabil\u00ec allo stretto necessario il personale di corte: ridotti drasticamente i \"notarii\", il personale della burocrazia, allontanati eunuchi, confidenti e spie\u00a0\u2013 gli \"agentes in rebus\" e i cosiddetti \"curiosi\" \u2013 alla cancelleria chiam\u00f2 il fratello di Massimo, Ninfidiano, e suoi collaboratori furono Salustio, Euterio, Oribasio, Anatolio, Mamertino e Memorio. Oltre alle sue guide spirituali Massimo e Prisco, intrattenne o invit\u00f2 a corte i suoi vecchi maestri Mardonio, Nicocle ed Ecebolio, lo zio Giulio Giuliano, i cristiani Cesario, medico e fratello di Gregorio di Nazianzo, Aezio e Proeresio. I suoi luogotenenti militari furono i \"magistri equitum\" Gioviano, Nevitta e Arbizione, e il \"magister peditum\" Agilone, un alemanno.\nLo sfoltimento della burocrazia centrale andava nella direzione di un decentramento della macchina amministrativa e di una rivitalizzazione delle funzioni municipali. Gi\u00e0 massima espressione della civilt\u00e0 greca classica, le polis avevano continuato a godere, ancora nei regni ellenistici e poi nell'Impero romano, di autonomia amministrativa attraverso le \"curiae\", i propri consigli municipali, i quali avevano garantito anche lo sviluppo delle attivit\u00e0 sociali e culturali delle popolazioni locali. A partire dal III secolo, tuttavia, la crisi economica, l'inflazione, l'aggravio fiscale e la tendenza all'accentramento del potere centrale, con la crescita progressiva del personale burocratico dello Stato e l'avocazione a questo di prerogative locali, avevano provocato un lento declino dei centri urbani.\nI consigli amministrativi dei municipi erano formati dai cittadini nobili, i \"curiales\" o \"decurioni\", che dovevano occuparsi delle finanze, ripartendo l'imposta fondiaria e garantendone la riscossione con i loro beni personali, dell'edilizia, con la manutenzione delle strade, del reclutamento dei soldati e della fornitura delle derrate e degli alloggiamenti militari, delle stazioni di posta, del culto, dello stato civile e della giurisdizione penale della citt\u00e0, con l'incombenza di provvedere all'arresto e alla detenzione dei rei.\nI \"decurioni\" preferirono sfuggire a tali obblighi, i pi\u00f9 agiati procurandosi un impiego nell'alta burocrazia statale, nel Senato e nella corte, i meno favoriti nella bassa amministrazione e nell'esercito ed entrambi, a partire dal IV secolo, nelle file della Chiesa nella quale si vedevano garantiti esenzioni e privilegi \u2013 tanto che lo stesso Costantino dovette prendere provvedimenti per porre un argine all'esodo dei \"curiales\" nelle file ecclesiastiche \u2013 altri ancora vendendo i propri beni e rendendosi clienti di latifondisti, o persino emigrando fra i \u00abbarbari\u00bb.\nDi fronte allo spopolamento delle curie, Giuliano inser\u00ec negli albi curiali i cittadini nobili anche per discendenza materna e i plebei arricchiti, abbassando nel contempo gli oneri gravanti sulle curie. Il 13 marzo 362 furono pubblicate sei leggi con le quali si stabilivano la restituzione delle terre confiscate alle municipalit\u00e0 a favore dello Stato e dalla Chiesa unitamente a un indennizzo per il danno subito, furono esentati i \"curiales\" non commercianti dal tributo in metallo pregiato\u00a0\u2013 la \"collatio lustralis\" \u2013 venivano invitati i preti cristiani e gli altri cittadini che si fossero iscritti a corporazioni per evitare gli adempimenti civici a rientrare nelle \"curiae\", pena una forte multa, e furono affidate ai decurioni, togliendole ai senatori, le esazioni delle imposte. In aprile Giuliano rese facoltativa l\"aurum coronarium\", un'imposta che gravava sui \"decurioni\", stabilendone il massimo in 70 stateri d'oro, cancell\u00f2 le tasse arretrate, a eccezione della \"collatio lustralis\", e trasfer\u00ec la cura delle stazioni di posta e il costo della manutenzione delle strade \u2013 il \"de itinere muniendo\" \u2013 dalle municipalit\u00e0 ai \"possessores\".\nCerc\u00f2 di combattere la corruzione dei \"numerarii\", i contabili delle amministrazioni municipali, e il sistema del \"suffragium\", la pratica clientelare consistente nell'acquistare cariche pubbliche da personaggi influenti, i cosiddetti \"suffragatores\": ma che tale pratica fosse cos\u00ec radicata e diffusa da essere pressoch\u00e9 impossibile da sradicare \u00e8 dimostrato dal fatto che Giuliano dovette limitarsi a decretare che chi avesse versato denaro senza ottenere il favore richiesto, non potesse reclamare la restituzione del denaro o dei doni erogati. Cerc\u00f2 anche di abbreviare l\"iter\" giudiziario dei processi, la cui lunghezza era spesso condizione di compromessi illeciti, abrogando la possibilit\u00e0 di ottenere frequenti rinvii e decentrando lo stesso apparato giudiziario.\nNel complesso, Giuliano condusse una politica economica deflazionistica, volta a risollevare le condizioni degli \"humiliores\", attraverso la riduzione dei prezzi delle merci di prima necessit\u00e0, cercando nel contempo di non scontentare gli interessi delle classi privilegiate \u2013 commercianti e proprietari terrieri \u2013 distribuendo gli oneri delle amministrazioni cittadine fra un maggior numero di \"possessores\" e riducendo loro le tasse.\nGiuliano e il mito degli eroi: verso la campagna d'oriente.\nNella classicit\u00e0 le figure storiche che avevano compiuto grandi imprese erano assimilate di volta in volta a d\u00e8i (the\u00f2i), eroi (h\u00e9roes) o semidei (hem\u00ectheoi), un prodotto della discesa della divinit\u00e0 sulla terra, o epifania, che Giuliano, riprendendo\nPlotino e Giamblico, indica come \u00abpr\u00f2odos\u00bb, la processione dal cielo alla terra compiuta da Asclepio, generato da Zeus e manifestato tra gli uomini per mezzo dell'energia vivificatrice di Elio.\nDioniso, Eracle e Achille, quali figure paradimatiche ed esempi da imitatare, avevano esercitato una grande richiamo su Alessandro Magno e Cesare, ispirandoli a grandi imprese. Il primo riusc\u00ec a portare a compimento la conquista del Medio Oriente, il secondo mor\u00ec mentre stava preparando la guerra contro i Parti. In entrambi i casi le imprese furono anche il prodotto della volont\u00e0 di realizzare un mito, di dare concretezza all'epifania e nel progetto alessandrino Alessandro-Achille-Eracle-Dioniso sono le diverse persone di un'unica natura: quella divina.\nA Dioniso e a Eracle Giuliano viene equiparato da Temistio di Costantinopoli, e Giuliano gli scrive che \u00abtu hai reso pi\u00f9 grande il mio timore e mi hai mostrato che l'impresa \u00e8 in tutto pi\u00f9 ardua, dicendo che dal dio sono stato assegnato al medesimo posto in cui precedentemente si trovarono Eracle e Dioniso, i quali erano filosofi e al contempo regnarono e ripulirono quasi tutta la terra e il mare dal male che li infestava\u00bb. Anche Libanio paragon\u00f2 Giuliano a Eracle, e per Ammiano Giuliano era \u00ab\"vir profecto heroicis connumerandus ingeniis\"\u00bb.\nLo stesso Giuliano nell'orazione \"Contro il cinico Eraclio\" associa Mitra a Eracle, guidato nelle sue imprese da Athena Pronoia, il salvatore del mondo e quindi interpreta la propria missione, a imitazione di quel modello, in chiave soterica come mediatore e \u00absalvatore del mondo abitato\u00bb. Eracle e Attis, partendo da una condizione semidivina, giungono a realizzare la perfetta unione con il divino e l'anima di Eracle, una volta liberata dall'involucro carnale, ritorna integra nella totalit\u00e0 del Padre. La guerra, interpretata in chiave soteriologica, assume l'aspetto di una missione purificatrice della terra e del mare affidata dagli dei a Eracle e Dioniso. In tale contesto matura il progetto di conquista della Persia in quanto adeguamento a una volont\u00e0 divina gi\u00e0 stata rivelata e di cui si trova traccia nell'Eneide di Virgilio, che cos\u00ec interpretava l'espansionismo di Roma.\nAd Antiochia: il \u00abMisopogon\u00bb.\nAll'avvicinarsi del solstizio d'estate Giuliano, respinti i consigli di chi avrebbe voluto che egli si occupasse dei Goti, lasci\u00f2 Costantinopoli muovendosi lentamente in direzione della Siria. Era da queste frontiere che ormai da secoli si profilava la maggiore minaccia per l'Impero, quella dei Persiani, i nemici mai vinti dai Romani, che due anni prima, al comando di Sapore II avevano messo in fuga le legioni di Costanzo II e conquistato Singara e Bezabde. Solo la notizia dell'arrivo di un nuovo imperatore sulle rive del Bosforo, preceduto dalla fama delle vittorie ottenute sui Germani, aveva potuto arrestare l'ambizioso \"Re dei Re\" sulle rive dell'Eufrate, in attesa forse di comprendere l'effettivo valore di quel nuovo avversario e di auspici favorevoli che lo spingessero a riprendere l'avanzata.\nDa parte sua, Giuliano era convinto che gli auspici non potessero essergli pi\u00f9 favorevoli: il teurgo Massimo aveva interpretato oracoli che lo designavano redivivo Alessandro, destinato a ripeterne le gesta di distruttore dell'antico Impero persiano, a raggiungere da dominatore quelle terre da cui proveniva il culto di Mitra, il suo nume tutelare, a eliminare una volta per tutte quella storica minaccia, e a fregiarsi del titolo di \u00abvincitore dei Persiani\u00bb.\nGiuliano attravers\u00f2 la Calcedonia e si ferm\u00f2 a Larissa, dove ancora si poteva vedere la tomba di Annibale. Giunto a Nicomedia, si rese conto delle distruzioni provocate dal terremoto dell'anno prima, cerc\u00f2 di alleviare con elargizioni le difficili condizioni dei suoi abitanti e rivide alcuni amici. And\u00f2 poi a Nicea e ad Ancyra, dove una colonna ricorda ancora il suo passaggio, e raggiunse Pessinunte per pregare Cibele nel suo famoso santuario. Qui due cristiani vilipesero gli altari della dea e Giuliano abbandon\u00f2 la citt\u00e0, sdegnato da tanto affronto. Ritorn\u00f2 ad Ancyra e di qui a Tiana, in Cappadocia, dove volle incontrare il filosofo pagano Aristossene, dopo averlo espressamente invitato in modo da poter finalmente vedere, come scrisse, \u00abun greco puro. Finora ho visto soltanto gente che si rifiuta di fare sacrifici o persone che avrebbero voluto offrirli, ma che non sapevano nemmeno da che parte cominciare\u00bb. Incontr\u00f2 anche Celso, suo vecchio compagno di studi e governatore della Cilicia, con il quale prosegu\u00ec per Tarso e di qui raggiunse Antiochia.\nAntiochia accolse festosamente Giuliano, che rivide e volle con s\u00e9 Libanio, vi celebr\u00f2 le feste \"Adoniae\" e, per fare un piacere agli antiochesi, amanti delle feste e degli divertimenti, ordin\u00f2 contro le sue abitudini uno spettacolo all'ippodromo, diminu\u00ec le tasse di un quinto, condon\u00f2 quelle arretrate non pagate, aggiunse 200 \"curiales\", scelti tra i pi\u00f9 abbienti, nel Consiglio cittadino, in modo che le spese pubbliche fossero meglio ripartite e concesse terreni demaniali alla coltivazione dei privati.\nMa l'armonia tra l'austero imperatore e gli abitanti della frivola citt\u00e0 era destinata a spezzarsi. La sua ostilit\u00e0 agli spettacoli licenziosi, la sua devozione agli dei e i frequenti sacrifici non potevano essere graditi in una citt\u00e0 a maggioranza cristiana. Anche il calmiere imposto ai prezzi degli alimentari non ottenne i risultati sperati, perch\u00e9 il ribasso dei prezzi irrit\u00f2 i commercianti e fece diradare i prodotti nei mercati, danneggiando tutti; allo scarseggiare del grano, al cui prezzo impose la diminuzione di un terzo, Giuliano provvide a sue spese con grandi importazioni dall'Egitto, ma gli speculatori ne fecero incetta, rivendendolo fuori citt\u00e0 a costo maggiorato o lasciandolo nei propri depositi, in attesa di un rialzo del suo prezzo.\nPresto cominciarono a circolare epigrammi che deridevano il suo aspetto, che appariva bizzarramente trascurato per essere quello dell'uomo pi\u00f9 potente e temuto, la sua barba fuori moda, i capelli arruffati, il comportamento per nulla ieratico anzi, stranamente alla mano, \u00abdemocratico\u00bb, le abitudini austere, la mancanza di senso dell'umorismo, una seriet\u00e0 che appariva eccessiva ai loro occhi, la sua stessa fede pagana.\nDel resto, lo stesso Giuliano sembr\u00f2 mutare nel corso della sua permanenza ad Antiochia. Secondo Ammiano Marcellino, abitualmente egli lasciava moderare dagli amici e dai consiglieri il suo carattere emotivo che lo trascinava all'impulsivit\u00e0; con l'inizio dei preparativi della campagna militare persiana e all'approssimarsi della spedizione, per garantirsi il successo aument\u00f2 i riti propiziatori: \u00abInond\u00f2 gli altari con il sangue di innumerevoli vittime, giungendo a sacrificare fino a cento buoi per volta, insieme a greggi e a candidi uccelli provenienti da ogni parte dell'Impero [...] provocando un esborso di denaro inusitato e onerosissimo [...] chiunque si dichiarasse, a torto o a ragione, esperto nelle pratiche divinatorie, era ammesso, senza alcun rispetto per le regole prescritte, a consultare gli oracoli [...] si badava al canto e al volo degli uccelli e a ogni altro presagio, e si cercava con ogni mezzo di prevedere gli eventi\u00bb.\nNei pressi della citt\u00e0 si stendeva, in una valle ricca di boschi e di acque, il sobborgo di Dafne, dove sorgeva un santuario dedicato ad Apollo, rappresentato da una statua d'avorio scolpita da Briasside, e lambito dalla fonte \"Castalia\", che la leggenda sosteneva essere parlante. Fatto chiudere da Costanzo e andato in rovina, vi era stata costruita una cappella dove erano stati sepolti i resti del vescovo Babila. Giuliano, che prima ancora di arrivare ad Antiochia aveva chiesto allo zio Giulio Giuliano di restaurare il tempio, quando in agosto cadde la ricorrenza della festa del dio, si rec\u00f2 a Dafne ed ebbe l'amara sorpresa di vedere che il Consiglio municipale, formato in gran parte di cristiani, non aveva preparato alcun festeggiamento. Neanche le interrogazioni votive di Giuliano ottenevano risposta dalla statua del dio o dalla fonte Castalia, finch\u00e9 il teurgo Eusebio credette di comprenderne la ragione: la presenza del sepolcro del vescovo era responsabile del silenzio degli dei. I resti di Babila furono cos\u00ec riesumati, con grande scandalo dei cristiani, e fatti seppellire ad Antiochia.\nPoco tempo dopo, nella notte del 22 ottobre il tempio di Dafne and\u00f2 completamente distrutto da un violento incendio. Le indagini volte a scoprire i responsabili non approdarono a nulla ma Giuliano si convinse che fossero stati i cristiani a distruggere il santuario e per reazione fece chiudere al culto la cattedrale di Antiochia.\nLe vicende che opposero Giuliano ai cittadini di Antiochia, o almeno ai notabili cristiani della citt\u00e0, sono da lui esposte nello scritto \"Misopogon\" (Il nemico della barba), composto nel gennaio o febbraio del 363. \u00c8 uno scritto che sfugge a una precisa classificazione secondo i tradizionali canoni letterari. Gli accenni autobiografici, nei quali ricorda l'educazione rigorosa ricevuta da bambino e la vita di rude semplicit\u00e0 che lo fecero apprezzare dalle popolazioni barbariche nel periodo trascorso in Gallia, intendono sottolineare la incompatibilit\u00e0 della sua persona con una citt\u00e0 come Antiochia nella quale invece \u00absi fa baldoria fin dal mattino e si gozzoviglia la notte\u00bb.\nQuesto comportamento \u00e8 l'espressione e il risultato della libert\u00e0, una libert\u00e0 che Giuliano non intende reprimere, perch\u00e9 ci\u00f2 verrebbe a contrasto con i propri principi democratici: a contrastare con i principi di Giuliano \u00e8 l'utilizzo che gli Antiocheni fanno della libert\u00e0, che ignora i canoni dell'equilibrio classico e della saggezza ellenica, una libert\u00e0 che rinnega \u00abogni servit\u00f9, prima quella degli dei, poi quella delle leggi, e terza, quella dei custodi delle leggi\u00bb.\nGli Antiocheni videro in lui un personaggio bizzarro, portatore di valori desueti e perci\u00f2 un sovrano anacronistico, reagendo cos\u00ec alle sue iniziative, anche quelle che intendevano favorirli, ora con indifferenza, ora con ironia, ora con disprezzo: \u00abmi ha in odio la maggioranza, per non dire la totalit\u00e0 del popolo, che professa l'incredulit\u00e0 negli d\u00e8i e mi vede attaccato ai dettami della religione patria; mi hanno in odio i ricchi, a cui impedisco di vendere ogni cosa ad alto prezzo; tutti poi, mi odiano a motivo dei ballerini e dei teatri, non perch\u00e9 io li privi di queste delizie, ma perch\u00e9 a me di queste delizie importa meno dei ranocchi delle paludi\u00bb.\nMa Giuliano sembra credere che il comportamento degli Antiocheni sia dettato unicamente dalla ingratitudine e dalla malvagit\u00e0: i suoi provvedimenti presi per alleviare la situazione economica della citt\u00e0 sembravano voler \u00abcapovolgere il mondo, perch\u00e9 con tale gen\u00eca l'indulgenza non fa che favorire e accrescere l'innata malvagit\u00e0\u00bb. E allora, \u00abdi tutti i mali sono io l'autore, perch\u00e9 ho posto benefici e favori in animi ingrati. La colpa \u00e8 della mia stupidit\u00e0, non della vostra libert\u00e0\u00bb.\nCampagna sasanide.\nIl 5 marzo 363 Giuliano dava inizio alla campagna contro i Sasanidi partendo con un esercito di 65.000 uomini da Antiochia, abbandonata nelle mani di Adrastea: questa volta fu accompagnato fino al borgo di Litarba da una folla numerosa e dal Senato antiocheno che da lui cerc\u00f2 invano di ottenere condiscendenza. Nomin\u00f2 governatore della Siria un certo Alessandro di Eliopoli, uomo duro e brutale, perch\u00e9 quella \u00abgente avida e insolente\u00bb non meritava di meglio. Respinse con disprezzo una lettera del re persiano Sapore, che offriva un trattato di pace e, salutato Libanio, si diresse a Ierapoli, attravers\u00f2 l'Eufrate e raggiunse Carre, di triste memoria, dove offr\u00ec sacrifici al dio Sin, venerato in quei luoghi. Si dice che qui abbia segretamente nominato suo successore il cugino, \u00abil bello, grande e triste Procopio, dalla figura sempre curva, dallo sguardo sempre a terra, che nessuno ha mai visto ridere\u00bb. Quella notte, come a rafforzare i tristi presentimenti sull'esito della guerra, a Roma bruciava il tempio di Apollo Palatino, forse bruciarono anche i Libri della Sibilla Cumana.\nA Carre divise l'esercito: 30.000 uomini, al comando di Procopio e di Sebastiano, furono mandati a nord, in Armenia, per unirsi al re Arsace, ridiscendere per la Corduene, devastare la Media e, costeggiando il Tigri, ricongiungersi poi in Assiria con Giuliano che intanto, con i suoi 35.000 uomini, sarebbe disceso a sud lungo l'Eufrate, dove una grande flotta al comando di Lucilliano navigava a vista portando vettovaglie, armi, macchine d'assedio, barconi.\nIl 27 marzo, giorno della festa della Madre degli d\u00e8i, Giuliano era a \"Callinicum\", sull'Eufrate: celebr\u00f2 il rito e ricevette l'omaggio dei saraceni, che gli offrirono l'appoggio della loro celebrata cavalleria. Attraversato il deserto siriano, Giuliano giunse a \"Circesium\", ultimo avamposto romano prima del regno sasanide, alla confluenza dell'Eufrate con il fiume Khabur. Una lettera di Salustio lo pregava invano di sospendere l'impresa: tutti gli auspici erano contrari. Un portico, crollato al passaggio delle truppe, aveva ucciso decine di soldati, un fulmine aveva incenerito un cavaliere, di dieci tori, condotti al sacrificio, nove erano morti prima di raggiungere l'altare di Marte.\nSuperato il fiume Chabora, incominciava l'invasione del regno sasanide: 1.500 guide precedevano l'avanguardia e si disponevano ai fianchi dell'esercito. Alla destra, Nevitta costeggiava la riva sinistra dell'Eufrate, al centro era la fanteria dei veterani di Gallia comandata da Giuliano, alla sinistra la cavalleria comandata da Arinteo e da Ormisda, il fratellastro maggiore di Sapore passato ai Romani, cui era promesso il regno; Vittore, il germanico Dagalaifo e Secondino di Osroene tenevano la retroguardia.\nRaggiunta Zaitha il 4 aprile, Giuliano rese omaggio al mausoleo dell'imperatore Gordiano, penetr\u00f2 a Dura Europos, citt\u00e0 abbandonata da anni, e ottenne facilmente la resa del fortino di Anatha, che fu distrutto; nella cittadina trovarono un vecchio soldato romano con la sua famiglia, l\u00ec rimasto dal tempo della spedizione di Massimiano. Bruciata Diacira, evacuata dagli abitanti, entr\u00f2 a Ozagardana e la distrusse. Dopo un giorno di riposo, i Romani avvistarono in lontananza l'esercito persiano che fu assalito e costretto alla fuga. Oltrepassata Macepracta, giunsero di fronte a Pirisabora, circondata da canali di irrigazione, e diedero inizio all'assedio che si concluse con la resa, il saccheggio e l'incendio della citt\u00e0. A ogni soldato furono distribuite 100 silique: di fronte alla scontentezza dell'esercito per una moneta che manteneva solo i due terzi del suo valore nominale, Giuliano promise le ricchezze del regno persiano.\nSuperati i campi allagati dai persiani in ritirata, incendiata Birtha, gli arieti ebbero ragione delle fortificazioni di Maiozamalcha: penetrati attraverso le brecce delle mura e per una galleria sotterranea, i soldati fecero strage degli abitanti. Il comandante fu tenuto in ostaggio e del bottino, Giuliano prese per s\u00e9 un ragazzo muto e \u00abdall'espressione graziosa ed elegante\u00bb.\nErano i primi giorni di giugno: Giuliano visit\u00f2 le rovine di Seleucia. Il Tigri era a pochi chilometri; mentre la flotta, attraverso un canale di congiunzione con l'Eufrate, si immetteva nel Tigri, l'esercito super\u00f2 di slancio il grande fiume sulla cui riva sinistra lo attendevano le truppe di Surena, decisi a sfruttare la superiore posizione strategica: ma furono sconfitte, volte in fuga, e costrette a rifugiarsi tra le mura della capitale Ctesifonte. Di fronte agli imponenti bastioni della citt\u00e0, si tenne il consiglio di guerra e si decise di rinunciare all'assedio: l'esercito di Sapore avrebbe potuto sorprendere i Romani impegnati nell'assedio, che avrebbero rischiato di essere presi tra due fuochi. Si avverava cos\u00ec un altro antico oracolo: \u00abnessun principe Romano pu\u00f2 oltrepassare Ctesifonte\u00bb.\nSarebbe stato necessario che le forze di Procopio fossero arrivate a congiungersi con quelle di Giuliano, ma di Procopio non vi erano notizie. Giuliano, deciso a raggiungerlo e, se possibile, a sorprendere e affrontare Sapore in una decisiva battaglia campale, si volge a nord, dopo aver fatto incendiare gran parte della flotta con le armi e i viveri, perch\u00e9 le navi hanno difficolt\u00e0 a risalire il fiume, e aver incorporati i suoi 20.000 soldati per utilizzarli nei combattimenti a terra. La marcia era resa tormentosa dal caldo, dalla guerriglia, dalla sete e dalla fame, perch\u00e9 i Persiani bruciavano i raccolti nelle terre attraversate dai Romani.\nIl 16 giugno apparve finalmente all'orizzonte l'esercito di Sapore, che per\u00f2 si limit\u00f2 a seguire da lontano le truppe di Giuliano, rifiutando il combattimento aperto e ingaggiando solo brevi incursioni di cavallerie. Il 21 giugno l'esercito romano si ferm\u00f2 a Maranga per una sosta di tre giorni. Giuliano impiegava come al solito il tempo libero dalle occupazioni militari leggendo e scrivendo. La notte del 25 giugno gli sembra di scorgere nel buio della sua tenda una figura: \u00e8 il \"Genius Publicus\", quello che gli era apparso nell'esaltante notte di Lutetia e lo aveva invitato a non lasciarsi sfuggire l'occasione di prendere il potere. Ora ha per\u00f2 il capo velato a lutto, lo guarda senza parlare, poi si volta e lentamente svanisce.\nMorte di Giuliano.\nLa mattina dopo, malgrado l'opinione contraria degli aruspici, fece levare le tende per riprendere la ritirata verso Samarra. Durante la marcia, presso il villaggio di Toummara, si accese un combattimento nella retroguardia: Giuliano accorse senza indossare l'armatura, si lanci\u00f2 nella mischia e un giavellotto lo colp\u00ec al fianco. Cerc\u00f2 subito di estrarlo ma cadde da cavallo e svenne. Portato nella sua tenda, si rianim\u00f2, credette di star meglio, volle le sue armi ma le forze non risposero alla volont\u00e0. Chiese il nome della localit\u00e0: \u00ab\u00e8 Frigia\u00bb, gli risposero. Giuliano comprese che tutto era perduto: un tempo aveva sognato un uomo biondo che gli aveva predetto la morte in un luogo con quel nome.\nIl prefetto Salustio accorse al suo capezzale: lo inform\u00f2 della morte di Anatolio, uno dei suoi amici pi\u00f9 cari. Giuliano pianse per la prima volta e la commozione prese tutti gli astanti. Si riprese, Giuliano: \u00ab\u00c8 un'umiliazione per noi tutti piangere un principe la cui anima sar\u00e0 presto in cielo a confondersi con il fuoco delle stelle\u00bb. Quella notte fece il bilancio della sua vita: \u00abNon devo pentirmi n\u00e9 provare rimorso di alcuna azione, sia quando ero un uomo oscuro, sia quando ebbi la cura dell'Impero. Gli d\u00e8i me lo concessero paternamente ed io lo conservai immacolato [...] per la felicit\u00e0 e la salvezza dei sudditi, equanime nella condotta, contrario alla licenza che corrompe le cose e i costumi\u00bb. Poi, com'\u00e8 degno di un filosofo, convers\u00f2 con Prisco e con Massimo della natura dell'anima. Le sue guide spirituali gli ricordarono il suo destino, fissato dall'oracolo di Elio:\nSentendosi soffocare, Giuliano chiese dell'acqua: appena ebbe finito di bere, perse conoscenza. Aveva 32 anni e aveva regnato meno di venti mesi: con lui, moriva l'ultimo eroe greco.\nSalustio rifiut\u00f2 la successione e allora la porpora fu concessa a Gioviano. Questi stipul\u00f2 con Sapore la pace, con la quale i Romani cedevano ai Persiani cinque province e le piazzeforti di Singara e di Nisibi. Fu ripresa la ritirata durante la quale incontrarono finalmente l'armata di Procopio: questi fu incaricato di portare fino alle porte di Tarso la salma che, secondo le volont\u00e0 di Giuliano, fu sepolta in un mausoleo a fianco di un piccolo tempio sulle rive del fiume Cidno. Di fronte, sorgeva la tomba di un altro imperatore, Massimino Daia. L'anno dopo, Gioviano pass\u00f2 per Tarso e fece incidere un'iscrizione sulla pietra sepolcrale:\nTomba di Giuliano.\nAlcuni storici ritengono che il sarcofago contenente le spoglie dell'imperatore fu in seguito trasportato da Tarso a Costantinopoli, o prima della fine del IV secolo, o successivamente al 500. L'urna sepolcrale fu collocata nella chiesa dei Santi Apostoli, dove in quel periodo venivano sepolti gli imperatori. Nel X secolo, l'imperatore Costantino VII Porfirogenito (912-959), in un libro che descrive le procedure cerimoniali, al catalogo contenente l'elenco dei sepolcri degli insigni defunti, include quello di Giuliano con il commento: \nUn sarcofago in porfido conservato nel Museo archeologico della citt\u00e0 \u00e8 tutt'oggi identificato con quello di Giuliano; lo spostamento dei resti Giuliano dalla tomba di Tarso \u00e8 ancora oggetto di dibattito tra gli studiosi.\nOpera letteraria e filosofica.\n\u00abLettera a Temistio\u00bb.\nNon appena ebbe notizia che Giuliano era il nuovo imperatore Temistio, il retore e filosofo della corte di Costanzo che gi\u00e0 benevolmente aveva interceduto a suo favore negli anni difficili del rapporto tra i due cugini, gli invi\u00f2 una lettera nella quale, non mancando di offrirgli i suoi servigi \u2013 forse nel timore che il previsto rinnovamento delle cariche di corte potesse compromettere la sua carriera \u2013 ricordava a Giuliano che i sudditi si attendevano da lui opere legislative persino superiori a quelle compiute da Solone, Pittaco e Licurgo.\nNaturalmente Giuliano, nella sua risposta, dichiara di \u00abessere consapevole di non avere affatto, n\u00e9 di possedere per natura n\u00e9 di aver acquisito in seguito, alcuna qualit\u00e0 eminente, fuorch\u00e9 l'amore per la filosofia\u00bb, dalla quale ha per\u00f2 appreso che sono la fortuna, la \"t\u00fdche\", e il caso, l\"aut\u00f3maton\", a dominare la vita individuale e le vicende politiche. Citando Platone Giuliano ritiene che un sovrano dovr\u00e0 pertanto evitare la superbia, la \"h\u00fdbris\", cercando di acquisire l'arte, la \"t\u00e9chne\", di cogliere l'opportunit\u00e0, il \"kair\u00f3s\", offerta dalla fortuna. Un'arte che \u00e8 tale da essere propria di un demone piuttosto che di un uomo, e pertanto dobbiamo ubbidire a \u00abquella parte di divino che \u00e8 in noi\u00bb quando amministriamo \u00able cose pubbliche e le private, le nostre case e le citt\u00e0, considerando la legge un'applicazione dell'Intelligenza\u00bb.\nDi Aristotele Giuliano cita la condanna del governo fondato sul diritto ereditario e del dispotismo, nel quale un solo cittadino \u00e8 \u00abpadrone di tutti gli altri. Poich\u00e9, se tutti sono eguali per natura, a tutti spettano necessariamente pari diritti\u00bb. Mettere al governo un uomo significa farsi governare da un uomo e da una bestia feroce insieme: occorre piuttosto che al governo sia messa la ragione, che \u00e8 quanto dire Dio e le leggi, perch\u00e9 la legge \u00e8 la ragione esente da passioni.\nNella pratica deriva, come afferma Platone, che il governante deve essere migliore dei governati, a loro superiore per studio e per natura, il quale con ogni mezzo e quanto pi\u00f9 possa dovr\u00e0 porre attenzione alle leggi, non quelle create per far fronte a contingenze momentanee, ma quelle predisposte da chi, purificato l'intelletto e il cuore, acquisita un'approfondita conoscenza della natura del governo, contemplata l'Idea di giustizia e compresa l'essenza dell'ingiustizia, trasponga l'assoluto nel relativo, legiferando per tutti i cittadini, senza distinzioni e riguardi per amici e parenti. Meglio sarebbe legiferare per i posteri e gli stranieri, in modo da evitare ogni interesse privato.\nGiuliano confuta l'affermazione di Temistio che sosteneva di preferire l'uomo d'azione al filosofo politico, fondandosi erroneamente su un passo di Aristotele: tra vita attiva e vita contemplativa, quest'ultima \u00e8 certamente superiore, poich\u00e9 \u00abcol formare non molti, ma anche solo tre o quattro filosofi, tu puoi arrecare al genere umano maggiori benefici di quanto non possano fare parecchi imperatori messi insieme\u00bb. Cos\u00ec Giuliano, non senza ironia, poteva anche declinare l'offerta di collaborazione rivoltagli dal filosofo Temistio. Quanto a s\u00e9, \u00abconsapevole di non possedere nessuna speciale virt\u00f9, tranne quella di non credere di avere le pi\u00f9 belle virt\u00f9\u00bb, Giuliano rimetteva tutto nelle mani di Dio, cos\u00ec da essere scusato delle proprie mancanze e da poter apparire discreto e onesto per gli eventuali successi della sua opera di governo.\nIn realt\u00e0, la sua concezione \u00e8 diversa da quanto pu\u00f2 apparire nella sua lettera a Temistio o, almeno, sar\u00e0 espressa diversamente nei suoi scritti di poco successivi: il buon governante non \u00e8 semplicemente il filosofo che conoscendo l'idea di bene \u00e8 in grado di fare buone leggi, ma \u00e8 colui che \u00e8 investito di una missione che solo gli dei possono avergli conferito. Perch\u00e9 egli abbia qui espresso l'idea classica del potere, anzich\u00e9 quella contemporanea della monarchia assoluta ed ereditaria, \u00e8 stato interpretato come il risultato del timore provocatogli dall'immenso potere che la fortuna gli aveva posto nelle mani: \u00abla solitudine del potere non manc\u00f2 di spaventarlo. Per recuperare il senso della propria identit\u00e0 fece ricorso a quello che aveva di pi\u00f9 suo: l'educazione e il retroterra culturale. Per quanto solo e confuso, poteva infatti percepire un forte vincolo di solidariet\u00e0 con le innumerevoli generazioni che, come lui, si erano servite di Omero e di Platone per dare piena consapevolezza alle proprie emozioni e acquisire una pi\u00f9 approfondita consapevolezza\u00bb. Timoroso della cieca potenza di Tyche, tent\u00f2 di esorcizzarla, lasci\u00f2 da parte la dottrina politica contemporanea e \u00absi volse ai grandi maestri della sua giovent\u00f9\u00bb.\n\u00abContro il cinico Eraclio\u00bb: la concezione teocratica del governo.\nL'occasione per presentare la sua dottrina gli fu data dal discorso pubblico tenuto a Costantinopoli nel marzo del 362 da Eraclio, un filosofo itinerante della setta dei Cinici, al quale lo stesso Giuliano aveva assistito. Eraclio, irriverente come tutti i Cinici, espose un mito, presentando se stesso come Zeus e Giuliano \u2013 che notoriamente si faceva crescere sul mento una barba dal sembiante caprino \u2013 come Pan, alluse a Fetonte, il figlio di Febo che, inesperto della guida del carro del Sole, era precipitato miseramente, e coinvolse nelle sue allegorie Eracle e Dioniso, due figure molto care a Giuliano.\nIn un mito, risponde Giuliano, \u00e8 detto che Eracle avesse sfidato Elio a duello e il Sole, riconoscendo il suo coraggio, gli don\u00f2 una coppa d'oro sopra la quale l'eroe aveva attraversato l'Oceano: Giuliano scrive a questo proposito di credere che Eracle avesse piuttosto \u00abcamminato sull'acqua come se fosse stato sulla terraferma\u00bb, e sottolineando che \u00abZeus con l'aiuto di Athena Pronoia l'aveva creato salvatore del mondo e gli aveva posto al fianco questa dea come custode [...] in seguito lo sollev\u00f2 a s\u00e9, ordinando cos\u00ec al figlio di venire a lui\u00bb, denunciando esplicitamente i cristiani di copiare a favore di Cristo i miti ellenici. Un altro esempio di imitazione cristiana \u00e8 tratto dalla rappresentazione di Dioniso, la cui nascita \u00abnon fu in realt\u00e0 una nascita, ma una manifestazione divina\u00bb, il quale comparve in India come dio visibile \u00abquando Zeus decise di concedere a tutta l'umanit\u00e0 i principi di un nuovo stato di cose\u00bb.\nGiuliano sa bene che i miti non sono racconti reali, bens\u00ec un travestimento della dottrina della sostanza degli dei, la quale \u00abnon sopporta di essere gettata con nude parole nelle orecchie impure dei profani. Proprio la natura segreta dei misteri, anche se non compresa, \u00e8 utile, perch\u00e9 cura le anime e i corpi e provoca l'apparizione degli dei\u00bb. In questo modo, \u00able divine verit\u00e0 vengono insinuate per mezzo di enigmi con il travestimento dei miti\u00bb. Non solo, ma \u00abci\u00f2 che nei miti si presenta inverosimile, \u00e8 proprio quello che ci apre la via alla verit\u00e0: infatti, quanto pi\u00f9 paradossale e portentoso \u00e8 l'enigma, tanto pi\u00f9 pare ammonirci a non affidarci alla nuda parola, ma ad affaticarci intorno alla verit\u00e0 riposta, senza stancarci prima che questo mistero, rischiarato sotto la guida degli dei\u00bb, non ci rischiari l'intelletto fino a portare a perfezione la nostra anima.\nEguali concetti sono espressi dall'amico Secondo Salustio nel suo \"Sugli dei e il mondo\": i miti \u00abci incitano alla ricerca [...] imitano l'insieme delle cose inesprimibili e ineffabili, invisibili e manifeste, evidenti e oscure, presente nell'essenza degli dei. Velando il vero senso delle espressioni figurate, le si protegge dal disprezzo degli sciocchi [...] l'apparente assurdit\u00e0 di tali favole fa comprendere all'anima che si tratta solo di simboli, perch\u00e9 la verit\u00e0 pura \u00e8 inesprimibile\u00bb.\nIl mito raccontato da Eraclio era invece, a dire di Giuliano, non solo sconveniente ed empio, ma anche privo di originalit\u00e0, e Giuliano intende presentargli un esempio di come si possa costruire un mito che sia insieme nuovo, istruttivo e attinente a fatti storici. \u00c8 una vicenda che prende le mosse da Costantino, i cui antenati adoravano Helios, ma quell'imperatore e i suoi figli credettero di garantirsi l'eternit\u00e0 del potere tradendo la tradizione e affidandosi al dio cristiano: \u00abi templi degli avi furono demoliti dai figli, gi\u00e0 disprezzati dal padre e spogliati dei doni [...] e insieme alle divine furono profanate le cose umane\u00bb. Zeus fu mosso a piet\u00e0 per le tristi condizioni degli uomini caduti nell'empiet\u00e0: promise alle sue figlie Hosi\u00f3tes e D\u00edke, la \"Religione\" e la \"Giustizia\", di restaurarle in terra e indicando Giuliano a Helios, glielo affid\u00f2 dicendogli: \u00abquel fanciullo \u00e8 tuo figlio\u00bb.\nHelios, il dio protettore dei Flavi e Athena Pronoia, la \"Provvidenza\", lo allevarono e Hermes, dio dell'eloquenza e psicopompo, il conduttore delle anime che introduce l'iniziato ai misteri di Mitra, fece da guida al giovane che visse in solitudine e \u00abavanz\u00f2 per una strada piana, solida e tutta pulita e colma di frutta e fiori abbondanti e buoni, quali amano gli dei, e di piante di edera, alloro e mirto\u00bb. Giunti su una montagna, Hermes gli disse: \u00abSulla vetta di questa montagna ha il trono il padre di tutti gli dei. Sta' attento: vi \u00e8 grande pericolo. Se lo saprai adorare con la pi\u00f9 grande piet\u00e0, otterrai da lui quello che vuoi\u00bb. Un giorno Elio gli disse di tornare tra i mortali per vincere e \u00abpurgare tutte le empiet\u00e0 della terra e chiamare in soccorso me, Athena e tutti gli altri dei\u00bb, e indicandogli dall'alto la terra dov'erano mandrie e pastori, gli rivel\u00f2 che la maggior parte dei pastori \u2013 i governanti \u2013 erano malvagi \u00abperch\u00e9 divorano e vendono il bestiame\u00bb riportando pochi guadagni del molto che \u00e8 stato a loro affidato.\nFinalmente il giovane accett\u00f2 di sciogliersi da una vita fino ad allora rivolta solo allo studio e alla contemplazione mostrandosi pronto a impegnarsi nella missione affidatagli. Helios, dopo averlo munito di una fiaccola, simbolo della luce eterna, dell'elmo e dell'egida di Athena e del caduceo d'oro di Hermes, gli garant\u00ec l'assistenza di tutti gli dei finch\u00e9 fosse rimasto \u00abdevoto verso di noi, fedele verso gli amici, umano verso i sudditi, comandandoli e guidandoli per il meglio. Ma non cedere mai fino a renderti schiavo delle tue e loro passioni [...] e nessuno mai [...] ti persuada a dimenticare i nostri precetti. Finch\u00e9 ti atterrai a essi, sarai degno e gradito a noi, oggetto di rispetto per i buoni che ci servono e di terrore per i malvagi e gli empi. Sappi che il corpo mortale ti fu dato perch\u00e9 tu possa compiere questa missione. Per riguardo ai tuoi antenati, noi desideriamo purificare la casa dei tuoi padri. Ricordati dunque che hai un'anima immortale che da noi discende e se tu ci seguirai, sarai un dio e con noi contemplerai tuo padre\u00bb.\nLo scritto di Giuliano esprime dunque, attraverso il mito, una concezione teocratica del governo e rivela anche come Giuliano non concepisca il ruolo dell'imperatore come \"\u00e9mpsychos nomos\", legge personificata che, in quanto tale, \u00e8 al di sopra delle leggi che sono imperfette perch\u00e9 umane: per Giuliano le leggi hanno origine divina e, attraverso Platone, sottolinea che \u00abse c'\u00e8 uno che si distingue per la fedelt\u00e0 alle leggi vigenti e in questa virt\u00f9 vince su tutti gli altri, a costui deve essere affidata anche la funzione di servitore degli dei\u00bb.\n\u00abContro i Cinici ignoranti\u00bb: l'unit\u00e0 culturale dell'ellenismo.\nIn Eraclio Giuliano aveva attaccato la figura di certi filosofi moderni, \u00abbastone, mantello, zazzera e poi ignoranza, boria, sfrontatezza\u00bb, per colpa dei quali \u00abla filosofia era diventata spregevole\u00bb ed essi si erano appropriati, a suo dire illegittimamente, del nome di una dottrina, quella di Diogene di Sinope e di Cratete di Tebe, di ben altra e nobile natura.\nPochi mesi dopo, un altro di quei filosofi itineranti attacc\u00f2 la figura di Diogene, dipingendolo come uno sciocco vanaglorioso e mettendo in burla certi aneddoti circolanti su quel filosofo. La risposta di Giuliano intende rivalutare la dignit\u00e0 della filosofia cinica, \u00abche non \u00e8 la pi\u00f9 vile n\u00e9 la pi\u00f9 spregevole, ma anzi paragonabile alle pi\u00f9 illustri\u00bb, inserendola nella tradizione culturale greca e mostrando come essa possa stare alla pari delle pi\u00f9 rinomate scuole elleniche.\nInfatti Elio, mandando per mezzo di Prometeo il dono divino del fuoco, intese rendere partecipi tutti gli esseri della \u00abragione incorporea\u00bb e perci\u00f2 della divinit\u00e0 stessa, se pure in misura diversa: alle cose concedendo la sola esistenza, ai vegetali la vita, agli animali l'anima sensitiva e agli uomini l'anima razionale. Questa spinge l'uomo alla filosofia che, seppure definita in modo diverso \u2013 arte delle arti o scienza delle scienze \u2013 consiste nel \u00abconoscere se stesso\u00bb, che equivale a dire nel conoscere quella parte di divino presente in ogni uomo. E come si pu\u00f2 giungere ad Atene percorrendo le strade pi\u00f9 diverse, cos\u00ec si pu\u00f2 ottenere la conoscenza di s\u00e9 attraverso differenti speculazioni filosofiche: \u00abpertanto nessuno deve separare la filosofia in molte parti n\u00e9 dividerla in molte specie o meglio, di un'unica filosofia non deve farne molte. Come vi \u00e8 una sola verit\u00e0, cos\u00ec vi \u00e8 una sola filosofia\u00bb.\nDunque la filosofia cinica appartiene di diritto a quest'unico movimento di ricerca della verit\u00e0, che \u00e8 \u00abil bene maggiore per gli d\u00e8i e per gli uomini\u00bb, la conoscenza della \u00abrealt\u00e0 intima delle cose esistenti\u00bb: a dispetto della rozza semplicit\u00e0 del suo aspetto, il Cinismo \u00e8 come quelle statuette di Sileno che, banali in apparenza, nascondono nel loro interno l'immagine di un dio. E infine, il creatore della filosofia cinica non fu Antistene o Diogene, ma fu colui che cre\u00f2 tutte le scuole filosofiche, \u00abcolui che per i Greci \u00e8 l'autore di tutte le cose belle, la guida comune, il legislatore e il re, il dio di Delfi\u00bb.\nPer quanto riguarda Diogene poi, secondo Giuliano \u00abegli ubbidiva al dio di Pytho e della sua obbedienza non ebbe a pentirsi, e si sbaglierebbe a prendere per indizio di empiet\u00e0 il fatto che egli non frequentasse i templi e non venerasse le immagini e gli altari: Diogene non aveva niente da offrire, n\u00e9 incenso, n\u00e9 libagioni, n\u00e9 denaro, ma possedeva una giusta nozione degli dei e questo solo bastava. Perch\u00e9 egli li adorava con l'anima, offrendo il bene pi\u00f9 prezioso, la consacrazione della sua anima attraverso il suo pensiero\u00bb.\nPu\u00f2 sembrare singolare che un imperatore si sentisse in dovere di intervenire su una polemica, apparentemente banale, innescata da un oscuro sofista: in realt\u00e0, il problema che stava a cuore a Giuliano era la riaffermazione dell'unit\u00e0 della cultura ellenica \u2013 letteratura, filosofia, mitologia, religione \u2013 inserita nell'apparato giuridico-istituzionale dell'Impero romano. La difesa dell'unit\u00e0 della cultura ellenica \u00e8 la condizione del mantenimento dell'istituzione politica e un attacco ai valori unitari espressi da quella cultura \u00e8 percepita da Giuliano come una minaccia ai fondamenti dello stesso Impero.\n\u00abInno alla Madre degli d\u00e8i\u00bb.\nChe l'unit\u00e0 dell'Impero fosse favorita dall'unit\u00e0 ideologica e culturale dei sudditi era stato compreso gi\u00e0 da Costantino il quale, convocando nel 325 il Concilio di Nicea, aveva inteso che il cristianesimo si fondasse su dogmi condivisi da tutti i fedeli costruiti con gli strumenti messi a disposizione dalla filosofia greca. Allo stesso modo Giuliano intese stabilire i principi dell'ellenismo, visto come sintesi delle tradizioni ereditate dall'antica religione romana e della cultura greca, elaborata alla luce della filosofia neoplatonica. Sotto questo aspetto il programma di Giuliano intese questo inno, assieme a quello dedicato a Elio, come due momenti fondanti sui quali incardinare la rifondazione della tradizione religiosa e culturale dell'impero. All\"Inno alla Madre degli d\u00e8i\" venne affidato, pertanto, il ruolo di una rivisitazione esegetica dei miti greci sulla base delle dottrine misteriche che Giuliano aveva approfondito nei suoi studi ateniesi.\nL\"Inno alla Madre degli dei\", Cibele, chiamata anche Rea o Demetra, la \"Magna Mater\" dei Romani, \u00e8 rivolto a chi deve occuparsi di educare i fedeli: \u00e8 lo scritto che un \"pontefice massimo\" rivolge ai sacerdoti dei culti ellenici. L'inno si apre con la descrizione dell'arrivo a Roma dalla Frigia della statua della dea, dopo che il suo culto era gi\u00e0 stato accolto in Grecia, \u00abe non da una razza qualunque di Greci, ma dagli Ateniesi\u00bb, scrive Giuliano, come a sottolineare l'estrema credibilit\u00e0 del culto della dea. E credibile appare a Giuliano anche il miracolo che si verific\u00f2 quando la sacerdotessa Clodia fece nuovamente navigare sul Tevere la nave rimasta immobile malgrado ogni sforzo dei marinai.\nAlla figura di Cibele \u00e8 associata, in un noto mito, quella di Attis. Ogni cosa, come aveva insegnato Aristotele, \u00e8 unione di forma e materia: affinch\u00e9 le cose non siano generate dal caso, opinione che porterebbe al materialismo epicureo, occorre riconoscere l'esistenza di un principio superiore, ossia la causa della forma e della materia. Tale causa \u00e8 la quinta essenza, discussa gi\u00e0 dal filosofo Senarco, che d\u00e0 ragione del divenire, della moltiplicazione delle specie degli esseri e dell'eternit\u00e0 del mondo, la \u00abcatena dell'eterna generazione\u00bb. Ebbene, Attis rappresenta tale principio, secondo la personale concezione di Giuliano: egli \u00e8 \u00abla sostanza dell'Intelletto generatore e creatore che produce tutte le cose fino ai limiti estremi della materia e contiene in s\u00e9 tutti i principi e le cause delle forme congiunte alla materia\u00bb.\nCibele \u00e8 \u00abla Vergine senza madre, che ha il suo trono accanto a Zeus, ed \u00e8 realmente la Madre di tutti gli dei\u00bb. Il mito della sua unione con Attis, giudicato osceno dai cristiani, sta in realt\u00e0 a significare che ella, in quanto Provvidenza \u00abche conserva tutte le cose soggette a nascita e distruzione, ama la causa creatrice e produttrice di esse e le impone di procreare preferibilmente nel mondo intelligibile ed esige che a lei sia rivolta e con lei coabiti, pretende che Attis non si mescoli con nessun altro essere, in modo da perseguire la conservazione di ci\u00f2 che \u00e8 uniforme e di evitare di inclinare nel mondo materiale\u00bb.\nMa Attis si abbass\u00f2 fino ai limiti estremi della materia, accoppiandosi in un antro con una ninfa, figura nella quale il mito adombra \u00abl'umidit\u00e0 della materia\u00bb, pi\u00f9 precisamente \u00abl'ultima causa incorporea sussistente prima della materia\u00bb. Allora Elio, \u00abche condivide il trono con la Madre e crea tutto con lei e a tutto provvede\u00bb, comand\u00f2 al Leone, il principio del fuoco, di denunziare la degradazione di Attis: l'evirazione di Attis va intesa come il \u00abfreno posto alla spinta illimitata\u00bb alla generazione, in modo che essa sia \u00abtrattenuta nei limiti delle forme definite\u00bb. L'autoevirazione di Attis \u00e8 il simbolo della purificazione dalla degradazione, la condizione della risalita verso l'alto, \u00aba ci\u00f2 che \u00e8 definito e uniforme, possibilmente all'Uno stesso\u00bb.\nCome il mito delinea il ciclo della degradazione e della purificazione dell'anima, cos\u00ec a esso corrisponde il ciclo della natura e i rituali religiosi che a esso sono associati e celebrati nell'equinozio di primavera. Il 22 marzo viene tagliato il pino sacro, il giorno dopo il suono delle trombe ricorda la necessit\u00e0 di purificarci ed elevarci al cielo, il terzo giorno \u00absi taglia la sacra messe del dio\u00bb e finalmente possono seguire le \"Ilarie\", le feste che celebrano l'avvenuta purificazione e il ritorno di Attis a fianco della Madre. Giuliano lega il culto di Cibele ai misteri eleusini, che vengono celebrati in occasione degli equinozi di primavera e di autunno, e spiega ai sacerdoti il significato dei precetti che l'iniziato deve osservare per accostarsi al rito con animo puro.\nRiaffermata l'unit\u00e0 intrinseca dei culti ellenici accostando Eracle e Dioniso ad Attis, riconosciuto in Attis il Logos, \u00abuscito di senno, perch\u00e9 ha sposato la materia e presieduto alla creazione, ma anche saggio, perch\u00e9 ha saputo ordinare e mutare questa sozzura in qualcosa di cos\u00ec bello che nessun'arte e capacit\u00e0 umana potrebbe mai eguagliare\u00bb, Giuliano conclude lo scritto elevando un inno a Cibele:\nEditto sull'insegnamento e riforma religiosa.\nNei suoi scritti Giuliano aveva implicitamente mostrato che fosse necessario mantenere uno stretto legame tra ellenismo e \"romanitas\" come condizione della salute dell'Impero, quale sembrava essere stata realizzata pienamente nell'et\u00e0 degli Antonini. Da allora era per\u00f2 seguito un lungo periodo di lento declino durante il quale nuove istanze religiose, originarie di un mondo in gran parte estraneo ai tradizionali valori ellenici, si erano affermate fino a ottenere piena legittimazione con Costantino. Lo stesso vescovo cristiano Eusebio aveva esaltato il nuovo ordine costituito dalle istituzioni politiche dell'Impero e dalla dottrina evangelica, la cui fusione era stata disposta da Dio per il bene di tutta l'umanit\u00e0.\nQuesta concezione presupponeva una frattura nell'evoluzione storica del mondo greco-romano e, insieme con l'abbandono dei culti antichi e dei templi dove quelli venivano celebrati, metteva in discussione tutta la cultura ellenica, della quale si poteva temere la distruzione. La concezione di Giuliano \u00e8 esattamente eguale e opposta a quella di Eusebio: tutta la cultura greco-romana \u00e8 \u00abil frutto della rivelazione divina e la sua evoluzione storica era avvenuta sotto lo sguardo vigile di Dio. Grazie alla rivelazione di Apollo-Elio, i Greci avevano elaborato un mirabile sistema religioso, filosofico e artistico, perfezionato in seguito dal popolo affine dei Romani, i quali lo arricchirono delle migliori istituzioni politiche che il mondo avesse conosciuto\u00bb.\nAlla salute dell'Impero corrisponde quella dei cittadini, la quale si sostanzia, sul piano spirituale e intellettuale, con l\"epist\u00e9me\", la conoscenza autentica, che si raggiunge con la corretta istruzione, la \"paide\u00eda\". La conoscenza della cultura greco-romana eleva l'essere umano alla conoscenza di s\u00e9, la quale \u00e8 la condizione per la conoscenza superiore, quella della divinit\u00e0, che corrisponde alla salvezza individuale. In questo percorso, la cultura ellenica \u00e8 concepita da Giuliano nella sua totalit\u00e0, senza distinzione tra cultura sacra e cultura profana: \u00ablo studio dei testi sacri rende migliore qualunque uomo, anche il pi\u00f9 inetto. Se poi un uomo dotato di talento viene avviato allo studio della letteratura, egli diventa un dono degli dei all'umanit\u00e0, perch\u00e9 ravviver\u00e0 la fiamma della conoscenza, o fonder\u00e0 istituzioni pubbliche, o metter\u00e0 in fuga i nemici del suo popolo, o viagger\u00e0 per terra e per mare, dando cos\u00ec prova di avere la tempra dell'eroe\u00bb.\nIn applicazione di tali principi il 17 giugno 362 Giuliano emise un editto con il quale stabiliva l'incompatibilit\u00e0 tra la professione di fede cristiana e l'insegnamento nelle scuole pubbliche. L'idea di Giuliano era che gli insegnanti pubblici dovessero distinguersi innanzi tutto per moralit\u00e0 e poi per capacit\u00e0 professionale. Il meccanismo che avrebbe dovuto garantire la suddetta moralit\u00e0 passava attraverso i consigli municipali che avrebbero dovuto produrre un attestato dei requisiti dei candidati. Tale attestato avrebbe dovuto, eventualmente, poi essere ratificato dall'imperatore.\nAlla legge Giuliano fece seguire una lettera circolare che spiegava pi\u00f9 approfonditamente il contenuto e il significato della norma:\nLa legge era stata predisposta per difendere le ragioni dell'ellenismo dalla polemica cristiana ed era particolarmente insidiosa, perch\u00e9, senza essere un'aperta persecuzione, presentava persuasivamente le ragioni dell'incompatibilit\u00e0 tra la cultura greco-romana e il cristianesimo che erano effettivamente condivise da una consistente rappresentanza dell'intellettualit\u00e0 cristiana.\nNello stesso tempo Giuliano si preoccup\u00f2 di costituire una \u00abchiesa\u00bb pagana, organizzata secondo criteri gerarchici che richiamavano quelli cristiani: al vertice era l'imperatore, nella sua qualit\u00e0 di pontefice massimo, seguito da sommi sacerdoti, responsabili ciascuno per ogni provincia i quali, a loro volta, sceglievano i sacerdoti delle diverse citt\u00e0. Conosciamo dalle sue lettere alcuni nomi dei responsabili provinciali nominati da Giuliano: Arsacio fu il capo religioso della Galazia, Crisanzio di Sardi, con la moglie Melita, della Lidia, Seleuco della Cilicia e Teodoro dell'Asia, cos\u00ec come si ha notizia dei nomi di alcuni sacerdoti locali, una Teodora, un Esichio, un Ierarca ad Alessandria in Troade, una Calligena di Pessinunte in Frigia.\nIl primo requisito di ogni sacerdote doveva essere la moralit\u00e0, senza alcuna preclusione di origine e di censo: una delle cause dell'arretramento della religione ellenica nella considerazione delle popolazioni era proprio la scarsa moralit\u00e0 di molti sacerdoti, che in tal modo facevano perdere credibilit\u00e0 agli antichi rituali. Se quei sacerdoti venivano cos\u00ec disprezzati, rimanevano per\u00f2 temuti in virt\u00f9 della fama acquisita di dispensatori di anatemi di terribile efficacia: una virt\u00f9 dubbia questa, dal momento che essa contribuiva per\u00f2 al loro isolamento, che lo stesso Giuliano cerc\u00f2 di contestare argomentando che un sacerdote, in quanto tale, non poteva essere rappresentante di un demone, ma di dio, e perci\u00f2 era dispensatore di benefici ottenuti per mezzo della preghiera, e non di maledizioni lanciate attraverso un oscuro potere demoniaco.\nI sacerdoti vanno dunque onorati \u00abin quanto ministri e servitori degli dei, perch\u00e9 compiono, in nostra vece, i doveri verso gli dei ed \u00e8 a loro che dobbiamo gran parte dei doni che riceviamo dagli d\u00e8i. Essi infatti pregano e sacrificano in nome e per conto dell'intera umanit\u00e0. Perci\u00f2 \u00e8 giusto onorarli ancor pi\u00f9 dei magistrati dello Stato e anche se vi \u00e8 chi ritiene che si debbano tributare onori eguali a sacerdoti e a magistrati, essendo questi i custodi delle leggi e perci\u00f2 in qualche modo servitori degli d\u00e8i, tuttavia al sacerdote spetta maggior considerazione [...] poich\u00e9 celebra sacrifici per conto nostro, reca offerte e si trova di fronte agli d\u00e8i, noi dobbiamo rispettare e temere il sacerdote come la cosa pi\u00f9 preziosa appartenente agli d\u00e8i\u00bb.\nIl secondo requisito di un sacerdote consiste nel possedere la virt\u00f9 dell\"epist\u00e9me\", della conoscenza, e la capacit\u00e0 dell'ascesi, poich\u00e9 sapienza e santit\u00e0 fanno dell'uomo un sacerdote-filosofo, come sosteneva l'allievo di Plotino, il neoplatonico Porfirio: \u00abL'ignorante contamina la divinit\u00e0, pur offrendo preghiere e sacrifici. Solo il sacerdote \u00e8 saggio, egli solo \u00e8 amato da dio, egli solo sa pregare. Chi pratica la saggezza pratica l'epist\u00e9me di dio, non dilungandosi in litanie e sacrifici interminabili, ma esercitandosi nella \"pietas\" divina nella vita di tutti i giorni\u00bb. Viceversa, anche coloro che credono negli d\u00e8i e intendono onorarli, \u00abse trascurano di essere saggi e virtuosi, negano e disonorano gli d\u00e8i\u00bb. A questi precetti Giamblico aveva aggiunto la necessit\u00e0 della pratica teurgica, mediante la quale il sacerdote stabilisce un contatto diretto con il mondo divino, rendendosi cos\u00ec intermediario tra il fedele e il dio.\nSapienza, pratica teurgica, virt\u00f9 e devozione sono qualit\u00e0 necessarie a un sacerdote, eppure non sono ancora sufficienti. Per Giuliano \u00e8 indispensabile anche la pratica della carit\u00e0: \u00abgli dei non ci hanno donato una cos\u00ec immensa ricchezza per rinnegarli, trascurando i poveri che sono tra noi [...] dobbiamo dividere i nostri averi con tutti, ma pi\u00f9 generosamente con i buoni, i poveri, i derelitti, in modo che possano soddisfare le loro esigenze. E posso aggiungere, senza timore di apparire paradossale, che dovremmo dividere cibo e vestiti anche con i malvagi. Poich\u00e9 \u00e8 all'umanit\u00e0 che \u00e8 in ognuno che noi dobbiamo dare, non al singolo individuo\u00bb. E infatti, diversamente dal suo predecessore Licinio, che aveva proibito l'assistenza ai detenuti, Giuliano osserva che, poich\u00e9 \u00abtutti gli uomini hanno lo stesso sangue, la nostra sollecitudine deve estendersi anche a coloro che sono in carcere; i nostri sacerdoti dimostrino dunque il loro amore per il prossimo mettendo il poco che hanno a disposizione di tutti gli indigenti\u00bb. E Giuliano mise in pratica le intenzioni caritatevoli, istituendo ricoveri per mendicanti, ostelli per stranieri, asili per donne e orfanotrofi.\nNella lettera al sacerdote Teodoro Giuliano chiarisce anche la sua opinione sulla funzione delle immagini votive: \u00abgli avi hanno voluto erigere statue e altari e hanno disposto il mantenimento della fiamma perenne e, in generale, ci hanno trasmesso ogni sorta di simboli della presenza degli d\u00e8i, non perch\u00e9 li adorassimo come tali, ma perch\u00e9 adorassimo gli d\u00e8i attraverso le immagini\u00bb. E come le icone delle divinit\u00e0, anche \u00able raffigurazioni degli imperatori non sono semplici pezzi di legno, di pietra o di rame, e ancor meno s'identificano con gli imperatori stessi\u00bb.\nCon quelle parole Giuliano attestava l'importanza annessa alle immagini quali veicoli di devozione verso la divinit\u00e0 e di rispetto per l'autorit\u00e0 imperiale nella quale intendeva riassumere l'unit\u00e0 politica, culturale e religiosa dello Stato. Si sa che si fece rappresentare in veste di Apollo, con accanto la figura della moglie defunta come Artemide, in due statue dorate erette a Nicomedia, in modo che i cittadini onorassero in quelle gli dei e l'Impero, e generalmente \u00abvolle sempre essere raffigurato con accanto Zeus, disceso appositamente dal cielo per offrirgli le insegne imperiali, la corona e la veste di porpora, mentre Ares e Hermes tenevano lo sguardo fisso su di lui, a indicare la sua eloquenza e perizia nelle armi\u00bb.\n\u00abInno a Elio Re\u00bb.\nDurante l'infelice permanenza ad Antiochia Giuliano scrisse in tre notti, appena prima del solstizio d'inverno, l\"Inno a Elio Re\", dedicandolo all'amico Salustio, prefetto di Gallia, a sua volta gi\u00e0 autore di un breve trattato sugli d\u00e8i; l'intenzione di Giuliano \u00e8 volta a munire di un chiaro e solido apparato dottrinale la religione ellenica, a dettare una sorta di catechismo per quella \"chiesa pagana\" di cui egli, come imperatore e pontefice massimo, era in quel momento il capo. Questo scritto seguiva l\"Inno alla Madre degli d\u00e8i\" in cui Giuliano formulava un'esegesi dei miti greci sulla base delle dottrine misteriche a cui si era dedicato durante il periodo trascorso ad Atene. In questo caso il monoteismo solare, usando gli stessi strumenti filosofici di cui si stava impadronendo il cristianesimo, avrebbe dovuto contrapporsi al monoteismo dei Galilei che secondo Giuliano aveva il grave difetto di essere del tutto estraneo alla cultura e alla tradizione romane e perci\u00f2 di sconvolgere la struttura dell'Impero sin dalle fondamenta.\nOgni uomo nasce da un uomo e dal Sole, come afferma Aristotele, ma il sole \u00e8 solo il dio visibile: ben altra difficolt\u00e0 \u00e8 \u00abfarsi un'idea della grandezza del dio invisibile\u00bb, ma con l'aiuto di Hermes, delle Muse e di Apollo Musagete \u00abtratteremo della sostanza di Elio, la sua origine, i suoi poteri, le sue forze, tanto visibili che invisibili, dei benefici che dispensa attraverso tutti i mondi\u00bb.\nLa provvidenza di Elio \u2013 scrive Giuliano \u2013 mantiene, dalla sommit\u00e0 degli astri fino alla terra, tutto l'universo, che esiste da sempre e sempre esister\u00e0. Superiore a Elio \u00e8 l'Uno ovvero, platonicamente, il Bene, la causa di tutte le cose, che \u00abha suscitato da s\u00e9 Elio, potentissimo dio, come essere mediatore, in tutto simile alla sostanza creatrice originaria\u00bb. Giuliano cita qui Platone, per il quale ci\u00f2 che il Bene \u00e8 per l'intelletto, Elio \u00e8 per la vista. Elio, che domina e regna sugli altri dei come il sole domina sugli altri astri, si mostra nella forma del Sole, che infatti appare a tutti essere la causa della conservazione del mondo sensibile e il dispensatore di ogni beneficio.\nAncora Platone aveva affermato che l'universo \u00e8 un unico organismo vivente, \u00abtutto ripieno d'anima e di spirito, un tutto perfetto costituito da parti perfette\u00bb: l'unificazione tra il mondo intelligibile e quello sensibile \u00e8 compiuta da Elio, che sta \u00abtra la purezza immateriale degli d\u00e8i intelligibili e l'integrit\u00e0 immacolata degli d\u00e8i del mondo sensibile\u00bb, cos\u00ec come la luce si spande dal cielo sulla terra mantenendosi pura anche venendo a contatto con le cose materiali.\nLa sostanza di Elio viene cos\u00ec riassunta: \u00abElio Re procedette come unico dio da un dio unico, cio\u00e8 dal mondo intelligibile che \u00e8 uno [...] unifica l'infimo con il supremo, contiene in s\u00e9 il mezzo della perfezione, dell'unione, del principio vitale e dell'uniformit\u00e0 della sostanza. Nel mondo sensibile \u00e8 la sorgente di tutti i benefici [...] racchiude in s\u00e9 la causa eterna delle cose generate [...]\u00bb.\nNon si pu\u00f2 non vedere la consonanza di queste affermazioni con il dogma cristiano del Cristo-Logos, mediatore tra Dio e l'uomo e apportatore di salvezza, e qui Elio appare il mediatore della crescita spirituale dell'uomo: \u00abCome a lui dobbiamo la vita, cos\u00ec da lui siamo anche nutriti. I suoi doni pi\u00f9 divini e i benefici che d\u00e0 alle anime sciogliendole dal corpo e sollevandole alle sostanze affini al dio, la sottigliezza e l'elasticit\u00e0 della luce divina, concessa come sicuro veicolo alle anime per la loro discesa nel mondo del divenire [...] per noi \u00e8 meglio averne la fede che la dimostrazione\u00bb.\nDioniso, celebrato come figlio di Elio, insieme con le Muse allevia le fatiche umane; Apollo, \u00abche non differisce affatto da Elio\u00bb, diffonde gli oracoli, d\u00e0 agli uomini l'ispirazione, ordina e rende civili le citt\u00e0; Elio ha generato Asclepio, il salvatore universale, e ha mandato sulla Terra Afrodite per rinnovare le generazioni; e da Afrodite discende Enea e da lui tutte le successioni dei governatori del mondo. L\"Inno\" si conclude con la preghiera a Elio:\n\u00abContro i Galilei\u00bb.\nAd Antiochia Giuliano scrisse anche la satira \"I Cesari\" e tre libri di polemica anticristiana, il \"Contro i Galilei\": l'opera \u00e8 andata perduta e si \u00e8 potuto ricostruirne solo una parte del primo libro in base alle citazioni contenute nel \"Contra Iulianum\", la replica composta da Cirillo di Alessandria dopo la morte dell'imperatore, e pochi altri frammenti in Teodoro di Mopsuestia e in Areta. Giuliano, scrivendo il \"Contro i Galilei\", dovette avere presente l'opera di Celso \u2013 poi ricostruita in parte dal \"Contro Celso\" di Origene \u2013 e i quindici libri \"Contro i Cristiani\" del filosofo Porfirio, dei quali restano pochi frammenti.\nSi sa che Giuliano aveva promosso la ricostruzione del Tempio di Gerusalemme, che tuttavia non si realizz\u00f2, perch\u00e9 un terremoto interruppe i lavori appena incominciati che non vennero pi\u00f9 ripresi dopo la morte dell'imperatore. Certamente l'iniziativa di Giuliano procedeva da un calcolo politico \u2013 contrapporre una rinnovata forza ebraica all'espansione della propaganda cristiana poteva tornare utile \u2013 ma derivava altres\u00ec dalla sua convinzione che ogni popolo godesse della protezione di un dio, assegnato dalla superiore volont\u00e0 divina, che era espressione e garante della specifica identit\u00e0 culturale e religiosa di quell'etnia.\nScrive infatti Giuliano che il dio comune a tutti \u00abha distribuito le nazioni a d\u00e8i nazionali e cittadini, ciascuno dei quali governa la propria parte conformemente alla sua natura\u00bb. Alle particolari facolt\u00e0 di ciascun dio corrispondono le tendenze essenziali delle diverse etnie e cos\u00ec, \u00abAres governa i popoli bellicosi, Athena quelli che sono bellicosi e sapienti, Hermes quelli astuti\u00bb e analogamente si deve spiegare il coraggio dei Germani, la civilt\u00e0 dei Greci e dei Romani, l'industriosit\u00e0 degli Egizi, la mollezza dei Siri: chi volesse giustificare tali differenze con il caso, negherebbe allora l'esistenza nel mondo della Provvidenza.\nIl Dio dell'universo, come ha preposto a ogni popolo un dio nazionale, \u00abcon un angelo sotto di s\u00e9 o un demone o una specie di anime pronte ad aiutare gli spiriti superiori\u00bb, cos\u00ec \u00abordin\u00f2 la confusione delle lingue e la loro dissonanza e volle anche che ci fosse una differenza nella costituzione politica delle nazioni, non per mezzo di un puro ordine, ma creandoci appositamente con questa differenza. Bisognava, cio\u00e8, che fin dall'origine fossero insite diverse nature nei diversi popoli\u00bb.\nOra, qual \u00e8 il dio preposto ai Cristiani? Essi, osserva Giuliano, dopo aver ammesso che vi fosse un dio che si prendeva unicamente cura degli Ebrei, per bocca di Paolo sostengono che quello \u00e8 \u00abdio non solo degli Ebrei ma di tutte le genti\u00bb, e hanno cos\u00ec fatto di un dio etnico il Dio dell'universo per indurre i Greci ad aggregarsi a loro.\nInvece i Cristiani non rappresentano nessun'etnia: essi \u00abnon sono n\u00e9 Ebrei n\u00e9 Greci, ma appartengono all'eresia galilea\u00bb. Infatti, in un primo tempo seguirono la dottrina di Mos\u00e8 poi, \u00abapostatando, presero una loro via propria\u00bb, mettendo insieme dagli Ebrei e dai Greci \u00abi vizi che a questi popoli furono legati dalla maledizione di un demone; presero la negazione degli dei dall'intolleranza ebrea, la vita leggera e corrotta dalla nostra indolenza e volgarit\u00e0, e osarono chiamare tutto questo religione perfetta\u00bb. Ne venne fuori \u00abun'invenzione messa insieme dalla malizia umana. Nulla avendo essa di divino, e sfruttando la parte irragionevole dell'anima nostra che \u00e8 incline al favoloso e al puerile, riusc\u00ec a far tenere per veritiera una costruzione di mostruose finzioni\u00bb.\nChe questo dio dei Galilei non possa essere confuso col Dio universale pare a Giuliano provato dal suo operare, descritto nel \"Genesi\": decide di dare ad Adamo un aiuto creando Eva, che si rivela fonte di male; vieta loro la conoscenza del bene e del male, che \u00e8 \u00abla sola norma e ragione della vita umana\u00bb, e li scaccia dal Paradiso temendo che diventino immortali: \u00abquesto \u00e8 segno di uno spirito anche troppo invidioso e maligno\u00bb.\nDiversamente spiega Platone la generazione degli esseri mortali: il Dio creatore degli d\u00e8i intelligibili affid\u00f2 a loro la creazione degli uomini, degli animali e dei vegetali perch\u00e9, se li avesse creati lui stesso, sarebbero stati immortali: \u00abperch\u00e9 dunque siano mortali e questo universo sia veramente completo, occupatevi voi, secondo natura, della costituzione dei viventi, imitando la mia potenza che io misi in atto generandovi\u00bb. Quanto all'anima, che \u00e8 \u00abcomune agli immortali, \u00e8 divina e governa in coloro che vogliono seguire voi e la giustizia, io fornir\u00f2 il seme e il principio. Per il resto voi, intessendo il mortale all'immortale, producete gli animali e generateli, allevateli fornendo loro il nutrimento e quando periscono, riceveteli nuovamente in voi\u00bb.\nA questi d\u00e8i intelligibili appartiene anche Asclepio che, \u00abdisceso dal cielo in terra, comparve a Epidauro sotto specie unica e in forma umana; di l\u00e0, passando in ogni luogo, distese la sua mano salutare [...] egli \u00e8 ovunque, per terra e per mare; senza visitare nessuno di noi, egli tuttavia guarisce le anime malate e i corpi malfermi\u00bb.\nAsclepio \u00e8 riferito da Giuliano in opposizione a Ges\u00f9, il quale invece \u00e8 \u00abnominato da poco pi\u00f9 di trecento anni, senza che nella sua vita abbia fatto alcunch\u00e9 di memorabile, a meno che non si considerino grandi imprese aver guarito zoppi e ciechi e aver esorcizzato indemoniati nei paesucoli di Betsaida e di Betania\u00bb.\n\u00c8 per\u00f2 vero che anche Ges\u00f9 \u00e8 considerato dai Cristiani un dio, ma si tratta di una deviazione dalla stessa tradizione apostolica: \u00abche Ges\u00f9 fosse dio non os\u00f2 dirlo n\u00e9 Paolo, n\u00e9 Matteo, n\u00e9 Luca, n\u00e9 Marco, ma solo l'ineffabile Giovanni, quando vide che gi\u00e0 molta gente, in molte citt\u00e0 di Grecia e d'Italia, era presa da questo contagio\u00bb.\nLa cultura ellenica, sottolinea Giuliano, \u00e8 incomparabilmente superiore a quella giudea, ma solo a questa i Cristiani intendono rifarsi, dal momento che ritengono sufficiente lo studio delle Scritture: invece, superiore nelle arti, nella sapienza, nell'intelletto, nell'economia, nella medicina, \u00abAsclepio guarisce i nostri corpi; ancora Asclepio, con le Muse, Apollo e Hermes, protettore dell'eloquenza, ha cura delle anime; Ares ed Enio ci assistono in guerra; Efesto si prende cura delle arti e su tutto presiede, insieme con Zeus, Athena vergine Pronoia\u00bb.\nChe i cristiani fossero gi\u00e0 dissoluti in origine lo dimostra lo stesso Paolo, quando rivolgendosi ai suoi discepoli, scriveva che \u00abn\u00e9 idolatri, n\u00e9 adulteri, n\u00e9 effeminati, n\u00e9 sodomiti, n\u00e9 ladri, n\u00e9 avari, n\u00e9 ubriaconi, n\u00e9 maldicenti, n\u00e9 rapinatori erediteranno il Regno di Dio. E voi non ignorate queste cose, fratelli, perch\u00e9 anche voi eravate cos\u00ec. Ma siete stati lavati, siete stati santificati nel nome di Ges\u00f9 Cristo\u00bb, ammissione, nota Giuliano, dimostrata dal fatto che l'acqua del battesimo, che pure essi avevano ricevuto, come non pu\u00f2 guarire da nessuna malattia del corpo, tanto meno pu\u00f2 sanare i vizi dell'anima.\n\u00abI Cesari\u00bb.\nI \"Cesari\" o \"I Saturnali\" sono un dialogo satirico nel quale Giuliano racconta a un amico la favola di una festa data da Romolo nella casa degli d\u00e8i, alla quale vengono invitati gli imperatori romani: \u00e8 un pretesto per delineare di ciascuno i molti vizi e le poche virt\u00f9. Il corteo degli invitati \u00e8 aperto dall'\u00abambizioso\u00bb Giulio Cesare, al quale segue il \u00abcamaleontico\u00bb Ottaviano, poi Tiberio, grave all'apparenza ma crudele e vizioso, che viene rispedito dagli d\u00e8i a Capri; Caligola, \u00abmostro crudele\u00bb, \u00e8 gettato nel Tartaro, Claudio \u00e8 un \u00abcorpo senz'anima\u00bb mentre Nerone, che pretenderebbe di imitare con la cetra Apollo, \u00e8 annegato nel Cocito. Seguono lo \u00abspilorcio\u00bb Vespasiano, il \u00ablascivo\u00bb Tito e Domiziano, legato con un collare; poi Nerva, \u00abbel vecchio\u00bb, accolto con rispetto, precede il \u00abpederasta\u00bb Traiano, carico di trofei, e il severo e \u00abingolfato nei Misteri\u00bb Adriano. Entrano anche Antonino Pio, Lucio Vero e Marco Aurelio, accolto con grande onore, ma non Commodo, che viene respinto. Pertinace piange la propria morte, ma neanche lui \u00e8 proprio innocente; l'\u00abintrattabile\u00bb Settimio Severo \u00e8 ammesso con Geta, mentre Caracalla \u00e8 scacciato con Macrino ed Eliogabalo. Al convito \u00e8 ammesso lo \u00absciocco\u00bb Alessandro Severo ma non sono accettati l'\u00abeffeminato\u00bb Gallieno e suo padre Valeriano; Claudio il Gotico, \u00abanima alta e generosa\u00bb, \u00e8 accolto con calore e Aureliano pu\u00f2 sedere al banchetto solo per essersi reso benemerito istituendo il culto di Mitra. Accolti Probo, Diocleziano, Galerio e Costanzo Cloro, sono cacciati via Caro, Massimiano, \u00abturbolento e sleale\u00bb, Licinio e Magnenzio. Entrano, infine, Costantino e i suoi tre figli.\nHermes propone un concorso per giudicare il migliore fra tutti gli imperatori e, dopo che Eracle ha preteso e ottenuto che vi partecipi anche Alessandro Magno, la proposta \u00e8 accolta. Al concorso d'eloquenza sono ammessi Alessandro, Cesare, Ottaviano, Traiano, Marco Aurelio e Costantino che tuttavia, per il momento, viene tenuto sul limitare della soglia della sala. Prima Cesare e Alessandro cercano di superarsi vantando agli occhi degli d\u00e8i le proprie imprese, poi Ottaviano e Traiano esaltano il loro buon governo, mentre Marco Aurelio, alzati gli occhi agli d\u00e8i, si limita a dire: \u00abNon ho bisogno di discorsi o competizioni. Se voi non conosceste le cose mie, dovrei istruirvi, ma poich\u00e9 voi le conoscete perch\u00e9 nulla pu\u00f2 esservi nascosto, datemi pure il posto che ritenete che io meriti\u00bb. Venuto il suo turno, Costantino, che se ne era stato tutto il tempo occhieggiando la Lussuria, pur rendendosi conto della meschinit\u00e0 delle sue imprese, cerca di argomentare i motivi della sua superiorit\u00e0 sugli altri imperatori.\nIn attesa del verdetto, ognuno \u00e8 invitato a scegliersi un dio protettore: Costantino \u00abcorre incontro alla Lussuria che, accoltolo teneramente e gettatagli le braccia collo, lo adorna di vesti femminili tutte colorate, lo liscia tutto e lo porta dall'Empiet\u00e0 dove si trovava anche Ges\u00f9 che si aggirava da quelle parti e predicava: \u2013 Chi \u00e8 corruttore, assassino, maledetto, rifiutato da tutti, venga con fiducia: lavandolo con quest'acqua lo render\u00f2 puro in un attimo [...]\u00bb. Marco Aurelio viene dichiarato vincitore e Giuliano, concludendo la satira, si fa dire da Hermes: \u00abTi ho fatto conoscere il padre Mitra. Tieniti ai suoi comandamenti e avrai nella tua vita un'ancora sicura di salvezza e quando partirai di qui troverai, con buona speranza, un dio benevolo che ti guidi\u00bb.\nSi \u00e8 cercato di trovare in questo testo le ragioni che avevano gi\u00e0 determinato in Giuliano la decisione di muovere guerra alla Persia. Questa sfilata di imperatori \u00e8 una sorta di riassunto di storia romana e la fortuna ha un ruolo fondamentale nell'assegnare il successo delle iniziative: \u00absolo quando Pompeo fu abbandonato dalla buona sorte, che tanto a lungo l'aveva favorito, e rimase privo di ogni aiuto, tu avesti la meglio su di lui\u00bb, esclama Alessandro rivolto a Cesare. Ma Roma non ha posto i propri confini fino ai limiti della Terra unicamente con l'aiuto di \"Tyche\", della buona sorte: era stata necessaria la \"pietas\" e la scelta a favore di Marco Aurelio conferma che quella \u00e8 la virt\u00f9 favorita da Giuliano e dagli d\u00e8i.\nConcependo la sovranit\u00e0 secondo un principio teocratico, Giuliano doveva affidare soprattutto alla sua \"pietas\" i felici risultati delle sue iniziative politiche: nulla poteva contrastarlo finch\u00e9 egli \u2013 il protetto di Elio \u2013 fosse rimasto fermo nella sua devozione verso gli dei. Ma il grave conflitto con la cittadinanza di Antiochia sembrava aver scosso questa sua convinzione. Nel \"Misopogon\", aveva ironizzato sulla libert\u00e0 di cui godevano gli Antiocheni parafrasando un lungo passo della \"Repubblica\" di Platone, saltando per\u00f2 una frase del filosofo ateniese che lo riguardava direttamente: \u00abuno Stato democratico assetato di libert\u00e0, quando trova cattivi coppieri e si spinge troppo oltre inebriandosi di libert\u00e0 pura, punisce i propri governanti\u00bb. Probabilmente Giuliano sent\u00ec, pi\u00f9 o meno oscuramente, di essere stato un \u00abcattivo coppiere\u00bb.\nLa scelta di portare guerra alla Persia era stata gi\u00e0 stabilita a Costantinopoli: non si tratt\u00f2 perci\u00f2 di un'iniziativa decisa sul momento per compensare con un successo la cattiva esperienza antiochena. Ma in quell'impresa \u2013 un'impresa quasi impossibile, riuscita solo a un Alessandro Magno \u2013 egli mise in gioco tutto se stesso allo scopo di riacquistare la fiducia in s\u00e9: egli \"doveva riuscire\", e per riuscire \"doveva essere\" Alessandro. Con l'alienazione della propria identit\u00e0, Giuliano perdeva anche il contatto con la realt\u00e0 \u00abfino a estraniarsi completamente dal proprio ambiente e dal proprio tempo. All'iniziale perdita di sicurezza fece seguito un'estrema sopravvalutazione delle proprie capacit\u00e0, che distrusse il suo senso critico e lo port\u00f2 a ignorare i consigli altrui. Pochi passi lo separavano ormai dalla \"h\u00fdbris\"\u00bb.\nLa figura di Giuliano: mito e storiografia.\nI contemporanei.\nLa notizia della morte di Giuliano provoc\u00f2 gioia tra i cristiani. Gregorio di Nazianzo l'annunci\u00f2 trionfante: \u00abUdite, popoli! [...] fu estinto il tiranno [...] il dragone, l'Apostata, il Grande Intelletto, l'Assiro, il comune nemico e abominio dell'universo, la furia che molto gavazz\u00f2 e minacci\u00f2 sulla terra, molto contro il Cielo oper\u00f2 con la lingua e con la mano\u00bb. Pari fu la costernazione tra i suoi seguaci, che in gran parte si dispersero e cercarono di farsi dimenticare. Libanio, che abitava ad Antiochia, in un primo tempo temette per la propria vita, ma la considerazione di cui godeva la sua virt\u00f9 di letterato gli risparmi\u00f2 pericoli e offese. Prisco si ritir\u00f2 ad Atene, Massimo d'Efeso, diffidato dal proseguire le sue attivit\u00e0 teurgiche, fu prima multato e, qualche anno dopo, decapitato. Il medico Oribasio se ne and\u00f2 tra i Goti ma poi la fama della sua perizia medica lo fece richiamare in patria, dove visse onorato e rispettato, Seleuco, Aristofane e Alipio perdettero i loro incarichi. Tra gli altri, Claudio Mamertino, pur autore di un panegirico dedicato a Giuliano, e Salustio, entrambi valenti amministratori, conservarono i loro incarichi.\nI cristiani, oltre a rovesciare altari e distruggere templi, avviarono la demolizione della figura di Giuliano: le orazioni di Gregorio, ammirevoli per vigore polemico, ma deprecabili per la parzialit\u00e0 dei loro assunti, registrano, tra l'altro, l'accusa di segreti sacrifici umani. Nella sua \"Historia Ecclesiastica\", scritta quasi un secolo dopo i fatti, Teodoreto di Cirro racconta che Giuliano raccolse con le mani il sangue uscito dalla sua ferita e lo alz\u00f2 al cielo gridando: \u00abHai vinto, Galileo!\u00bb. Filostorgio scrive invece che Giuliano dopo aver raccolto il suo sangue con le mani lo lanci\u00f2 verso il Sole gridando \u00abKor\u00e8stheti\u00bb (\u00abSaziati!\u00bb) e maledicendo gli altri Dei \u00abcattivi e distruttori\u00bb.\nQuando le polemiche si attenuarono, gli ammiratori di Giuliano finirono con il reagire: Libanio raccolse le testimonianze di Seleuco e Magno di Carre, compagni d'arme dell'imperatore, e compose orazioni esaltando la figura di Giuliano e accusando della sua morte uno sconosciuto soldato cristiano; un certo Filagrio mostr\u00f2 un diario nel quale aveva descritto l'avventura persiana, e altre memorie pubblicarono l'ufficiale Eutichiano e il soldato Callisto. Si raccolsero i suoi scritti e le sue lettere, per dimostrare la bont\u00e0 della sua personalit\u00e0, la sua cultura e il suo amore per i sudditi. Ammiano Marcellino gli fece nelle \"Res gestae\" un ritratto ammirevole per correttezza ed equilibrio di giudizio, senza per\u00f2 nascondere alcuni suoi difetti, imitato nel breve schizzo che Eutropio gli dedica nel suo \"Breviarium\": \u00abUomo eminente e che avrebbe amministrato lo Stato in modo notevole se il destino glielo avesse permesso; molto versato nelle discipline liberali, sapiente soprattutto in greco, e al punto che la sua erudizione latina non poteva bilanciare la sua scienza del greco, aveva un'eloquenza brillante e pronta, una memoria molto sicura. Da certi punti di vista era pi\u00f9 simile a un filosofo che a un principe; era liberale nei confronti dei suoi amici, ma meno scrupoloso di quello che conveniva a un cos\u00ec grande principe: in tal modo certi invidiosi attentarono alla sua gloria. Molto giusto nei confronti dei provinciali, diminu\u00ec le imposte per quello che si pot\u00e9 fare; affabile con tutti, avendo mediocre preoccupazione per il tesoro, avido di gloria, e, tuttavia, di un ardore spesso immoderato, perseguit\u00f2 troppo vivamente la religione cristiana, senza tuttavia spargerne il sangue; ricordava molto Marco Antonino, che d'altronde si studiava di prendere a modello\u00bb.\nIl pagano Eunapio raccont\u00f2 la vita di Giuliano nelle sue \"Storie\", delle quali restano per\u00f2 pochi frammenti, e onor\u00f2 i filosofi, dei quali in vita Giuliano era stato amico, nelle sue \"Vite dei filosofi e dei sofisti\". Gli scrittori ecclesiastici Socrate Scolastico, Sozomeno e Filostorgio tramandarono una vita di Giuliano riportando gli attacchi degli agiografi cristiani, mentre Cirillo di Alessandria confut\u00f2 il \"Contro i Galilei\" nel suo \"Contro Giuliano\".\nVi furono tuttavia anche cristiani che seppero distinguere il Giuliano anti-cristiano dal Giuliano uomo di governo. Prudenzio scrisse di lui: \u00abUno solo di tutti i pr\u00ecncipi, di quel che ricordo da bambino, non venne meno come valorosissimo condottiero, fondatore di citt\u00e0 e di leggi, celeberrimo per retorica e valore militare, buon consigliere per la patria ma non per la religione da osservare, perch\u00e9 adorava trecentomila d\u00e8i. Trad\u00ec Dio, ma non l'Impero e l'Urbe\u00bb. mentre Giovanni di Antiochia, nel VII secolo, lo defin\u00ec l'unico imperatore che avesse ben governato.\nNel Medioevo.\nNella civilt\u00e0 bizantina, la figura di Giuliano provoc\u00f2 reazioni contrastanti: anche se venne apprezzato per la sua opera come imperatore e la sua produzione letteraria, tuttavia il profilo nettamente anticristiano di Giuliano non poteva attirargli il favore di una civilt\u00e0 come quella bizantina, in cui l'elemento cristiano era ideologicamente fondamentale.\nDal Medioevo ci giunge che san Mercurio di Cesarea, invocato da san Basilio Magno, avrebbe ucciso Giuliano, il quale venne reso protagonista di episodi raccapriccianti di squartamento di bambini e di sventramento di donne incinte. Nel XII secolo, a Roma, si mostrava ancora la statua di un fauno che avrebbe persuaso Giuliano a rinnegare la fede cristiana, mentre nel XIV secolo fu composta una rappresentazione edificante nella quale san Mercurio uccide l'imperatore ma, in compenso, il retore Libanio si converte, diviene eremita, si fa accecare e poi viene guarito dalla Vergine Maria.\nNel 1489 and\u00f2 in scena a Firenze un dramma scritto da Lorenzo il Magnifico che celebrava il martirio dei fratelli Giovanni e Paolo, attribuito dalla leggenda a Giuliano, per altro visto da Lorenzo come un sovrano ricco di qualit\u00e0. Nel 1499 fu pubblicato postumo a Venezia il \"Romanae Historiae Compendium\", in cui l'umanista Pomponio Leto celebra l'ultimo imperatore pagano, definendolo \"eroe\" e menzionandone solo di sfuggita l'apostasia. Con il Rinascimento si cominciano a riscoprire gli scritti di Giuliano, dai quali emerge una figura del tutto differente da quella tramandata dal ritratto cristiano. In Francia, un allievo di Pietro Ramo, l'ugonotto Pierre Martini, scopr\u00ec nello studio del maestro un codice del \"Misopogon\" che egli pubblic\u00f2 insieme con una raccolta delle \"Lettere\" e con una prefazione biografica, dedicandolo al cardinale Odet de Coligny, in rotta con la Chiesa: il Martini presenta Giuliano come un imperatore virtuoso e la sua apostasia come il risultato di una leggerezza.\nEt\u00e0 moderna.\nMichel de Montaigne defin\u00ec Giuliano un \u00abgrand'uomo\u00bb e nel 1614 il gesuita Denis P\u00e9tau pubblic\u00f2 in Francia un'ampia raccolta degli scritti di Giuliano, giustificando l'iniziativa con la considerazione che conoscere le \u00ababerrazioni\u00bb critiche di un pagano non pu\u00f2 che rafforzare la fede dei cristiani. Nel 1642 Fran\u00e7ois de La Mothe Le Vayer nelle sue \"Virt\u00f9 dei pagani\" fece giustizia delle esagerazioni polemiche fiorite sulla figura di Giuliano, seguito dall\"Histoire eccl\u00e9siastique\" di Claude Fleury, del 1691, dalla \"Storia della Chiesa\" e dalle \"Vite degli imperatori\" del Tillemont nel 1712 e dalla \"Vita dell'imperatore Giuliano\" dell'abate de La Bl\u00e9terie del 1755.\nVoltaire \u2013 ricordando le calunnie di cui l'imperatore fu ricoperto dagli \u00abscrittori che vengono chiamati Padri della Chiesa\u00bb \u2013 giudic\u00f2 Giuliano \u00absobrio, casto, disinteressato, valoroso e clemente; ma, non essendo cristiano, fu considerato per secoli un mostro [...] aveva tutte le qualit\u00e0 di Traiano [...] tutte le virt\u00f9 di Catone [...] tutte le qualit\u00e0 che ammiriamo in Giulio Cesare, senza i suoi vizi; ed ebbe anche la continenza di Scipione. Infine, egli fu in ogni cosa pari a Marco Aurelio, il primo degli uomini\u00bb.\nIn Germania era stato il teologo ed erudito Ezechiel Spanheim a pubblicare nel 1660 \"I Cesari\" di Giuliano e, nel 1696, l\"Opera omnia\" di Giuliano insieme con il \"Contra Iulianum\" di Cirillo. Nel Settecento, Goethe e Schiller gli espressero ammirazione come, in Inghilterra, fecero Shaftesbury, Fielding e lo storico Edward Gibbon.\nQuesti, nella sua opera dedicata all'Impero romano, ritiene che qualunque genere di vita Giuliano avesse scelto, \u00abper il suo intrepido coraggio, per il suo spirito vivace e l'intensa applicazione, avrebbe ottenuto o almeno meritato i pi\u00f9 alti onori\u00bb. Paragonato ad altri imperatori, \u00abil suo genio era meno potente e sublime di quello di Cesare, non possedeva la consumata prudenza di Augusto, le virt\u00f9 di Traiano appaiono pi\u00f9 salde e naturali e la filosofia di Marco Aurelio \u00e8 pi\u00f9 semplice e coerente. E tuttavia Giuliano sostenne l'avversit\u00e0 con fermezza e la prosperit\u00e0 con moderazione\u00bb e si preoccup\u00f2 costantemente di alleviare le miserie e di innalzare lo spirito dei sudditi. Gli rimprovera di essere stato preda dell'influsso del pregiudizio religioso, che ebbe un effetto pernicioso sul governo dell'Impero, ma Giuliano rimaneva un uomo in grado di \u00abpassare dal sogno della superstizione ad armarsi per la battaglia\u00bb e poi ancora di \u00abritirarsi tranquillamente nella sua tenda a dettare leggi giuste e salutari o a soddisfare il suo gusto per le eleganti ricerche di letteratura e di filosofia\u00bb.\nIl cattolico Chateaubriand reag\u00ec a questo coro di giudizi benevoli imputandoli all'atteggiamento anti-cristiano in voga in molti ambienti intellettuali del XVIII secolo, ma riconosce la superiorit\u00e0 spirituale di Giuliano rispetto a quella di Costantino. Nella sua \"Daphn\u00e9\", il romantico de Vigny crede che Giuliano abbia cercato volontariamente la morte durante la sua ultima campagna militare, per aver compreso il fallimento della sua opera di restaurazione dell'ellenismo.\nCon il fiorire degli studi filologici, che investirono anche l'opera di Giuliano, l'Ottocento produsse una quantit\u00e0 di studi su Giuliano che spesso mettevano un risalto una particolare caratteristica della sua figura. Nel complesso risultarono ritratti nei quali Giuliano appariva \u00abcontemporaneamente mistico e razionalista, filoelleno e imbevuto di superstizioni orientali, visionario e politico consumato, uomo di studio e soldato, emulo di Alessandro e di Traiano ma anche di Marco Aurelio, un uomo che metteva al di sopra di tutto il culto degli d\u00e8i, poi si faceva uccidere per la patria; talvolta spirito giusto, talvolta fazioso fino alla persecuzione; ora impulsivo ora calcolatore e circospetto; a volte affabile e cortese, a volte intrattabile e severo; ora pieno di bonomia e di spontaneit\u00e0, ora solenne come il pi\u00f9 pretenzioso dei pontefici\u00bb.\nNel 1873 il drammaturgo Henrik Ibsen gli dedic\u00f2 un'opera in dieci atti intitolata \"Cesare e Galileo\", un macchinoso dramma nel quale Giuliano, rifiutato tanto il cristianesimo che il paganesimo, sceglie il misticismo di Massimo di Efeso.\nEt\u00e0 contemporanea.\nNel Novecento, lo stesso filologo belga cattolico Joseph Bidez, che cur\u00f2 un'importante edizione critica delle opere complete di Giuliano, tuttora consultata, e una biografia la cui edizione definitiva, apparsa nel 1930, \u00e8 ancora un punto di riferimento per gli studiosi, cerc\u00f2 di sfrondare questo complesso di giudizi, presentando un Giuliano come figlio del suo tempo: la sua fede e i suoi dubbi, l'ascetismo e l'amore della letteratura appartengono anche a un Sinesio e al pi\u00f9 tardo Girolamo; \u00abmalgrado la sua idolatria\u00bb, Giuliano \u00e8 pervaso di influenze cristiane, assomigliando \u00aba un Agostino platonizzante tanto quanto ai rappresentanti della filosofia arcaicizzante di cui si credeva discepolo [...] egli venera Giamblico, pi\u00f9 che comprenderlo [...] mentre l'anima inquieta e tormentata di Giuliano \u00e8, a ben vedere, animata dello spirito dei tempi nuovi\u00bb.\nIl cattolico Bidez ritiene infatti che i sentimenti religiosi di Giuliano fossero abbastanza vicini a quelli cristiani: \u00abcome un cristiano Giuliano cerc\u00f2 dapprima di assicurarsi la salute della sua anima; come un cristiano ebbe bisogno di una morale e di un dogma rivelato; volle avere un clero indipendente dal potere civile e una Chiesa fortemente centralizzata; rimase insensibile alla gioia di vivere e agli splendori della citt\u00e0 del mondo\u00bb. La sua piet\u00e0 religiosa si differenzierebbe da quella dei cristiani \u2013 secondo Bidez \u2013 per essere accomodante nella conservazione integrale delle tradizioni elleniche orientali. In questo modo, la sua nuova Chiesa finiva con essere un Pantheon di tutte le divinit\u00e0 possibili, \u00abuna specie di museo di archeologia teologica\u00bb dove \u00abl'anima dei semplici si perde e la curiosit\u00e0 rischia di sostituire la vera piet\u00e0\u00bb.\nCi\u00f2 che distingue Giuliano e lo rende un grande personaggio, secondo Bidez, non sono le sue idee e le sue imprese, ma l'intelligenza e il carattere: fu ardito ed entusiasta della sua fede e, seguendo i comandamenti di Mithra, richiese a s\u00e9 stesso coraggio e purezza ed ebbe per gli altri senso di giustizia e fraternit\u00e0. La nobilt\u00e0 della moralit\u00e0 di Giuliano era degna del massimo rispetto ma il suo tentativo di riforma religiosa fall\u00ec, al di l\u00e0 del poco tempo che gli fu concesso per attuarla, perch\u00e9 (secondo il cattolico Bidez) soltanto il cristianesimo poteva essere \u00abcapace di impedire l'annientamento della cultura e di farci sopportare le nostre miserie, attribuendo al lavoro manuale e alla sofferenza la nobilt\u00e0 di un dovere morale\u00bb.\nNaturalmente, tutti i commentatori sottolineano il fallimento della restaurazione pagana: \u00abEgli disprezzava i cristiani, a cui rimproverava soprattutto l'ignoranza delle grandi opere del pensiero ellenico, senza accorgersi che cristianizzazione e democratizzazione della cultura erano aspetti fatali di uno stesso fenomeno, contro cui l'aristocratico culto della ragione, della saggezza, della \"humanitas\", nulla avrebbe potuto. Convinto cos\u00ec della superiorit\u00e0 della cultura pagana e della religione degli d\u00e8i, ritenne che bastasse dare un'organizzazione da contrapporre a quella delle chiese cristiane, per assicurarne la vittoria [...] Il suo era solo un sogno, destinato a infrangersi contro la giovane vitalit\u00e0 del nuovo mondo cristiano\u00bb.\nMa il suo tentativo di riforma religiosa non deve essere considerato il sogno reazionario di un intellettuale innamorato della cultura antica: era piuttosto la convinzione di un politico per il quale la \"paide\u00eda\" classica era il cemento dell'unit\u00e0 e della prosperit\u00e0 dell'Impero. Questa concezione \u00e8 espressa nel \"Contro il cinico Eraclio\": era stato Zeus stesso, di fronte al disastro dei suoi immediati predecessori, ad affidargli la missione della restaurazione dello Stato, come il \"Genius Publicus\" gli aveva rivelato a Parigi. La sua era una missione divina che, in quanto tale, lo rendeva un teocrate e il cui assolvimento gli garantiva la salvezza individuale.\nI principi politici che ne derivarono non erano affatto reazionari, al contrario erano \u00abtanto estranei alla cultura classica quanto organici a quella bizantina. Paradossalmente, pur essendo passato alla storia come colui che aveva sognato di riportare in vita pratiche religiose e forme di governo obsolete, fu proprio Giuliano a rompere in modo definitivo con gli schemi religiosi e politici del passato. Il suo culto per l'unit\u00e0, l'integrit\u00e0 e l'ordine erano in tutto e per tutto bizantini. Non pens\u00f2 mai, neppure per un istante, di associare qualcuno al proprio potere, perch\u00e9 si considerava l'unico rappresentante di Dio in Terra [...] e se Dio \u00e8 immortale, lo \u00e8 anche il suo rappresentante terreno\u00bb. E come il potere di Dio non \u00e8 limitato da alcun confine nell'Universo, cos\u00ec non pu\u00f2 avere confini il potere in Terra del suo rappresentante: di qui l'impresa di Persia, che infatti non aveva motivazioni politiche contingenti.\nGli imperatori bizantini ripresero i principi ispiratori della sua sovranit\u00e0 e i loro vescovi li sostennero in pieno: il patriarca Antonio II dichiar\u00f2 che \u00abla Chiesa e l'Impero sono uniti tra loro, per cui \u00e8 impossibile separarli\u00bb e Giustiniano, proibendo ai maestri pagani d'insegnare e sciogliendo la gloriosa Accademia di Atene, riafferm\u00f2 l'integralismo culturale di Giuliano in una forma estrema, senza che questa volta nessuno osasse avanzare alcuna critica. Anche l'imperatore Costantino Porfirogenito, alla fine del I millennio, critic\u00f2 il proprio predecessore e collega Romano I Lecapeno per non essersi attenuto \u00abai costumi tradizionali [...] in contrasto con i principi degli avi\u00bb non rispettando il principio della particolarit\u00e0 etnica di ogni nazione, come affermato da Giuliano nel \"Contro i Galilei\".\nMa poich\u00e9 in vita Giuliano non riusc\u00ec a realizzare nessuno dei suoi progetti \u2013 non la conquista della Persia, non la riforma religiosa, nemmeno quella dell'Impero, perch\u00e9 la concessione di un'ampia autonomia amministrativa alle citt\u00e0 fu revocata dai suoi successori \u2013 la storia avrebbe avuto pochi motivi per ricordarlo, e invece lo ha innalzato tra i suoi maggiori protagonisti. Forse questo avvenne perch\u00e9 \u00abla sua sorte seppe toccare il cuore e la mente degli uomini\u00bb, e la leggenda, \u00abche \u00e8 il linguaggio del cuore e dell'immaginazione, lo ha sempre dipinto come un uomo che visse ricercando, lottando e soffrendo, presentandolo ora come un demone, ora come un santo\u00bb."}
{"id": "65328", "revid": "915722", "url": "https://it.wikipedia.org/wiki?curid=65328", "title": "Papa Innocenzo IX", "text": "Biografia.\nGiovanni Antonio Facchinetti nacque a Bologna, figlio di Antonio Facchinetti e Francesca Cini. Dalla sorella minore, Antonia, sposata con Antonio Titta di Trento, ebbe origine la discendenza dei nipoti e pronipoti del futuro papa, in seguito adottati con il cognome Facchinetti. La famiglia del padre era originaria di Cravegna, nella Val d'Ossola (dove vi \u00e8 tuttora la casa natale). Il cognome della sua famiglia pare fosse in realt\u00e0 Nocetti (o de Nuce) ma di fatto era chiamato Facchinetti dall'umile lavoro svolto dal padre, che faceva il facchino.\nPochi anni dopo la nascita Giovanni Antonio segu\u00ec la famiglia a Verona. Studi\u00f2 legge all'Universit\u00e0 di Bologna, dove si laure\u00f2 \"in utroque iure\" 1544. L'11 marzo dello stesso anno ricevette l'ordinazione sacerdotale.\nDopo gli studi, Facchinetti si rec\u00f2 a Roma, dove si mise al servizio di Niccol\u00f2 Ardinghelli, segretario del cardinale Farnese (nipote del Papa Paolo III). Morto prematuramente l'Ardinghelli (1547), Giovanni Antonio venne destinato alla chiesa dei Santi Gervasio e Protasio di Domodossola in qualit\u00e0 di canonico.\nNel 1552 il cardinale Farnese lo chiam\u00f2 al proprio servizio. Arcivescovo di Avignone, invi\u00f2 il Facchinetti nella citt\u00e0 provenzale come suo vicario e amministratore diocesano; vi rimase quattro anni (1552-1556).\nNel 1560 il Facchinetti fu ordinato vescovo; gli fu affidata la Diocesi di Nicastro, dove si distinse per essere effettivamente il primo vescovo a risiedere nella diocesi dopo trent'anni di assenza del vescovo titolare. Da quell'anno Monsignor Facchinetti segu\u00ec i lavori del Concilio di Trento fino alla chiusura, avvenuta nel 1563. Fu poi nunzio apostolico a Venezia per portare avanti l'alleanza con la Spagna e la Serenissima contro i turchi, che alla fine produsse la vittoria di Lepanto. Nel 1574 il pontefice lo sollev\u00f2 dall'incarico e Facchinetti torn\u00f2 a Nicastro. Qui si dedic\u00f2 all'applicazione dei decreti del Concilio. L'anno successivo, per\u00f2, dovette rinunciare all'episcopato per motivi di salute. Si trasfer\u00ec a Roma.\nGuarito, nel 1576 riprese la sua attivit\u00e0 nella Curia romana svolgendo incarichi nel Sant'Uffizio e nella Sacra Consulta. Dopo la nomina cardinalizia (1583), divenne membro effettivo delle due congregazioni in cui operava; inoltre entr\u00f2 nel tribunale della Segnatura Apostolica.\nDurante il pontificato di Gregorio XIV (dicembre 1590 \u2013 ottobre 1591), che soffriva di attacchi di malaria, il peso dell'amministrazione pontificia ricadde sulle sue spalle.\nIl conclave del 1591.\nIl conclave si svolse dal 27 al 29 ottobre 1591. Innocenzo IX fu eletto nel pomeriggio del 29 ottobre 1591 nel palazzo Vaticano e fu incoronato il 3 novembre dal cardinale Andrea d'Austria, protodiacono di Santa Maria Nuova.\nI cardinali elettori si riunirono il 27 ottobre; parteciparono alla votazione finale 56 cardinali. Candidato sostenuto dalla parte spagnola, avendo ottenuto il \"placet\" di Filippo II, Facchinetti ottenne 24 voti gi\u00e0 nella prima votazione. Egli stesso attribu\u00ec il suo successo all'appoggio spagnolo in conclave.\nIl nuovo papa assunse il nome pontificale di Innocenzo IX, in onore del pi\u00f9 illustre dei giuristi assurti al rango pontificio, Innocenzo III..\nFu il terzo cardinale creato da papa Gregorio XIII (1572-85) a salire sul Soglio di Pietro.\nPontificato.\nIl 4 novembre 1591 (con la bolla \"Quae ab hac Sancta Sede\") il pontefice conferm\u00f2 e inaspr\u00ec il divieto (istituito da Pio V) di vendere i possedimenti ecclesiastici e di rinnovare le concessioni dei feudi pontifici decaduti, stabilendo come pena la scomunica.\nI suoi predecessori avevano nominato un Segretario di Stato, incaricato di rappresentare la Chiesa presso le monarchie europee. Innocenzo IX decise di scindere in tre parti questo ufficio: un cardinale si sarebbe occupato di Polonia e Francia, un altro di Italia e Spagna e un terzo della Germania.\nInnocenzo IX continu\u00f2 la politica dei predecessori: mantenimento di forti relazioni con la Corona di Spagna e contrasto a re Enrico IV di Francia poich\u00e9 appoggiava gli ugonotti.\nLo Stato della Chiesa manteneva un costoso esercito in terra francese; non essendo pi\u00f9 in grado di sostenerlo, Innocenzo IX ridusse le forze in campo e chiese rinforzi a Filippo II di Spagna. Questi, che aveva ereditato le Fiandre e la Borgogna dal padre Carlo V, ordin\u00f2 al governatore di quelle terre, Alessandro Farnese, di unirsi alle forze pontificie.\nNel 1592 il Farnese riusc\u00ec a sventare l'assedio di Rouen messo in atto da Enrico IV.\nIl 4 novembre 1591 il pontefice cre\u00f2 un fondo di riserva di 250.000 scudi, depositati in Castel Sant'Angelo, per far fronte alle spese inevitabili.\nPer quanto riguarda l'Urbe, il pontefice cerc\u00f2 di migliorare le condizioni di vita degli abitanti, sia contrastando la criminalit\u00e0 sia abbassando il prezzo del pane. Il flusso del Tevere fu regolato meglio (per evitare le inondazioni) e furono migliorate le condizioni sanitarie del nuovo rione, il Borgo.\nMorte e sepoltura.\nGi\u00e0 malato e debole, non volle rinunciare al tradizionale pellegrinaggio romano delle Sette Chiese, il 21 dicembre 1591. Lo sforzo per\u00f2 fu troppo grande: il pontefice si ammal\u00f2 il giorno successivo e non si riprese pi\u00f9.\nMor\u00ec il 30 dicembre a Roma. In occasione del suo funerale la sua orazione venne scritta dal gesuita Benedetto Giustiniani. La sua salma venne deposta in un sarcofago romano secondo le mode artistiche dell'epoca e riposta l'8 gennaio 1592 nelle Grotte Vaticane, ove ancora oggi riposa.\nCardinali creati da Innocenzo IX.\nPapa Innocenzo IX durante il suo pontificato cre\u00f2 due cardinali in un unico concistoro.\nSuccessione apostolica.\nLa successione apostolica \u00e8:"}
{"id": "65329", "revid": "1652635", "url": "https://it.wikipedia.org/wiki?curid=65329", "title": "Gangster", "text": "Con il termine gangster si identifica un membro di un'organizzazione criminale, generalmente di bande organizzate o anche di stampo mafioso.\nI gangster sono delinquenti organizzati che hanno la propria occupazione in attivit\u00e0 o imprese criminali. Il termine \u00e8 molto diffuso soprattutto negli Stati Uniti d'America, dove indica i membri di una banda criminale organizzata, ossia gang.\nStoria.\nLa maggior parte dei gangster degli Stati Uniti era in attivit\u00e0 verso la fine dell'XIX e durante il secolo successivo. A causa della cultura multirazziale dell'America settentrionale, c'\u00e8 una grande variet\u00e0 di gang. Ai primi gangster statunitensi, si affiancarono quelle gangs originarie dall'Italia, grazie alla grande emigrazione, soprattutto dall'Italia meridionale, ed ebbero un grande impatto sociale in alcune aree degli Stati Uniti, specialmente a Chicago e New York, dove cosa nostra statunitense \u00e8 ancora la pi\u00f9 potente organizzazione criminale.\nAnche cosa nostra cominci\u00f2 a espandersi negli Stati Uniti dagli albori del XX secolo, originando il fenomeno della Mano Nera, e crebbe a causa del periodo del proibizionismo e per la sua attivit\u00e0 nel traffico illegale di alcool. Fu durante questo periodo che lott\u00f2 con le esistenti organizzazioni criminali Irlandesi-americane per il controllo del traffico criminale in America. Numerosi \"uomini d'onore\", come gli aderenti alla Mafia si definiscono, giunsero negli Stati Uniti durante le persecuzioni di Benito Mussolini, che si concretizzarono nella persona di Cesare Mori, il \"Prefetto di Ferro\", inviato in Sicilia con l'incarico di rafforzare l'autorit\u00e0 del Fascismo, a dispetto del potere di molti padrini mafiosi.\nSettori d'attivit\u00e0.\nI gangster gestiscono affari che offrono un prodotto o un servizio, pi\u00f9 o meno richiesto bench\u00e9 illegale. Per esempio durante l'era del Proibizionismo negli Stati Uniti, i gangster monopolizzarono effettivamente il commercio di alcool. Negli anni cinquanta del novecento, fecero lo stesso per il gioco d'azzardo. Spesso controllano il traffico di stupefacenti e si occupano di prostituzione.\nIn altri casi i gangster si occupano di estorsione e usano l'intimidazione e la corruzione per influenzare il mondo dei sindacati. Spesso i gangster tentano di manipolare il corretto funzionamento delle istituzioni, come processi ed elezioni, attraverso corruzione e intimidazione.\nImpatto culturale.\nRecentemente uno storpiamento del termine, \"gangsta\", si \u00e8 associato al gangsta rap. I testi di questo genere sono spesso basati sul vivere stili di vita \"gang-related\", e possono essere descritti in modo realistico, rude, o \"da cartone animato\". I membri comuni di una gang di strada si chiamano anche \"gangster\" o \"G\". Essere \"gangsta\" pu\u00f2 essere anche un sinonimo per essere senza scrupoli, spietati, killer.\nNegli Stati Uniti d'America dei giorni nostri, specialmente tra le comunit\u00e0 nere, \"gangsta\" \u00e8 usato per chiamare un amico o compagno nello slang, specialmente chi abbia una reputazione \"da strada\". Individui del genere sono spesso chiamati semplicemente \"G\", soprattutto nello stato della California. La terminologia nacque nell'uso frequente dell'iniziale del termine diffusasi nei penitenziari statunitensi in guisa tale da nascondere il contenuto della conversazione ai secondini, ma successivamente resasi popolare nei testi e nei nomi di numerosi artisti commerciali di grande successo nonch\u00e9 underground, com'\u00e8 il caso di \"Master Gee\" della Sugar Hill Gang.\nCi sono differenti gradi di \"G\". Vale a dire \"Young G\", \"G\", \"OG\" (quest'ultimo sta per \"Old/Original Gangster\"). Per ottenere un grado pi\u00f9 alto \u00e8 necessario accrescere la propria credibilit\u00e0. Normalmente per farlo bisogna essere coinvolti in numerose attivit\u00e0 criminali. I gangsta compiono azioni criminose, fra cui, rapine, attacchi a furgoni blindati, omicidi, e chiunque abbia una reputazione all'interno di questi ghetti, ossia principalmente, quartieri gangsta, diventa ricco con il traffico di droga e prostituzione."}
{"id": "65331", "revid": "3732", "url": "https://it.wikipedia.org/wiki?curid=65331", "title": "Papa Clemente VIII", "text": "Biografia.\nNacque a Fano da Silvestro Aldobrandini, avvocato, e Lesa Deti che ebbero 8 figli maschi e una femmina. Fu battezzato il 4 marzo nella cattedrale di Fano. La data di battesimo \u00e8 importante perch\u00e9 alcune fonti sostengono che sia nato nel 1535, ma sembrerebbe difficile che all'epoca si fosse aspettato pi\u00f9 di un anno per battezzare un bambino. Il padre era un avvocato fiorentino: attivo in politica, fu un esponente del partito antimediceo. Quando Cosimo I de' Medici sal\u00ec al potere lo mand\u00f2 in esilio (1527). Dapprima trov\u00f2 ospitalit\u00e0 a Faenza. Qui chiese di esercitare la sua professione. Il cardinale Benedetto Accolti, arcivescovo di Ravenna, Legato della Marca Anconitana e governatore di Fano, lo nomin\u00f2 suo luogotenente (1535). L'Aldobrandini si trasfer\u00ec quindi nella citt\u00e0 marchigiana con la famiglia. L'anno dopo nacque Ippolito.\nGli Aldobrandini ritornarono a Faenza gi\u00e0 un anno dopo la nascita di Ippolito. Qui il padre avvi\u00f2 l'attivit\u00e0 di giureconsulto (\"iuris consultus\"). Ippolito studi\u00f2 nelle universit\u00e0 di Padova, Bologna e Perugia e si laure\u00f2 \"in utroque iure\". A Bologna ebbe come docente il cardinale Gabriele Paleotti. A Perugia conobbe il cardinale Alessandro Farnese, che lo sostenne negli studi.\nDopo la laurea inizi\u00f2 la carriera professionale in ambito giuridico. Nel 1568 fu nominato uditore del camerlengo e nell'ottobre del 1569 uditore della Sacra Rota romana. Nel 1570 il fratello maggiore Giovanni veniva creato cardinale da Pio V (1566-1572). Nel 1571 accompagn\u00f2, come esperto di diritto, il cardinale Michele Bonelli, nipote del pontefice, nominato legato \"a latere\" in Spagna, Portogallo e Francia. Rimase un anno nel Paese transalpino.\nNel 1580 (tra novembre e dicembre) fu ordinato sacerdote. La sua carriera nella Curia romana fu rapida: Papa Sisto V lo nomin\u00f2 datario il 15 maggio 1585, e il 18 dicembre dello stesso anno cardinale presbitero con il titolo di San Pancrazio. Nel 1588 fu inviato come legato in Polonia per regolare la disputa tra il re Sigismondo III Vasa e la casa d'Asburgo.\nPartecip\u00f2 ai quattro conclavi che si tennero dal 1590 al 1592.\nIl conclave del gennaio 1592.\nNell'arco di circa un anno vi erano stati tre conclavi e i cardinali erano seriamente intenzionati a eleggere un papa che potesse dare garanzie di longevit\u00e0.\nIl conclave si tenne dal 10 al 30 gennaio. Il Collegio cardinalizio era formato da 65 membri, ma il cardinale Juan Hurtado de Mendoza mor\u00ec durante il periodo di sede apostolica vacante e dieci cardinali non parteciparono al conclave, pertanto il nuovo papa fu eletto da 54 cardinali.\nLa fazione spagnola punt\u00f2 su Giulio Antonio Santori. Egli si avvicin\u00f2 moltissimo al \"quorum\" l'11 gennaio, allorch\u00e9 raccolse 35 voti. Fu Ascanio Colonna, oppositore della Spagna, a dare una svolta al conclave dirigendo i voti verso l'Aldobrandini.\nClemente VIII fu eletto nel pomeriggio del 30 gennaio 1592 nel Palazzo Vaticano. Il 2 febbraio venne consacrato vescovo di Roma dal decano del Sacro Collegio Alfonso Gesualdo e il 9 fu incoronato dal cardinale protodiacono Francesco Sforza. Assunse il nome pontificale di Clemente dietro consiglio di san Filippo Neri, cui era legato da sincera amicizia (e a cui si deve, forse, la sua stessa ordinazione sacerdotale).\nIl pontificato.\nGoverno della Chiesa.\nRelazioni con le istituzioni della Chiesa.\nNel 1592 il pontefice regolament\u00f2 i diritti del cardinale vicario, il cardinale a cui il papa delega il governo pastorale della diocesi di Roma.\nNel 1596 affid\u00f2 ai Gesuiti la cura della Basilica di San Vitale a Roma. Contestualmente, soppresse il titolo cardinalizio dei Santi Vitale, Valeria, Gervasio e Protasio\nNel 1593 il provinciale dell'Ordine, Niccol\u00f2 di Ges\u00f9-Maria Doria, ottenne dal capitolo generale la completa separazione giuridica dei carmelitani scalzi dal tronco principale dei carmelitani. Clemente VIII ratific\u00f2 il voto del capitolo con la bolla \"Pastoralis officii\" (20 dicembre 1593).\nLotta al protestantesimo.\nNel 1592, anno di elezione di Clemente VIII, non esisteva pi\u00f9 alcuna diocesi cattolica in Olanda. Il pontefice affid\u00f2 al nunzio in Colonia, monsignor Ottavio Frangipani, la nomina di un vicario apostolico \"per supplire l'assenza dei prelati\". Il vicario della \"Missio Hollandica\", Sasbout Vosmeer, ebbe nel 1602 il titolo di Filippi \"in partibus infidelium\".\nNel 1594 mor\u00ec il cardinale William Allen. Ricopriva un ruolo molto delicato: guidava la missione cattolica clandestina in Inghilterra. La scelta del suo successore si rivel\u00f2 difficile. Dopo tre anni, nel 1597 il cardinal Caetani, protettore della nazione inglese, scelse l'arciprete George Blackwell. Con una lettera gli affid\u00f2 pieni poteri su tutto il clero cattolico inglese. Tale decisione provoc\u00f2 l'insoddisfazione del clero d'Inghilterra, che invi\u00f2 le proprie rimostranze direttamente a Roma chiedendo al papa di modificare la scelta del Caetani. Clemente VIII conferm\u00f2 le direttive del cardinale con una bolla pontificia emessa il 6 aprile 1599, ordinando al clero cattolico inglese piena obbedienza al Blackwell. Seguirono due lettere all'arciprete, datate 17 agosto 1601 e 6 ottobre 1602.\nNel 1600 il pontefice approv\u00f2 la fondazione del Collegio scozzese di Roma (ancora in funzione).\nNel 1592 Sigismondo di Svezia, cattolico, aveva unito la corona di Svezia alla Confederazione polacco-lituana. Il 24 luglio 1599 Sigismondo fu deposto dal trono di Svezia dallo zio, eletto sovrano col nome di Carlo IX. La Svezia si avvi\u00f2 verso il protestantesimo, senza che la Santa Sede riuscisse ad esercitare alcuna influenza.\nDecisioni ecclesiastiche generali.\nIl pontefice confer\u00ec al cardinale Roberto Bellarmino l'incarico di redigere un libro di agile consultazione che raccogliesse i principi della dottrina cristiana destinato ai parroci come sussidio per la loro attivit\u00e0 pastorale. Nacquero cos\u00ec \"Dottrina cristiana breve\" (1597) e \"Dichiarazione pi\u00f9 copiosa della dottrina cristiana\" (1598). Tradotti in varie lingue, rimasero in uso fino al XIX secolo.\nIl 25 giugno 1599 il pontefice eman\u00f2 il decreto \"Nullus omnino regularis disciplina\", a tutela della regolare disciplina negli Ordini monastici (principalmente la regola di clausura).\nIl 19 marzo 1603 fu pubblicata la costituzione apostolica \"Cum ad regularem disciplinam\", che stabil\u00ec un minimo di et\u00e0 per l'accettazione dei novizi e dei conversi in un monastero.\nRiforme liturgiche.\nClemente VIII port\u00f2 avanti l'opera di Sisto V (1585-90), che aveva avviato la redazione di una nuova traduzione ufficiale della Bibbia in latino. L'edizione risultante \u00e8 tutt'oggi detta Vulgata Sisto-Clementina, o semplicemente \"Vulgata Clementina\". Clemente dispose la pubblicazione di tre edizioni, uscite rispettivamente nel 1592, nel 1593 e nel 1598. La Clementina divenne dal 1592 la versione ufficiale adottata dalla Chiesa cattolica di rito latino; nel 1979 le fu accostata la \"Nova Vulgata\", tuttavia l'edizione classica \u00e8 ancora oggi quella pi\u00f9 utilizzata negli studi storici e filologici.\nDurante il pontificato clementino si ebbe la prima riedizione post-tridentina del Pontificale della Chiesa cattolica (bolla \"Ex quo in Ecclesia Dei\" del 10 febbraio 1596). Era composto da tre libri: il primo conteneva le norme liturgiche per l'Ordinazione e la Benedizione delle persone, il secondo quelle per la benedizione delle cose ed il terzo descriveva le funzioni episcopali pi\u00f9 importanti, collegate all'anno liturgico.\nIl 14 luglio 1600 (bolla \"Cum novissime\") Clemente VIII pubblic\u00f2 il primo \"Caeremoniale Episcoporum\", cio\u00e8 il libro liturgico che prescrive lo svolgimento delle funzioni religiose dei vescovi.\nNel 1604 approv\u00f2 una nuova versione del Breviario e del Messale Romano. Nello stesso anno pubblic\u00f2 una nuova edizione dell'Indice dei libri proibiti.\nIl 25 novembre 1592, seguendo l'esempio barnabita, fece introdurre in tutte le diocesi la pratica delle Quarantore, istituita a Milano nel 1527 (bolla \"Graves et diuturnae\", detta anche \"Instructio Clementina\").\nNel 1582 papa Gregorio XIII aveva pubblicato la raccolta di testi canonici nota come \"Corpus iuris canonici\". Sisto V decise di aggiornare la raccolta di leggi, inserendo le decisioni dei concili e delle pi\u00f9 importanti Decretali degli ultimi secoli; Clemente VIII decise di portare a termine l'opera. Nel 1598 il cardinale Domenico Pinelli gli sottopose il manoscritto (da lui chiamato informalmente \"Liber septimus decretalium\") per l'imprimatur, ma il pontefice non se la sent\u00ec di approvare la stampa, e la conseguente diffusione in tutta Europa, dell'opera.\nEssa vide la luce solo nel 1870 a cura di F. Sentis, con il titolo \"Liber septimus decretalium Clementis VIII\".\nIl 19 maggio 1599, con la bolla \"Annus Domini placabilis\", Clemente VIII annunci\u00f2 il XII Giubileo. Due giorni dopo, con la bolla \"\"Cum sancti jubilaei\", sospese le altre indulgenze e il 30 ottobre invi\u00f2 a tutti i vescovi il breve apostolico \"Tempus acceptabile\"\", con il quale li esortava a prepararsi al Giubileo organizzando pellegrinaggi a Roma. La Porta santa fu aperta il 31 dicembre in tutte le quattro basiliche patriarcali. Le campane di Roma suonarono a festa accompagnate dal rombo dei cannoni di Castel Sant'Angelo.\nOsti, albergatori, bottegai e negozianti vennero diffidati dal rincarare i prezzi. Furono presi severi provvedimenti per la repressione del brigantaggio e del malcostume, furono vietati i festeggiamenti carnevaleschi e venne costruita una casa per ospitare vescovi e sacerdoti poveri d'oltralpe. Per quest'ultima opera la comunit\u00e0 ebraica di Roma offr\u00ec 500 pagliericci e coperte.\nGiunsero a Roma, che contava circa abitanti, tre milioni di pellegrini. Nel solo giorno di Pasqua ne arrivarono . Il giurista belga Franz Schott pubblic\u00f2 ad Anversa una guida di viaggio per i pellegrini diretti in Italia dal titolo \"Itinerarium nobiliorum Italiae regionum, urbium, oppidorum, et locorum\" (1600), successivamente tradotta anche in italiano. Ogni pellegrino poteva lucrare l'indulgenza plenaria a patto di visitare 15 volte, se straniero, o 30 volte, se romano, le basiliche. Lo stesso Clemente VIII propose di continuo il buon esempio servendo personalmente a tavola i pellegrini, ascoltandone le confessioni, salendo in ginocchio la Scala Santa, mangiando ogni giorno con dodici poveri, visitando per 60 volte le Basiliche e recandosi di persona nei luoghi di penitenza (per verificarne le condizioni e il funzionamento). Anche i cardinali, in segno di penitenza, rinunciarono a indossare la porpora.\nA causa di un attacco di gotta, che ne aveva anche ritardato l'apertura, Clemente VIII chiuse la Porta santa il 13 gennaio 1601, anzich\u00e9 il 31 dicembre 1600.\nNel 1601 approv\u00f2 la Festa della Santa Sindone per tutti i dominii di Casa Savoia, custode del sacro telo.\nDecisioni in materia teologica.\nNel 1597 il pontefice intervenne nella polemica scoppiata tra Gesuiti e Domenicani in Spagna. Il gesuita Luis de Molina aveva pubblicato un'opera teologica, \"Concordia liberi arbitrii\", in cui esaltava la capacit\u00e0 di discernimento personale nel raggiungimento della salvezza. L'opera aveva dato avvio a vivaci discussioni. I domenicani, che si ritenevano i depositari della tradizione tomistica accusarono il Molina di eresia. Il pontefice decise di avocare a s\u00e9 la questione. Nomin\u00f2 una speciale commissione (\"Congregatio de Auxiliis\") che esamin\u00f2 il testo del Molina alla luce della dottrina del Concilio di Trento e nel 1598 lo giudic\u00f2 non conforme ad essa. Solo nel 1607, quando Clemente VIII era morto da due anni e Luis de Molina da sette, la commissione stabil\u00ec che la sua opera non era da considerarsi portatrice di dottrine eretiche.\nDurante il pontificato di Clemente VIII ed arse sul rogo, il pi\u00f9 famoso dei quali fu Giordano Bruno, la cui esecuzione si ebbe il 17 febbraio 1600 in Campo de' Fiori. Egli non fu condannato per le sue concezioni di astronomia, ma per le opinioni in materia teologica. Nel 1583 aveva pubblicato \"Spaccio de la bestia trionfante\", in cui sostenne posizioni incompatibili con la dottrina cattolica: afferm\u00f2 infatti che il diavolo potesse essere salvato. Clemente VIII partecip\u00f2 alla fase finale del processo invitando i giudici a procedere con la sentenza, cio\u00e8 di fatto a condannare a morte l'imputato.\nAltri due processi per eresia ebbero grande risonanza: quello contro la nobildonna romana Beatrice Cenci, accusata di aver fatto uccidere il padre che l'aveva fatta oggetto di abusi e violenze, e quello che vide come imputato il friulano Domenico Scandella, pi\u00f9 noto con il diminutivo Menocchio. Nel primo caso il pontefice opt\u00f2 per una condanna esemplare respingendo le richieste di grazia rivoltegli da pi\u00f9 parti; la nobildonna fu condannata e decapitata. Nel secondo caso il Papa intervenne, tramite il cardinale Giulio Antonio Santori, per far eseguire prontamente la condanna a morte per eresia.\nProvvedimenti sugli ebrei.\nIl 25 febbraio 1593 Clemente VIII eman\u00f2 la bolla \"Caeca et obdurata\" (\u201cLa cieca e ostinata\u201d). Il papa con questa bolla ribadiva le disposizioni gi\u00e0 adottate dal suo predecessore Pio V con la \"Hebraeorum gens\" del 1569, ossia l'espulsione di tutti gli Ebrei dallo Stato Pontificio, ad esclusione dei ghetti di Roma ed Ancona. Qualche mese dopo la pubblicazione, non avendo considerato l'importanza degli Ebrei all'interno della vita economica dello stato, lo stesso pontefice ritorn\u00f2 sulla sua decisione, consentendo agli Ebrei romani di poter rimanere nelle proprie case.\nIl 28 febbraio dello stesso anno il pontefice eman\u00f2 la bolla \"Cum hebraeorum malitia\" in cui proibiva agli ebrei il possesso del Talmud e di ogni opera della cabala.\nEvangelizzazione.\nProtezione della Chiesa cattolica in Oriente.\nDal 1501 la Persia era governata dalla dinastia safavide. I re safavidi, a differenza degli Ottomani, erano tolleranti verso la religione cristiana. Interi popoli cristiani erano loro sudditi, ma non venivano perseguitati. Dal 1578 al 1590 i Safavidi furono in guerra contro gli Ottomani; questi ultimi prevalsero e conclusero una pace vantaggiosa, poich\u00e9 sottrassero diversi territori agli sconfitti. Con la Pace di Costantinopoli (1590) i cristiani di Rutenia, Armenia e Georgia passarono dal dominio Safavide a quello Ottomano. La Chiesa cattolica non rimase sorda all'appello lanciato da Kiev per la protezione dei cristiani finiti sotto il dominio ottomano e Clemente VIII nel 1593 invi\u00f2 un suo emissario, Alessandro de Cumulo, arciprete di San Girolamo degli Schiavoni in Roma, presso il sovrano safavide al fine di ottenere un appoggio militare contro gli Ottomani. Negli anni successivi il re di Spagna, la maggiore potenza cattolica anti-ottomana, invi\u00f2 i primi missionari cattolici nel Paese asiatico. Il papa, che coltivava la speranza di convertire al cristianesimo lo sci\u00e0 'Abbas I, invi\u00f2 alla sua corte due missionari portoghesi, Francisco de Costa e Diego de Miranda.\nNel 1599 giunse in Europa una delegazione dello sci\u00e0 di Persia. Gli inviati effettuarono tre tappe principali: sostarono a Praga (una delle residenze dell'imperatore), a Roma ed a Valladolid (una delle residenze del re di Spagna). La loro accoglienza nell'Urbe fu sontuosa (5 aprile 1601). Tre membri della delegazione si convertirono al cristianesimo. Nel 1603 Clemente VIII affid\u00f2 ai Carmelitani Scalzi un incarico politico-missionario, in accordo con Filippo III di Spagna. Cinque monaci (tre spagnoli e due italiani) partirono da Roma alla fine di detto anno per evangelizzare la Persia. Guid\u00f2 la delegazione l'italiano Paolo Simone di Ges\u00f9 Maria. Il viaggio comport\u00f2 una deviazione verso la Russia, dove per\u00f2 due membri della delegazione perirono. La lunga missione si concluse dopo la morte del pontefice e fu gestita dal successore Paolo V.\nRiavvicinamento delle Chiese slave.\nClemente VIII promosse la rinascita della fede nelle terre di antica evangelizzazione dove, col passare del tempo, i cristiani erano diventati una minoranza: approv\u00f2 la fondazione di missioni cattoliche in Persia e in Abissinia.\nIl 23 dicembre 1595 i vescovi ruteni Cyril Terlecki e Hipacy Pociej, rappresentanti della Metropolia di Kiev-Haly\u010d e di tutta la Rus' riconoscevano solennemente, nell'aula di Costantino in Vaticano, Clemente VIII come capo supremo della Chiesa. Il pontefice ufficializz\u00f2 l'avvenuta unione con la costituzione apostolica \"Magnus Dominus et laudabilis nimis\". L'anno successivo l'unione con Roma \u2013 e la conseguente rottura con la Chiesa di Costantinopoli \u2013 fu sancita dal sinodo di Brest dell'8 ottobre 1596. L'Unione di Brest segn\u00f2 la fine di un lungo periodo di crisi religiosa e morale ed ebbe un'importanza decisiva per lo sviluppo di una coscienza nazionale ucraina.\nRelazioni con le altre Chiese cristiane.\nIl patriarca di Alessandria d'Egitto Gabriele VIII (1590\u20131601) decise di convertirsi al cattolicesimo. Invi\u00f2 suoi legati a Roma, che fecero professione di fede cattolica. Il suo successore, per\u00f2, ritorn\u00f2 al credo miafisita.\nRelazioni con i monarchi europei.\nRe di Francia.\nDal 1589 l'uomo forte della Francia era Enrico di Navarra. Capo del fronte ugonotto, protestante, gli si contrapponevano i cattolici coalizzati in una Lega Santa, sostenuta dal re di Spagna Filippo II. Enrico chiedeva di poter abiurare, ma dalla Santa Sede non otteneva alcuna risposta. All'inizio del suo pontificato, Clemente VIII assunse un atteggiamento prudente: una (pronta) riammissione senza condizioni nella comunione cattolica avrebbe deluso e contrariato la Spagna, principale avversario della Francia e migliore alleato della Santa Sede.\nNel 1593, senza attendere l'approvazione della Santa Sede, Enrico si convert\u00ec al cattolicesimo; l'anno successivo fu consacrato re nella cattedrale di Chartres; un mese dopo entr\u00f2 a Parigi prendendo possesso della capitale. A quel punto Clemente VIII avvi\u00f2 delle trattative formali che portarono al riconoscimento dell'abiura da parte del sovrano francese. Il 17 settembre 1595, con una cerimonia fastosa commemorata anche da una colonna eretta \"in memoriam\" presso la Chiesa di Sant'Antonio Abate all'Esquilino (e oggi dietro Santa Maria Maggiore), Clemente VIII assolse Enrico IV.\nIl pontefice prese questa decisione \"motu proprio\" (senza cio\u00e8 convocare un concistoro), proprio perch\u00e9 la vicenda si trascinava ormai da troppi anni. Il 19 agosto 1596 Enrico IV firm\u00f2 il documento con cui si riconciliava con la Chiesa cattolica davanti al legato \"a latere\" Alessandro de' Medici. Il pontefice per\u00f2 non ottenne n\u00e9 l'applicazione dei decreti tridentini n\u00e9 il ritorno dei gesuiti in Francia. Il vescovo francese Arnaud d'Ossat (poi creato cardinale) convinse il pontefice a non pretendere nessuna delle due misure ed, anzi, ad accettare l'alleanza tra la Francia sia con il sultano turco sia con la protestante Inghilterra.\nMediazione tra Francia e Spagna.\nLa posizione di equidistanza assunta dalla Santa Sede tra le due maggiori potenze cattoliche consent\u00ec a Clemente VIII di interporsi come mediatore nel conflitto franco-spagnolo. L'azione diplomatica del pontefice condusse le due potenze ad un trattato di pace, che fu siglato il 2 maggio 1598 a Vervins. Con questo trattato i due stati tornarono entro i confini stabiliti nel 1559 dalla Pace di Cateau-Cambr\u00e9sis. Successivamente la Santa Sede ristabil\u00ec le relazioni diplomatiche con la Francia.\nQuando re Enrico IV emise l'Editto di Nantes (1598), accordando ai suoi sudditi la libert\u00e0 di coscienza, Clemente VIII ne prese spunto per pubblicare, l'anno seguente, la bolla \"Dives in misericordia sua Deus\", con la quale esort\u00f2 i vescovi francesi a rimanere saldi nella fede cattolica e a diffonderla anche nelle citt\u00e0 dove, negli anni precedenti l'editto, il cattolicesimo era stato quasi estirpato. L'editto di Tolleranza, comunque, non consent\u00ec all'Ordine dei Gesuiti di fare ritorno in Francia.\nNel 1599 Clemente VIII dichiar\u00f2 nullo il matrimonio contratto nel 1572 tra Enrico IV (all'epoca ugonotto) e Margherita di Valois, su richiesta dei due coniugi.\nMediazione tra Francia e Ducato di Savoia.\nClemente VIII svolse un ruolo di mediazione nella disputa tra Enrico IV di Francia e il duca Carlo Emanuele I di Savoia. I termini del confronto erano i seguenti: il re di Francia voleva a tutti i costi il marchesato di Saluzzo, mentre il duca non aveva alcuna intenzione di cederlo. Approfittando delle nozze di Enrico IV con Maria de' Medici, il Papa invi\u00f2 in Francia, il nipote, cardinale Pietro Aldobrandini, per benedire gli sposi ed avviare i negoziati di pace.\nIl 17 gennaio 1601, con la firma del trattato di Lione, la disputa fu ricomposta. Carlo Emanuele cedette al Re di Francia la Bresse, il Bugey, il Valromey, Casteldelfino e altri centri minori sulla riva del Rodano; Enrico IV cedette al duca di Savoia il marchesato di Saluzzo, le piazzeforti di Centallo, Demonte, Roccasparvera e il ponte di Gresin; come ultima clausola, il Re e il Duca si restituirono le fortezze e i territori occupati durante la precedente guerra e si obbligarono a mantenere rapporti di amicizia e di buon vicinato.\nContrasto all'espansionismo ottomano.\nClemente VIII si impegn\u00f2 durante tutto il suo pontificato per la costituzione di un'alleanza di regnanti cristiani contro gli Ottomani.\nNel 1594 il pontefice riun\u00ec una Lega Santa per appoggiare l'imperatore Rodolfo II nella Lunga Guerra contro l'Impero ottomano. All'inizio degli anni novanta del XVI secolo l'Impero ottomano era giunto ad espandersi fino a toccare il cuore dell\u2019Europa danubiana. Il Sultano aveva esteso il proprio dominio sul quaranta per cento delle terre ungheresi, rendendo suoi tributari i principati di Moldavia, Valacchia e Transilvania. Clemente VIII avvi\u00f2 un'intensa attivit\u00e0 diplomatica volta a ricreare, sulla falsariga della coalizione che aveva vinto la battaglia di Lepanto, un ampio schieramento anti-ottomano comprensivo di Spagna, Venezia, Polonia, Transilvania, Moldavia e Valacchia. Strumento funzionale a tale opera fu innanzitutto la rete dei nunzi pontifici, stabile e ramificata in tutta l\u2019Europa cristiana. Il Papa avvi\u00f2 un dialogo anche con il re dei Russi (ortodosso) e persino con lo sci\u00e0 di Persia, in quanto acerrimo nemico degli Ottomani.\nClemente VIII aveva compreso che, affinch\u00e9 l'alleanza avesse la forza necessaria per sconfiggere i Turchi, ne dovevano fare parte sia la Francia che la Spagna, le due pi\u00f9 forti potenze militare europee. I suoi sforzi per coinvolgere le due potenze in una \u00abSanta Impresa\u00bb avevano come fine ultimo quello di formare un esercito transnazionale. Gli sforzi del pontefice non ebbero successo: Filippo II di Spagna si limit\u00f2 a promettere al pontefice un sostegno finanziario, trovando troppo onerosa e impegnativa una partecipazione diretta con le forze di terra e (soprattutto) di mare; da parte sua, Enrico IV di Borbone era alleato del Sultano. Neanche il progetto di occupare Costantinopoli servendosi del capo dell'esercito turco, Scipione Cicala (un genovese che, rapito dai turchi all'et\u00e0 di quattordici anni, aveva dovuto rinnegare la fede cristiana) trov\u00f2 attuazione.\nIl territorio dell'Impero Ottomano confinava con i possedimenti della Casa d'Asburgo. Gli Asburgo erano contrari a condividere con la Santa Sede il merito di un'eventuale cacciata degli Ottomani dai Balcani. La loro strategia \u2013 da Ferdinando a Rodolfo II \u2013 era improntata all'ottenimento di accordi di tregua (l'ultimo era stato stipulato nel 1590). Questi accordi, per\u00f2, avevano un alto prezzo (gli Ottomani pretendevano una cospicua dote di fiorini ungheresi in cambio della pace). Non solo: durante i mesi caldi le truppe del Sultano compivano scorribande aldil\u00e0 dei confini che allertavano costantemente le forze asburgiche.\nQuando gli Ottomani assaltarono la fortezza di Giavarino, caposaldo strategico sulla riva destra del Danubio (luglio 1594), gli Asburgo si risolsero ad accettare l'aiuto del pontefice. Papa Clemente VIII nomin\u00f2 capo della spedizione militare pontificia Giovan Francesco Aldobrandini, Capitano generale della Chiesa. Aderirono all'appello di Clemente VIII i principati di Transilvania, Valacchia e Moldavia. In Italia si mobilitarono: il Ducato di Mantova, il Granducato di Toscana e la citt\u00e0 di Bologna. Clemente VIII impose decime al clero d'Italia e riusc\u00ec a formare un esercito di diecimila fanti e seicento cavalieri. Poi incaric\u00f2 i frati Camilliani di curare i feriti sui campi di battaglia, ordinando la loro partenza per l'Ungheria nel 1595. I Camilliani istituirono a Strigonio un ospedale da campo, con dottori e infermieri, segnalandolo con una croce rossa simbolo dell'ordine. All'assistenza spirituale dei soldati vennero comandati i Gesuiti. Clemente VIII invi\u00f2 tre volte in Ungheria il generale Aldobrandini a sostegno dell'imperatore Rodolfo II d\u2019Asburgo. Le tre campagne ebbero come esito:\nIl lasso di tempo che intercorse tra la seconda e la terza campagna fu dovuto al diffondersi delle epidemie di peste e colera che decimarono le truppe nonch\u00e9 all'insorgere di dissidi con i capitani imperiali sulla strategia da adottare. L'Aldobrandini infatti propose di liberare la citt\u00e0 di Buda per infliggere una sconfitta decisiva agli Ottomani, ma gli imperiali non si mostrarono mai favorevoli all'impresa. \nNel complesso l'esercito pontificio riport\u00f2 due vittorie contro i Turchi. Giovan Francesco Aldobrandini mor\u00ec durante la terza spedizione (17 settembre 1601), che comportava l'assedio di Canisa. Il comando dell'esercito pontificio pass\u00f2 a Flaminio Delfini. Per\u00f2 gli Asburgo decisero autonomamente di abbandonare l'assedio. I soldati papali rimasero soli sotto le mura della citt\u00e0. Ad essi non rimase che ritirarsi e ripiegare verso l'Italia. Alcuni storici stimano che, dei diecimila soldati impegnati nelle tre campagne, ben seimila non abbiano fatto pi\u00f9 ritorno in patria.\nLa \u00abSanta Impresa\u00bb fu la pi\u00f9 massiccia mobilitazione di truppe pontificie al di fuori dei confini dell\u2019Italia di tutta la storia dello Stato della Chiesa.\nQuesti eventi sono connessi all'apparizione delle prime forme di giornalismo. Infatti le informazioni sugli eventi in corso al fronte vennero inviate periodicamente dai campi di battaglia. Apparivano sulla piazza di Roma in fogli manoscritti. Denominati \u00abAvvisi\u00bb, riportavano gli sviluppi della guerra con i nomi dei protagonisti. L'\u00abAvviso\u00bb della conquista di Strigonia (2 settembre 1595) arriv\u00f2 a Roma il 24 settembre. Avuta la notizia, il Papa indisse una solenne processione fino a Santa Maria dell'Anima, la chiesa della comunit\u00e0 tedesca di Roma.\nGoverno dello Stato Pontificio.\nDevoluzione del Ducato di Ferrara.\nIl 27 ottobre 1597 mor\u00ec l'ultimo duca di Ferrara, Alfonso II d'Este. In mancanza di eredi diretti design\u00f2 alla successione il cugino Cesare (figlio di Alfonso, fratello del padre Ercole II d'Este), e l'atto fu riconosciuto dall'Impero e della monarchia spagnola, ma non dalla Chiesa, in quanto lo zio Alfonso era figlio illegittimo del predecessore duca Alfonso I d'Este e di Laura Dianti. Re Enrico IV di Francia si pronunci\u00f2 in favore della Santa Sede. Al fine di evitare una guerra contro la Francia, imperatore e re non esercitarono alcuna ingerenza.\nCon la bolla \"Sanctissimus\" del 19 gennaio 1598 Clemente VIII dichiar\u00f2 formalmente che il ducato di Ferrara era tornato alla Santa Sede attuandone di fatto la devoluzione.\nIl 24 gennaio 1598 l'esercito pontificio entr\u00f2 nell'ex ducato guidato da Pietro Aldobrandini, suo nipote, il primo cardinale e legato pontificio mandato a rappresentare il potere papale in citt\u00e0. Lo stesso pontefice, l'8 maggio del 1598, accompagnato da un imponente corteo si rec\u00f2 in visita nella citt\u00e0, accolto da grande folla. Venne disposto che comunque Ferrara continuasse a nominare un proprio ambasciatore a Roma.\nAltre decisioni.\nIl 15 agosto 1592 con la bolla \"Pro commissa nobis\" Clemente VIII istitu\u00ec la Congregazione del buon governo allo scopo di controllare pi\u00f9 da vicino le amministrazioni dei comuni pontifici.\nNel 1603 il pontefice arruol\u00f2 in Corsica 600 fanti, i quali formarono un corpo militare composto esclusivamente da c\u00f3rsi, con funzioni di guardia del pontefice e di milizia urbana. Fu denominato Guardia corsa papale.\nClemente VIII fu il primo a pronunciarsi su caff\u00e8 e tabacco, una pianta (quest'ultima) proveniente dal Nuovo Mondo. Stabil\u00ec la pena della scomunica per chi venisse sorpreso a fumare all'interno dei luoghi sacri; non condann\u00f2 invece il consumo di caff\u00e8. Non soggiacendo alle pressioni dei suoi consiglieri, che volevano che dichiarasse il caff\u00e8 una bevanda del diavolo a causa della sua popolarit\u00e0 tra i musulmani del Medio Oriente, egli dichiar\u00f2 che: \"Questa bevanda del diavolo \u00e8 cos\u00ec buona... che dovremmo cercare di ingannarlo e battezzarlo\".\nPatrono di arti e scienze.\nCome tanti suoi predecessori, anche Clemente VIII si circond\u00f2 di personaggi illustri. Fu grande amico di san Filippo Neri, dei cardinali Roberto Bellarmino e Cesare Baronio, di personaggi come l'Antoniano, Guido Bentivoglio e Andrea Cesalpino (che fu il suo confessore), ma si lasci\u00f2 pure tentare dal nepotismo: cre\u00f2 cardinali due nipoti, Cinzio e Pietro Aldobrandini. Fu grande patrono del letterato pi\u00f9 famoso del tempo, Torquato Tasso, per il quale il pontefice aveva preparato l'incoronazione in Campidoglio, non avvenuta per la morte prematura del poeta.\nNel 1603 insign\u00ec del titolo di \"Doctor doctorum\" lo spagnolo Gregorio di Valencia.\nOpere realizzate a Roma.\nL'architetto Carlo Maderno fu l'artefice delle opere di Clemente VIII a Roma. Furono costruite la Manica Lunga, alloggio delle Guardie svizzere, la Cappella Paolina, l'Appartamento dei Principi, la Sala Regia, il Salone degli Svizzeri e la Cappella dell'Annunciazione (affrescata da Guido Reni). Sotto il suo pontificato, inoltre, fu finalmente completata la cupola della basilica di San Pietro e furono cristianizzati tutti gli obelischi di Roma, ad alcuni dei quali fu anche associata una peculiare indulgenza.\nNel Palazzo Vaticano il pontefice fece costruire la Sala del Concistoro e la Sala Clementina e, a Frascati, Villa Aldobrandini, residenza estiva del pontefice progettata da Giacomo Della Porta e completata da Carlo Maderno con i giochi d'acqua ideati da Giovanni Fontana.\nClemente VIII acquis\u00ec Castel Gandolfo: il 27 maggio 1604 lo incluse nella lista dei beni della Santa Sede non alienabili. I suoi successori fecero edificare il Palazzo Pontificio.\nMorte e sepoltura.\nClemente VIII mor\u00ec il 3 marzo 1605 a Roma, intorno alle 5 del mattino, dopo aver sofferto di gotta per anni, e fu sepolto nella basilica di Santa Maria Maggiore.\nUna sua statua in posa statica fu scolpita nel 1611 da Silla Longhi; \u00e8 conservata nella della basilica di Santa Maria Maggiore. Sul lato destro \u00e8 inserito un rilievo dov'\u00e8 rappresentata una scena della \u00abSanta Impresa\u00bb (autore Camillo Mariani); sull'altro \u00e8 scolpita la presa di possesso di Ferrara (autore Ambrogio Bonvicino).\nIn sua memoria furono coniate numerose medaglie di grande bellezza.\nClemente VIII nella storiografia.\nLudovico Antonio Muratori scrisse di lui: \"Mor\u00ec Papa Clemente, sono morti i cinque nipoti che avevano altri due cardinali fra loro; mancarono tutti i maschi di quella casa e manc\u00f2 finalmente con essi ogni successione ed insieme ogni grandezza del sangue lor proprio\".\nLo storico della chiesa John Kelly (1909-1997) lo ritrasse nel suo \"Dizionario Oxford dei Papi\" come uomo rigoroso, diligente e pio.\nDiocesi erette da Clemente VIII.\nAltre decisioni.\nNel 1597 il duca di Lorena Carlo III chiese al papa di modificare la giurisdizione episcopale nei suoi possedimenti. Il suo territorio era soggetto alla giurisdizione ecclesiastica di un vescovo francese (quello di Toul), ma in Lorena la lingua francese era minoritaria. Il duca propose che la capitale del ducato di Nancy diventasse sede episcopale. Clemente VIII dispose diversamente: con bolla del 15 marzo 1602 istitu\u00ec la carica di Primate di Lorena, con sede a Nancy. Concesse al nuovo primate le insegne vescovili, ma senza il diritto di esercitare una giurisdizione episcopale.\nConcistori per la creazione di nuovi cardinali.\nPapa Clemente VIII durante il suo pontificato ha creato 53 cardinali nel corso di sei distinti concistori.\nBeatificazioni e canonizzazioni del pontificato.\nClemente VIII proclam\u00f2 beati due Servi di Dio e celebr\u00f2 due canonizzazioni.\nIl pontefice incluse nel Martirologio romano i martiri di Carde\u00f1a (duecento monaci assassinati dalle truppe musulmane omayyadi tra il IX ed il X secolo).\nGenealogia episcopale e successione apostolica.\nLa genealogia episcopale \u00e8:\nLa successione apostolica \u00e8:"}
{"id": "65332", "revid": "1149807", "url": "https://it.wikipedia.org/wiki?curid=65332", "title": "Faysal II d'Iraq", "text": "Biografia.\nFamiglia e primi anni vita.\nNascita e primi anni.\nFaysal b. Gh\u0101z\u012b b. Faysal b. al-Husayn b. \"al-Shar\u012bf\" Muhammad b. \u02bfAbd al-Mu\u02bf\u012bn b. \u02bfAwn b. Muhsin b. \u02bfAbd All\u0101h b. al-Husayn b. \u02bfAbd All\u0101h, \"Shar\u012bf\" di Mecca nacque a Baghdad il 2 maggio 1935 ed era figlio del secondo re dell'Iraq, Gh\u0101z\u012b e di sua moglie Aliya, seconda figlia di Ali ibn al-Husayn, re dell'Hijaz e sceriffo de La Mecca. Suo padre rimase ucciso in un incidente stradale misterioso quando aveva tre anni. Fino al 1953, quando raggiunse la maggiore et\u00e0, fu reggente suo zio Abd al-Ilah ibn Ali al-Hashimi.\nRe Faysal ispir\u00f2 lo scrittore di fumetti belga Herg\u00e9 per il suo principe Abdullah di Khemed nella serie \"Le avventure di Tintin\". Soffriva di asma.\nColpo di stato del 1941.\nL'infanzia di Faysal coincise con la seconda guerra mondiale, il suo paese era formalmente alleato del Regno Unito. Nell'aprile del 1941, lo zio 'Abd al-Ilah fu brevemente deposto come reggente da un colpo di Stato militare che aveva lo scopo di allineare l'Iraq con le potenze dell'Asse. Questo fatto presto port\u00f2 alla guerra anglo-irachena. I tedeschi promisero aiuti che non vennero mai e 'Abd al-Ilah venne restaurato al potere da una forza alleata combinata composta dalla Legione araba, dalla Royal Air Force e dalle altre unit\u00e0 britanniche. Dopo la sconfitta dei golpisti, il paese rientr\u00f2 nell'alleanza britannica e, alla fine della guerra, si un\u00ec alla Nazioni Unite.\nDurante i suoi primi anni, Faysal venne istruito nel Palazzo Reale con molti altri ragazzi iracheni. Negli anni della seconda guerra mondiale, visse per qualche tempo con la madre a Grove Lodge a Winkfield Row nel Berkshire. Da adolescente, Faysal frequent\u00f2 la Harrow School con il suo cugino di secondo grado Husayn, che in seguito divenne re di Giordania. I due ragazzi erano amici intimi e programmarono una fase iniziale di fusione dei loro due regni, per contrastare i militanti panarabi e nazionalisti, da essi considerati minacciosi.\nNel 1952, Faysal visit\u00f2 gli Stati Uniti, dove incontr\u00f2 il presidente Harry Truman, Dean Acheson, l'attore James Mason e Jackie Robinson, tra gli altri.\nLo zio reggente, e in seguito anche lui stesso, consentirono al Regno Unito di mantenere un ruolo costante negli affari iracheni, attraverso il trattato anglo-iracheno del 1948, e pi\u00f9 tardi con il patto di Baghdad, firmato nel 1955. Ciascuna di queste alleanze fu accolta da proteste di massa che causarono la morte di centinaia di manifestanti e un crescente deterioramento della fedelt\u00e0 alla corona irachena.\nFine della reggenza.\nFaysal raggiunse la maggiore et\u00e0 il 2 maggio 1953 e inizi\u00f2 il suo dominio attivo con poca esperienza e nel corso di un clima politico e sociale nazionale in pieno cambiamento, aggravato dal rapido sviluppo del nazionalismo pan-arabo.\nFaysal inizialmente chiese consigli sulle politiche da attuare all'ex reggente Abd al-Ilah ibn Ali al-Hashimi e al generale Nuri al-Sa'id, un veterano della politica e nazionalista che aveva gi\u00e0 mantenuto l'incarico di Primo ministro per diversi mandati. Nel corso del 1950, il re e i suoi consiglieri scelsero di investire i crescenti ricavi provenienti dal petrolio in progetti di sviluppo che alcuni sostenevano essere sempre pi\u00f9 lontani della classe media in rapida crescita e dai contadini. Il Partito Comunista Iracheno aument\u00f2 sempre pi\u00f9 la sua influenza. Anche se il regime sembrava sicuro, l'insoddisfazione intensa per le condizioni del paese continu\u00f2 ad aumentare. Un divario sempre pi\u00f9 ampio tra la ricchezza posseduta dalle \u00e9lite politiche, dai proprietari terrieri e dagli altri sostenitori del regime, da un lato, e la povert\u00e0 dei lavoratori e dei contadini, dall'altro, intensific\u00f2 l'opposizione al governo monarchico. Dal momento che le classi superiori controllavano il parlamento, i riformisti videro sempre pi\u00f9 la rivoluzione come la loro unica speranza di miglioramento. Il rovesciamento della monarchia egiziana del 1952-53, guidato da Gamal Abd el-Nasser forn\u00ec uno stimolo per un impegno simile in Iraq.\nIl 1\u00ba febbraio 1958, la vicina Siria si un\u00ec con l'Egitto di Nasser per formare la Repubblica Araba Unita. Ci\u00f2 indusse i regni hascemiti di Iraq e Giordania a rafforzare i loro legami stabilendo un'alleanza simile. Due settimane dopo, il 14 febbraio, questa unione venne formalizzata come Federazione Araba di Iraq e Giordania. Faysal, come membro pi\u00f9 anziano della famiglia hashemita, ne divenne il capo di Stato. La Federazione era utile indirettamente alla politica statunitense che, con il patto di Baghdad, intendeva sanzionare l'esistenza di due soli blocchi ideologicamente contrapposti a livello internazionale, togliendo spazio al movimento dei \"Non-allineati\" che aveva allora come ispiratori l'indiano Jawaharlal Nehru, l'indonesiano Sukarno, il ghanese Kwame Nkrumah e l'egiziano Gamal Abd el-Nasser.\nCaduta e assassinio.\nForme di opposizione.\nLa situazione politica di Faysal si deterior\u00f2 nel 1956, con le rivolte nelle citt\u00e0 di Najaf e Hayy. Nel frattempo, l'attacco di Israele contro l'Egitto, coordinato con il Regno Unito e la Francia in risposta alla nazionalizzazione dell canale di Suez attuata da Nasser, esacerb\u00f2 la repulsione popolare del patto di Baghdad e, quindi, del regime di Faysal. L'opposizione cominci\u00f2 a coordinare le sue attivit\u00e0; nel febbraio del 1957 venne costituito un \"Fronte di Unione Nazionale\", che riun\u00ec democratici, indipendentisti, comunisti ed appartenenti al Partito Ba'th. Un processo identico segu\u00ec all'interno del corpo degli ufficiali iracheni, con la formazione di un \"Comitato Supremo dei Liberi Ufficiali\". Il governo monarchico cerc\u00f2 di preservare la fedelt\u00e0 dei militari attraverso benefici generosi, ma questa politica si rivel\u00f2 sempre pi\u00f9 inefficace dato che sempre pi\u00f9 ufficiali vennero a simpatizzare con il nascente movimento anti-monarchico. A tutto ci\u00f2 si aggiunsero le tensioni scaturenti dalla linea giudicata eccessivamente arrendevole della monarchia irachena nei confronti della britannica Iraq Petroleum Company e dall'orientamento a cedere il processo produttivo e di trasformazione del petrolio a compagnie statunitensi e britanniche.\nRivoluzione del 14 luglio.\nNell'estate del 1958, re Husayn di Giordania chiese assistenza militare agli iracheni durante la crescente crisi in Libano. Le unit\u00e0 dell'esercito iracheno, guidate da Abd al-Karim Qasim si rifiutarono di obbedire e scelsero di marciare su Baghdad, dove il 14 luglio 1958 attuarono un colpo di Stato. Nel corso della rivoluzione, re Faysal II ordin\u00f2 alla guardia reale di non offrire alcuna resistenza e si arrese agli insorti, contando probabilmente sulla promessa di protezione e di esilio. Verso le 8 del mattino, il capitano Abdul Sattar Sabaa Al-Ibousi, che guidava il gruppo rivoluzionario al palazzo, ordin\u00f2 al sovrano, al principe 'Abd al-Ilah, a sua moglie Hiyam, a sua madre Nafeesa, alla zia del re Abadiya e a molti servi di riunirsi nel cortile del palazzo. Qui, fu detto loro di girarsi verso la parete; immediatamente furono mitragliati. Faysal, ferito gravemente nella raffica iniziale, venne trasportato in un ospedale, ma mor\u00ec lungo il percorso. Il suo corpo fu esposto al pubblico appeso a un lampione, per poi venire sepolto in segreto nel mausoleo reale di al-A'zamiyya.\nLa principessa Hiyam sopravvisse alle ferite e fu in grado di fuggire dal paese. Molti anni dopo, quando lo storico iracheno Safa Khulusi incontr\u00f2 Al-Ibousi, che era stato un suo studente, e lo interrog\u00f2 sulla sua parte nella morte del re, egli rispose che \"tutto quello che feci fu ricordare la Palestina e il grilletto della mitragliatrice si premette da se\".\nNuri al-Sa'id, il primo ministro di Faysal, venne ucciso dai sostenitori di Qassim il giorno dopo la morte del re. La monarchia hashemita d'Iraq, dopo essere stata ispirata dal governo britannico ad occupare la carica dopo la fine dell'Impero ottomano e sostenuta da un referendum nazionale nel 1921, fu abolita dalla rivoluzione senza il consenso popolare. Il controllo del paese pass\u00f2 a un tripartito \"Consiglio della Sovranit\u00e0\", composto dai rappresentanti dei tre principali gruppi etnici iracheni. Segu\u00ec un lungo periodo di instabilit\u00e0 politica che si concluse nel 1968 con il trionfo finale del Partito Ba'th, che a sua volta port\u00f2 all'avvento di Saddam Hussein.\nFidanzamenti.\nFaysal inizialmente chiese la mano della principessa Shahnaz Pahlavi, figlia maggiore dello sci\u00e0 Mohammad Reza Pahlavi. L'offerta fu per\u00f2 respinta dalla stessa principessa.\nNel gennaio del 1958, Faysal si fidanz\u00f2 con la principessa Kiymet Han\u0131m, discendente della dinastia mamelucca dell'Iraq. Il legame fu per\u00f2 rotto tre mesi pi\u00f9 tardi.\nAl momento della sua morte, il re era fidanzato con la principessa Sabiha Fazila Han\u0131m Sultan, unica figlia del damat principe Muhammad 'Ali Ibrahim Beyefendi d'Egitto e della principessa Zahra Hanzade Sultan.\nIntitolazioni.\nA lui fu intitolata una scuola militare in Giordania la \"Kolleyet Al-Shahid Faisal Al-Thani\"."}
{"id": "65335", "revid": "1543377", "url": "https://it.wikipedia.org/wiki?curid=65335", "title": "Atari ST", "text": "L'Atari ST \u00e8 una famiglia di home/personal computer a 16 bit prodotti da Atari Corporation e commercializzati dal 1985 al 1993.\nIl primo modello della famiglia a essere commercializzato, l'Atari 520ST, fu presentato al pubblico nel gennaio 1985 al Winter Consumer Electronics Show e messo in vendita a partire dal giugno 1985. L'ST vendette molto bene in Europa, soprattutto in Germania e Regno Unito, mentre negli USA non raggiunse i risultati sperati, probabilmente a causa della maggiore affermazione dei concorrenti IBM e Apple.\nSignificato del nome.\n\"ST\" sono le iniziali delle parole inglesi \"sixteen\" e \"thirty-two\" che in italiano significano rispettivamente \"sedici\" e \"trentadue\". Il riferimento \u00e8 all'architettura a 16/32 bit del microprocessore di serie sui primi modelli di computer della famiglia Atari ST: il Motorola 68000. Tale microprocessore ha un bus esterno a 16 bit ma, in anticipo con i tempi, era gi\u00e0 dotato di registri a 32 bit (e quindi anche della capacit\u00e0 di indirizzamento della memoria fino a 32 bit).\nStoria.\nIl progetto di un nuovo \"home computer\".\nAtari entr\u00f2 nel mercato degli home computer con la produzione della famiglia di home computer a 8 bit, il cui esponente pi\u00f9 famoso fu il modello Atari 800. Entrambe le linee di prodotti erano basate sulla CPU 6502 ed includevano, primi sistemi a larga diffusione a farlo, dei chip aggiuntivi per assistere il processore nelle operazioni grafiche e sonore. Nelle intenzioni originarie, i computer ad 8 bit avrebbero dovuto essere le evoluzioni della console Atari 2600 ma, in seguito, si decise di produrre degli home computer poich\u00e9 questo mercato sembrava molto promettente.\nLa gestione dell'Atari da parte della proprietaria Time Warner non godeva dei favori dei creatori della console 2600 e delle successive macchine ad 8 bit; alla fine, questi, seccati, abbandonarono l'Atari. Un gruppo di questi tecnici, guidati da Jay Miner, il progettista del chip ANTIC degli Atari a 8 bit, nel 1982 inizi\u00f2 il progetto di un computer di seconda generazione, basato sul processore Motorola 68000; nacque cos\u00ec il progetto Amiga, basato su una CPU supportata da chip custom, idea messa in pratica per la prima volta proprio nei computer Atari ad 8 bit.\nNel frattempo, il mercato sub\u00ec un declino a causa della crisi dei videogiochi del 1983; la gestione Warner decise di uscirne il pi\u00f9 presto possibile ed inizi\u00f2 a cercare degli acquirenti per l'Atari. Gli effetti negativi colpirono anche la Commodore International, determinando un diverbio fra il presidente della Commodore, Irving Gould, e Jack Tramiel che si concluse con l'abbandono della Commodore, da parte di quest'ultimo, nel gennaio del 1984.\nLa \"Tramel Technology\" e il progetto preliminare.\nTramiel fond\u00f2 subito una propria azienda, la Tramel Technology, portando con s\u00e9 un po' di persone dal suo staff ex-Commodore, per iniziare il progetto di sviluppo di un nuovo home computer dalle performance elevate. Mentre il team lavorava sul progetto, Tramiel inizi\u00f2 ad interessarsi all'acquisto dell'Atari dalla Warner, principalmente per poter usufruire della consolidata rete internazionale di distribuzione e del marchio, a tutti ben noto. Le intenzioni originarie del team erano quelle di superare le prestazioni del Macintosh, usando una vera CPU a 32 bit, l'NS32032, ma non si riusc\u00ec a trovare un accordo con la National Semiconductor, pertanto si dovette ripiegare sul 68000 a 16 bit (che, comunque, si mostr\u00f2 pi\u00f9 veloce dei primi prototipi dell'NS32032).\nIl progetto di base prese velocemente le sembianze dell'ST che venne poi messo in commercio. Esso era caratterizzato dall'utilizzo di molti componenti prodotti da terzi, in contrasto con la tendenza dell'epoca di usare un gran numero di chip custom. Il supporto al disk drive era fornito da un chip standard della Western Digital ed il suono era fornito dallo Yamaha YM2149, un clone del General Instrument AY-3-8910, un chip sonoro molto comune su computer e console dell'epoca. Gli unici chip custom erano rappresentati da un semplice controller per la memoria, un processore grafico chiamato \"Shifter\" ed un gestore di interrupt chiamato GLUE.\nIntanto, l'Amiga necessitava di un compratore o di un investitore e l'Atari, allora ancora gestita dalla Warner, decise di finanziare il progetto. In cambio, l'Atari avrebbe ottenuto una licenza esclusiva di un anno sull'uso della tecnologia Amiga, per la costruzione di una nuova console per videogames. In seguito, l'Atari, avrebbe potuto presentare anche un computer basato sulla stessa tecnologia. Nel maggio di quell'anno, Tramiel riusc\u00ec a racimolare la cifra necessaria per l'acquisto di ci\u00f2 che rimaneva dell'Atari dalla Warner e procedette con l'acquisto ad un prezzo molto basso, preparandosi per la ricreazione del suo impero informatico.\nTramiel, dopo aver preso il comando della societ\u00e0, cerc\u00f2 subito ad imporre le sue idee e di appropriarsi per intero del progetto Amiga, poich\u00e9 sapeva che era estremamente valido. Tuttavia, poco prima che l'Amiga venisse completato, la Commodore ne compr\u00f2 tutto il progetto. Tramiel, ovviamente, si infuri\u00f2 e ne scatur\u00ec una battaglia legale durata anni. Intanto, all'Atari rimase soltanto il vecchio progetto di una macchina a 16 bit non molto avanzata.\nSviluppo del sistema operativo.\nI lavori continuarono con il progetto di base iniziato alla Tramel Technology, al quale mancava solo un sistema operativo e cos\u00ec iniziarono le ricerche. Microsoft contatt\u00f2 Tramiel e gli propose il porting (conversione software) del suo Windows sulla piattaforma Atari, ma la realizzazione del progetto avrebbe dovuto compiersi dopo due anni, poich\u00e9 il Windows, all'epoca, si trovava in uno stato embrionale del suo sviluppo; decisamente troppo tempo per una macchina che doveva uscire al pi\u00f9 entro un anno. Un'altra possibilit\u00e0 era rappresentata dalla Digital Research, che stava lavorando su un ambiente operativo basato su una nuova interfaccia grafica conosciuta come Crystal e che poi prese il nome definitivo di Graphical Environment Manager (GEM). La possibilit\u00e0 di scrivere in proprio un intero sistema operativo non fu neanche presa in considerazione, poich\u00e9 considerata troppo rischiosa.\nLa Digital Research concedeva in licenza l'uso dei propri sistemi operativi, ma non era interessata al loro porting su altre piattaforme, pertanto, l'Atari invi\u00f2 un proprio team di programmatori presso la Digital Research a Monterey, che avrebbero dovuto occuparsi della conversione. Ad essi furono consegnate le ultime versioni dei codici per Intel 8086 che furono convertite in codice 68000 in un tempo brevissimo. L'interfaccia grafica lavorava sulla base di un sistema operativo del tipo CP/M-68K e fu resa disponibile per il gennaio del 1985, giusto in tempo per l'introduzione dell'Atari ST al Consumer Electronics Show, o CES (una fiera di elettronica che si teneva ogni gennaio a Las Vegas).\nIl CP/M-68K era una conversione diretta del vecchio sistema operativo CP/M. Gi\u00e0 per il 1985, si trattava di un sistema operativo piuttosto antiquato come struttura dei comandi e, soprattutto, per la mancanza di un supporto ad un file system gerarchico (ovvero, tutti i file dovevano stare nella directory principale). La Digital Research stava anche sviluppando un nuovo sistema operativo simile al DOS, scritto specificamente per il GEM, il GEMDOS, ma ci furono delle discussioni sulla possibilit\u00e0 di convertire o meno il GEMDOS sull'Atari ST per la data di lancio di giugno. Alla fine si decise di effettuare il porting ed il sistema operativo definitivo dell'Atari ST, combinazione di GEM e GEMDOS, prese il nome TOS. Fu decisamente una buona mossa, poich\u00e9 il nuovo sistema era compatibile con il formato standard dei dischetti per i PC IBM.\nPresentazione al pubblico, revisioni e dismissione.\nFin dall'inizio Jack Tramiel punt\u00f2 soprattutto sul mercato europeo, per via del grande interesse mostrato alla presentazione dell'ST alla Fiera di Hannover nel giugno del 1985 col nome di 520 ST. Il lancio commerciale europeo avvenne al Personal Computer World Show di Londra nel settembre 1985 e ci fu una sorta di corsa all'oro che coinvolse compagnie statunitensi e britanniche per la creazione dei primi prodotti software di terze parti.. Il primo software commerciale per ST fu il videogioco britannico \"The Lands of Havoc\"\nIn origine Atari aveva intenzione di distribuire versioni dotate di 128\u00a0kByte e 256\u00a0kByte di RAM, con i nomi di 130 ST e 260 ST: il modello 130 ST fu realizzato solo come prototipo perch\u00e9 la versione finale del sistema operativo con l'interfaccia grafica non poteva essere caricato sul computer per via dell'insufficiente quantitativo di memoria. Fu quindi deciso di vendere il 260 ST solo in Europa dove i computer costavano sensibilmente di pi\u00f9 che negli Stati Uniti e un prodotto con meno memoria avrebbe avuto un prezzo di vendita inferiore, attirando quindi i potenziali clienti che non avevano le risorse per acquistare il modello con pi\u00f9 RAM. Ma la rapida discesa dei prezzi delle RAM port\u00f2 alla decisione di ritirare anche questo modello perch\u00e9, caricato il sistema che occupava quasi 200\u00a0kB, rimaneva libero un quantitativo troppo limitato di RAM per poter utilizzare seriamente il computer. In seguito il 260 ST fu dotato di 512\u00a0kB ed il 520 ST fu portato ad 1 MB con l'uscita del modello 520 ST+. Nel 1986 fu lanciato il 1040 STF che aveva 1\u00a0MB di RAM, un alimentatore incorporato ed un floppy-disk a doppia faccia. Nei quattro anni successivi, l'hardware dell'Atari ST rimase pressoch\u00e9 invariato, tranne alcune variazioni descritte in seguito, che per\u00f2 non ebbero il successo sperato; la produzione termin\u00f2 poco dopo nel 1993.\nCaratteristiche.\nL'Atari ST \u00e8 un home computer di seconda generazione basato sul processore Motorola 68000, equipaggiato con 512\u00a0kByte di RAM (o pi\u00f9, a seconda dei modelli) e dotato di un floppy disk da 3,5\". Per molti aspetti, come l'interfaccia grafica a finestre, il mouse ed il gi\u00e0 citato processore Motorola 68000, l'Atari ST era simile ai ben pi\u00f9 costosi Apple Macintosh ed al Commodore Amiga.\nLa qualit\u00e0 maggiore dell'Atari ST era la sua relativa economicit\u00e0, nell'ambito dei personal computer, rispetto ad altre macchine dell'epoca, tecnicamente non molto dissimili da esso, ma ben pi\u00f9 costose, come il Macintosh Plus. Fu proprio il favorevole rapporto qualit\u00e0/prezzo di queste macchine a decretarne un buon successo (ebbe una buona diffusione in Europa, in particolar modo in Germania). Inoltre, l'Atari produceva un monitor 640x400 in bianco e nero per l'ST che, per l'epoca, era di una nitidezza veramente invidiabile; per questo, l'ST ebbe un buon successo nell'ambito delle piccole applicazioni d'ufficio (videoscrittura, foglio elettronico, ecc.) e dei programmi di impaginazione. Da notare che un Atari ST, dotato di un software di emulazione terminale, risultava molto pi\u00f9 economico di un vero terminale del tipo Digital VT220 che era molto diffuso nell'ambito degli uffici con computer centralizzato e terminali ad esso collegati. Non si dimentichi, infine, il grande successo dell'Atari ST, in ambito musicale professionale grazie alle sue porte MIDI integrate ed alla presenza di ottimi software, tra cui sono da ricordare i sequencer Creator e Notator, versione pi\u00f9 evoluta, con un sofisticato editor notazionale, entrambi della C-LAB (che poi porteranno al Logic Pro della Apple), Cubase e Pro 24 della Steinberg.\nEra inoltre fornito di un gran numero di porte sul retro della macchina: oltre alle connessioni monitor e alimentazione, l'ST disponeva di una porta seriale RS-232, una connessione di tipo Centronics per la stampante, due porte joystick/mouse Atari-standard, un connettore per un hard disk (SCSI), un connettore per floppy disk, una porta per cartucce e due porte MIDI. Il case aveva uno stile caratteristico di gran parte delle macchine progettate da Tramiel, con una tastiera angolata ed una serie di griglie sul retro, per l'aerazione. Le macchine Atari sotto la gestione Tramiel furono criticate per i case che non apparivano molto resistenti. Il primo modello 520 sembrava piuttosto fragile e, se da una parte il case del 1040 ST venne reso molto pi\u00f9 forte, dall'altra divenne anche pi\u00f9 ingombrante. Il modello meglio riuscito probabilmente fu il Mega ST, che aveva una tastiera di qualit\u00e0 molto elevata, separata da un solido case. Tuttavia, questi modelli vennero prodotti in numero limitato poich\u00e9 erano molto costosi da produrre.\nUn fastidioso problema riguardava il floppy disk: i primissimi modelli erano forniti di un floppy disk drive esterno a singola faccia, che poteva memorizzare fino a 360\u00a0kByte; il modello a doppia faccia, che poteva memorizzare 720\u00a0kByte, era opzionale. A causa di questa scelta iniziale, la stragrande maggioranza dei software vennero memorizzati su floppy a singola faccia, per evitare di tagliar fuori una grande quantit\u00e0 di utenti che avevano il floppy disk drive pi\u00f9 economico. E questo prosegu\u00ec per molti anni a venire, rallentando la diffusione del formato pi\u00f9 capiente.\nOriginariamente, i progettisti dell'ST decisero di includere, nel sistema operativo, uno \"strato di astrazione hardware\" chiamato GDOS, che avrebbe consentito ai programmi di disegnare immagini grafiche su qualsiasi dispositivo idoneo (monitor, stampante, ecc.) in maniera semplice ed immediata, senza che il programmatore dovesse essere costretto a scrivere diverse versioni di codice, per ogni dispositivo supportato. Il GDOS non si riusc\u00ec a completare in tempo e, sebbene l'Atari promise di includerlo nelle successive macchine quanto prima possibile, in realt\u00e0 non fu mai portato a termine (probabilmente, per evitare problemi di incompatibilit\u00e0 dei nuovi software sulle prime macchine ST messe in commercio, che avrebbero richiesto la sostituzione della ROM contenente il sistema operativo). Pertanto, gli sviluppatori dovettero scrivere i propri algoritmi di gestione per ogni diverso modello di stampante (come, del resto, avveniva in gran parte delle altre macchine dell'epoca).\nSpecifiche tecniche.\nLe seguenti specifiche si riferiscono all'originario 520ST:\nGrazie al suo design bi-direzionale, la porta parallela Centronics pu\u00f2 essere usata per collegare dei joystick. Diversi giochi sfruttano appositi adattatori, da collegare alla porta stampante, in grado di fornire due porte joystick 9-pin addizionali.\nI primissimi modelli includevano il sistema operativo su floppy disk ma ben presto vennero sostituiti da modelli dotati di sistema operativo in ROM. Dopo circa 6 mesi dall'uscita del primo ST, venne incorporato nella macchina anche un modulatore RF che consentiva alla macchina di collegarsi ad un TV a colori (solo per la bassa risoluzione). Questi modelli erano chiamati 520STm.\nModelli.\nModelli della serie ST.\nL'Atari 520ST era un'unit\u00e0 che aveva computer e tastiera integrati nello stesso \"case\" (contenitore dei componenti costituenti il computer) come in altri home computer dell'epoca (ad esempio, il Commodore 64). Tuttavia, in quel periodo il mercato richiedeva una tastiera con un maggior numero di tasti, inclusi i tasti cursore ed il tastierino numerico. Pertanto, il 520ST appariva esternamente di dimensioni molto pi\u00f9 grandi, rispetto a quelle dei precedenti home computer ad 8-bit. I primissimi modelli avevano un floppy disk esterno, ma in seguito si decise di integrarlo nel case, anche per ridurre l'ingombro da cavetti.\nA differenza di quanto previsto per i modelli Mega ST, gli Atari ST 520 e 1040 non avevano dei chip grafici per l'accelerazione di funzioni video avanzate e, per risolvere il problema, si decise di includere un chip custom, il \"BLiTTER\", nei modelli di Atari ST che vennero messi in commercio qualche anno dopo con il nome di STE (che, probabilmente, stava per 'ST Enhanced'). Il nuovo chip custom fu ignorato dalla stragrande maggioranza degli sviluppatori, poich\u00e9 fu introdotto molto tardi e, quindi, la diffusione di tali nuove macchine fu molto bassa. Come se non bastasse, i primi modelli STE messi in commercio avevano dei \"bug\" a livello di sistema operativo, che determinavano il malfunzionamento di alcuni giochi e programmi scritti per i precedenti modelli ST. Nel lontano novanta \u00e8 poi stata realizzata una piccola libreria software che consentiva una gestione pi\u00f9 efficiente dell'interfaccia grafica.\nLa serie ST \u00e8 costituita da un gran numero di modelli che, di seguito, sono indicati in ordine cronologico dopo il primo 520 ST:\nModelli successivi.\nEsistono anche dei prototipi mai messi in commercio, come lo STylus (un palmare), il Falcon 040 (vedi nei collegamenti esterni, in fondo alla pagina), basato su un Motorola 68040 con nuovo case e slot, e il 1040 STE+, simile al 1040 STE ma con una CPU AMD 80286 e un disco rigido da 40 MB.\nContributo al settore.\nL'Atari ST riusc\u00ec inizialmente a imporsi nel mercato degli home computer poich\u00e9 usc\u00ec prima del suo diretto rivale, il Commodore Amiga. Inoltre, l'Amiga 1000 (il primo computer della serie Amiga) disponeva di 256\u00a0kByte di RAM mentre l'Atari ST era gi\u00e0 dotato di 512\u00a0kByte di RAM fin dalla prima versione messa in commercio. A differenza dell'Amiga, l'Atari ST non dispone di chip custom progettati per l'accelerazione delle funzioni grafiche tipicamente usate nei videogiochi, programmi di grafica e montaggio video, n\u00e9 dispone di chip audio avanzati (la qualit\u00e0 audio di un Atari ST \u00e8 grossomodo equivalente a quella di un Commodore 64). Tuttavia la presenza di porte MIDI incorporate lo rese un computer di successo nell'ambito musicale professionale e amatoriale. Inoltre in alcuni Paesi, in particolare in Germania, l'Atari ST guadagn\u00f2 grande popolarit\u00e0 come computer economico per applicazioni CAD e Desktop Publishing (software d'impaginazione).\nL'Atari, in particolare il modello ST-1040, ha dato probabilmente il contributo informatico pi\u00f9 rilevante all'utilizzo e alla diffusione di massa del \"personal computer\" nell'ambito della produzione musicale tramite sequencer, col supporto di diversi software come ad es. Cubase della Steinberg. Atari inoltre monta di serie l'interfaccia MIDI, che consente agli strumenti musicali dotati di questo collegamento di dialogare tra loro.\nI modelli ST2 e ST4 si affermarono anche per la disponibilit\u00e0 di una stampante laser economica (costava \u00bc delle altre) che non monta memoria. Il plotting grafico viene effettuato dal computer che, dotato di 2 o 4 MB di RAM, elabora la pagina a 300 punti per pollice direttamente in memoria e la invia successivamente in stampa, dove un semplice buffer permette la stampa laser. Le altre stampanti laser a quel tempo dovevano montare necessariamente la costosa memoria e un software per la gestione dei font. Programmi di impaginazione avanzata, come Calamus, ne decretarono un discreto successo.\nDopo che l'Atari si ritir\u00f2 dal mercato dei computer, si cre\u00f2 un mercato per dei cloni, ossia delle macchine prodotte da terzi, ma compatibili con il software scritto per il TOS, il sistema operativo usato dall'Atari ST e dai modelli successivi. Come per molti computer del passato, l'Atari ST viene emulato da numerosi software gratuiti, disponibili per le pi\u00f9 svariate piattaforme.\nVideogiochi.\nL'utilizzo nel campo dei videogiochi, anche se l'ST perse progressivamente terreno nei confronti dell'Amiga, fu comunque molto ampio, con migliaia di titoli pubblicati commercialmente. Molti uscirono per entrambe le piattaforme e le versioni sono spesso piuttosto simili tra loro, talvolta anche migliori sull'ST, in quanto alcuni sviluppatori non si avvalevano dei chip custom di Amiga, ma soltanto del microprocessore, e quest\u2019ultimo pur essendo sempre un Motorola 68000 \u00e8 leggermente pi\u00f9 veloce sul computer Atari (8MHz contro i 7,16MHz del clock di Amiga). Secondo la rivista \"Retro Gamer\", tra i titoli migliori ci sono \"Oids\", \"Xenon 2\", \"Midwinter\", \"Time Bandit\", \"No Second Prize\", \"Lethal Xcess\", \"Captain Blood\", \"Blood Money\", \"Starglider\", \"Dungeon Master\", \"MIDI Maze\", \"Xenon\", \"Speedball\", \"Populous\", \"Wings of Death\".\nIn particolare, tra i titoli che uscirono per Atari ST e non per il concorrente Amiga, seleziona \"Super Sprint\", \"Road Runner\", \"Where Time Stood Still\", \"Enduro Racer\", \"Oids\", \"Ranarama\", \"Starquake\", \"Championship Wrestling\", \"Slap Fight\", \"\"."}
{"id": "65336", "revid": "1529788", "url": "https://it.wikipedia.org/wiki?curid=65336", "title": "Paolo e Francesca", "text": "Paolo Malatesta e Francesca da Rimini sono due figure di amanti entrate a far parte dell'immaginario popolare sentimentale, pur appartenendo anche alla storia e alla letteratura. A loro \u00e8 dedicata buona parte del V canto della \"Divina Commedia\" di Dante Alighieri. Nella \"Commedia\", i due giovani raffigurano le principali anime condannate alla pena dell'inferno dantesco nel cerchio dei lussuriosi.\nIn vita furono cognati (Francesca era infatti sposata con Gianciotto, fratello di Paolo) e questo amore li condusse alla morte per mano del marito di Francesca. Francesca spiega al poeta come tutto accadde: leggendo il libro che spiegava l'amore tra Lancillotto e Ginevra, i due trovarono \"calore\" nel \"bacio tremante\" che alla fine si scambiano e che caratterizza l'inizio della loro passione. \nLa tragica vicenda amorosa di Paolo e Francesca \u00e8 riapparsa altre volte, sempre in letteratura (le tragedie del Pellico e del D'Annunzio) ma anche nell'opera lirica da parte di autori come Gounod, Thomas, Rachmaninov o Prokof'ev (balletto). Particolarmente conosciuta, apprezzata ed amata \u00e8 la versione che ne ha dato nel 1914 il compositore italiano Riccardo Zandonai nella sua \"Francesca da Rimini\". \nNon andr\u00e0 sottaciuta la commossa \"difesa\" fatta da Boccaccio (vedi pi\u00f9 avanti) il quale ci racconta che alla base del matrimonio tra Gianciotto e Francesca da Rimini ci fu un terribile equivoco incoraggiato se non architettato dai maggiorenti delle due famiglie. A Francesca, sostiene Boccaccio, fu fatto credere che avrebbe sposato il bello ed elegante Paolo. L'osservazione boccacciana (definita dal Torraca \"ultima novella di Boccaccio\") \u00e8 tenera e sentimentale, ma non regge a un minimo di critica storica.\nLa vicenda storica.\nLe due famiglie dei da Polenta da Ravenna e dei Malatesta da Rimini erano famiglie altolocate della Romagna. Dopo una serie di vicissitudini politiche, decisero di allearsi combinando un matrimonio tra la propria figlia e il proprio figlio (attorno al 1275).\nLe nozze che suggellarono il patto coinvolsero la giovane Francesca da Polenta \n(1259 ca - 1284 ca.), lo zoppo e rozzo Gianciotto Malatesta (1245 ca.-1304). Per guadagnare l'approvazione della giovane a questo matrimonio, la tradizione, opinabile a Giovanni Boccaccio, dice che sia avvenuto per procura, dove il procuratore fu il pi\u00f9 arzillo e giovane fratello di Gianciotto, Paolo Malatesta detto il Bello (1246 ca. \u20131284 ca.), di Giaggiolo (rocca nell'Appennino forlivese), del quale Francesca si invagh\u00ec per un equivoco, credendo che il vero sposo fosse lui, anche se questo non poteva essere possibile perch\u00e9 Francesca sapeva benissimo che Paolo era gi\u00e0 sposato. Si aggiungono poi al quadro narrativo tradizionale la figura del brutto e crudele Gianciotto, fino al maligno servo che spiava i due amanti e successivamente il tragico e noto finale del duplice omicidio degli amanti.\nIn realt\u00e0, secondo la vera documentazione storica dei fatti, sono pochi i dati veramente riscontrabili: i dati anagrafici dei protagonisti e la loro discendenza. Pare infatti che la coalizione tra le due famiglie fosse talmente vantaggiosa per entrambe, grazie a strategie politico-dinastiche complementari, che il fatto di sangue divent\u00f2 un fatto da mettere a tacere il pi\u00f9 presto possibile. Non si sa per esempio dove sia accaduto realmente il duplice omicidio: alcune ipotesi indicano il Castello di Gradara, altre la Rocca Malatestiana di Santarcangelo di Romagna, ma si tratta esclusivamente di congetture. Ancora, altre ipotesi parlano della Rocca di Castel nuovo presso Meldola o della rocca di Giaggiolo presso Civitella di Romagna.\nSecondo alcuni studiosi, inoltre, l'assassinio (1284 ca.) della moglie Francesca da parte di Gianciotto avrebbe potuto avere uno scopo politico che il cosiddetto \"delitto d'onore\" sarebbe stato in grado di camuffare: Gianciotto, cio\u00e8, desideroso di procurarsi l'alleanza della citt\u00e0 di Faenza, intendeva a tale scopo sbarazzarsi della moglie (che gi\u00e0 a suo tempo aveva sposato non per amore ma per venia politica) per convolare a nuove e pi\u00f9 opportune nozze. Fatto sta che egli pochissimo tempo dopo il delitto spos\u00f2 in effetti la faentina Zambrasina dei Zambrasi, dalla quale poi ebbe 6 figli.\nRuolo all'interno del poema.\n\"Per la parafrasi e un'analisi letteraria del passo dantesco vedi Inferno, Canto V.\"\nCon il primo cerchio dei peccatori in generale e in particolare con le parole di Francesca da Ravenna inizia quel processo di conversione, di redenzione del poeta che sar\u00e0 uno dei temi teologici di tutto il poema. Il viaggio di Dante infatti non ha un ruolo di semplice illustrazione del mondo ultraterreno, ma vuole offrire una possibilit\u00e0 di redenzione dell'umanit\u00e0. E la storia dei due amanti rappresenta la prima tentazione superata dal poeta, non senza grande sforzo e straziante complicit\u00e0 emotiva con i dannati (ipotizzata da vari critici), al punto che per la piet\u00e0 egli stesso alla fine del canto sviene perdendo i sensi.\nLa storia di Paolo e Francesca mette dunque in discussione Dante anche come poeta dell'amore, che nella sua concezione stilnovistica ha messo al centro della sua visione della realt\u00e0.\nNon a caso Dante dopo la prima confessione della giovane ha un attimo di sconforto, resta assorto in silenzio: sembra pensare a come sia possibile che l'attrazione innocente, l'amor cortese si trasformi in peccato degno dell'Inferno, che poco dopo appare provocato proprio da un testo di letteratura, dalla lettura cio\u00e8 di un libro dove si celebra un amore (quello tra Lancillotto e Ginevra) con le regole cortesi alle quali Dante stesso aveva aderito in giovent\u00f9. Quindi lo stesso sentimento che aveva ispirato a Dante i versi della Vita Nuova, adesso gli appare come una delle possibili cause di condanna eterna.\nDante, richiamato alla realt\u00e0 da Virgilio (\"Che pense?\", al quale egli risponde con incertezza), infatti riveler\u00e0 una parte dei pensieri che lo stavano assillando e chieder\u00e0 a Francesca una spiegazione su come questo sentimento si sia potuto trasformare in peccato. \u00c8 solo colpa dell'adulterio? In realt\u00e0 Dante non vede una colpa in s\u00e9 nella pulsione amorosa, ma il peccato ne nasce quando nell'attuare questa pulsione si viene meno ai precetti morali, come quello sulla fornicazione nell'adulterio. Proprio questa contraddizione tra precetto religioso e forza travolgente dell'amore, espressa in forma cos\u00ec alta e rarefatta, spiega la simpatia di Dante per i due peccatori. Il poeta non si comporta da moralista, semplicemente descrive la tragicit\u00e0 del conflitto tra morale e passione, che sono due forze invincibili. Nonostante il poeta collochi Paolo e Francesca tra i dannati, non pu\u00f2 fare a meno di provare un senso di profonda ed umana piet\u00e0 e di compiangerne la sorte.\nIl tema verr\u00e0 ripreso dal poeta nel Purgatorio nei canti XVII, XVIII, XXII, XXIV e soprattutto XXVI, dove trover\u00e0 tra i lussuriosi Guido Guinizzelli, il caposcuola dello stilnovismo, e Arnaut Daniel, un poeta provenzale.\nCinema.\nIl dramma ha ispirato alcuni film:"}
{"id": "65337", "revid": "938", "url": "https://it.wikipedia.org/wiki?curid=65337", "title": "Oceania lontana", "text": "L'Oceania lontana, concetto geografico e scientifico usato da ricercatori a partire dal 1973, \u00e8 una parte dell'Oceania che comprende la Micronesia, la Polinesia e la parte orientale della Melanesia\nQuesta divisione \u00e8 considerata come pi\u00f9 pertinente di quella dell'Ottocento che si basa su errate considerazioni razziali.\nSi contrappone all'Oceania vicina, che comprende l'Australia, la Nuova Zelanda, la Nuova Guinea, l'arcipelago di Bismarck e le Isole Salomone."}
{"id": "65339", "revid": "74801", "url": "https://it.wikipedia.org/wiki?curid=65339", "title": "Gerhard Mitter", "text": "Carriera.\nDopo aver iniziato la propria carriera guidando moto, si dedic\u00f2 alla Formula Junior, categoria in cui vinse ben 40 gare. Corse anche in Formula 1, categoria in cui ottenne un quarto posto al Gran Premio di Germania 1963 guidando una vecchia Porsche 718.\nImpressionata dal risultato la Lotus gli riserv\u00f2 sempre una vettura per la gara di casa per i tre anni seguenti.\nFu per\u00f2 nelle corse in salita che Mitter costru\u00ec la sua fortuna, laureandosi campione europeo per tre anni consecutivi, dal 1966 al 1968 al volante della Porsche. Tra i suoi successi anche la Targa Florio del 1969 al volante della Porsche 908/02 spyder in coppia con Udo Schutz.\nIl 1\u00ba agosto 1969, durante le prove del Gran Premio di Germania a bordo di una BMW 269 usc\u00ec di pista alla curva \"Schwedenkreuz\", schiantandosi contro un albero. Prontamente soccorso, venne estratto ancora vivo dalla sua vettura, ma spir\u00f2 durante il tragitto per l'ospedale a causa della gravit\u00e0 delle ferite riportate."}
{"id": "65341", "revid": "1494169", "url": "https://it.wikipedia.org/wiki?curid=65341", "title": "Shojo", "text": ""}
{"id": "65344", "revid": "394", "url": "https://it.wikipedia.org/wiki?curid=65344", "title": "Shounen-ai", "text": ""}
{"id": "65345", "revid": "40", "url": "https://it.wikipedia.org/wiki?curid=65345", "title": "Shonenai", "text": ""}
{"id": "65347", "revid": "287204", "url": "https://it.wikipedia.org/wiki?curid=65347", "title": "Bishonen", "text": ""}
{"id": "65348", "revid": "2015336", "url": "https://it.wikipedia.org/wiki?curid=65348", "title": "Moggio", "text": ""}
{"id": "65351", "revid": "1494169", "url": "https://it.wikipedia.org/wiki?curid=65351", "title": "Moio", "text": ""}
{"id": "65352", "revid": "88740", "url": "https://it.wikipedia.org/wiki?curid=65352", "title": "Molina", "text": "Geografia.\nItalia (comuni):\nItalia (frazioni):\nSpagna (comuni):\nCile (comuni):\nStati Uniti d'America:"}
{"id": "65353", "revid": "2202328", "url": "https://it.wikipedia.org/wiki?curid=65353", "title": "Mombello", "text": ""}
{"id": "65354", "revid": "1632387", "url": "https://it.wikipedia.org/wiki?curid=65354", "title": "Monastero", "text": "Il monastero \u00e8 un complesso di edifici destinati alle monache o ai monaci di differenti religioni.\nEtimologia.\nIl lemma \"monastero\" entra nella lingua italiana nella prima met\u00e0 del XIII secolo dal latino tardo \"monast\u0113r\u012dum\", questo dal greco antico \u03bc\u03bf\u03bd\u03b1\u03c3\u03c4\u03ae\u03c1\u03b9\u03bf\u03bd (\"monast\u1e17rion\") derivato da \u03bc\u03bf\u03bd\u03b1\u03c3\u03c4\u03ae\u03c2 (\"monast\u1e17s\"; monaco) quindi da \u03bc\u03bf\u03bd\u03b1\u03ba\u03cc\u03c2 (\"monak\u00f3s\"; solitario, eremita) a sua volta da \u03bc\u03cc\u03bd\u03bf\u03c2 (\"m\u00f3nos\"; solo, unico).\nIl monastero nel cristianesimo.\nNel cristianesimo un monastero \u00e8 un edificio comune dove vive una comunit\u00e0 di monaci o monache, sotto l'autorit\u00e0 di un abate o di una badessa. I monasteri non costituiscono un ordine religioso: ognuno di essi pu\u00f2 essere una comunit\u00e0 a parte, oppure fare parte di confederazioni, con alcune funzioni di coordinamento e di mutuo aiuto.\nMonastero non \u00e8 sinonimo di convento: quest'ultimo venne introdotto con l'avvento degli ordini mendicanti, i cui membri sono chiamati \"frati\" e \"suore\", cio\u00e8 fratelli o sorelle. I monasteri cristiani iniziarono a nascere e crescere dopo l'epoca delle persecuzioni, sebbene testimonianze di vita ascetica comune in qualche modo regolata siano attestate fin dai primi secoli del cristianesimo in Oriente.\nIl monastero \u00e8 stato per molti secoli una piccola citt\u00e0, con la tendenza ad essere autosufficiente dal punto di vista economico. In molti monasteri si \u00e8 tramandata nel Medioevo la cultura classica, attraverso l'opera di copiatura delle opere antiche. La diffusione dei monasteri in tutta Europa \u00e8 considerata da molti un fattore decisivo dell'evangelizzazione del continente, soprattutto in alcune aree (si veda l'Irlanda).\nI monaci vivono una vita di preghiera e di lavoro, spesso manuale, ma con varianti di grande importanza a seconda del periodo storico, dell'ordine e della regola di riferimento, della regione nella quale si trovano. Si trovano monasteri anche presso altre religioni.\nAbbazie.\nParticolare tipo di monastero \u00e8 l'abbazia, che per il diritto canonico \u00e8 un ente autonomo: il complesso abbaziale, gli edifici in cui essa vive e i territori circostanti che rientrano sotto il suo controllo, possono essere considerati come una comunit\u00e0 religiosa. Le abbazie possono trovarsi o no all'interno di una diocesi: nel caso in cui non lo siano vengono denominate \"nullius dioecesis\" e di fatto assumono loro stesse il ruolo di diocesi.\nGeneralit\u00e0 sulle attivit\u00e0 e funzioni monastiche medievali.\nIn effetti le funzioni sociali di un'abbazia nel Medioevo erano molteplici, fino alla comparsa dello stato modernamente inteso. Da una parte esse avevano una funzione spirituale per il bene della societ\u00e0, nei fabbricati conventuali (per la vita monastica), organizzate attorno al chiostro o alla chiesa abbaziale. Ma vi erano altri fabbricati di ospitalit\u00e0 per il pubblico esterno: scuole, infermerie, ostelli per pellegrini, alloggi per i conversi (i fratelli laici dell'abbazia), \"porte della carit\u00e0\".\nVi si aggiungano ancora i fabbricati detti fabbricerie dove venivano soddisfatte le necessit\u00e0 logistiche immediate dell'abbazia (laboratori vari, panifici, scuderie, stalle, pollai, ecc.) Pi\u00f9 lontano ancora, nei villaggi, l'abbazia erigeva croci, particolarmente per i pellegrini. Questa variet\u00e0 di funzioni si ritrova nei principali \"uffici\" (responsabilit\u00e0, incarichi) delle monache: badessa (dirigenza), cantori (musica sacra), cellerari (affari di giustizia), economi, ciambellani (relazioni esterne), infermieri, elemosinieri (assistenza ai poveri), bibliotecari, pietanzieri (cibi per i giorni di magro), ipotecari (farmacia), madri delle converse, vicari (celebrazioni delle Messe nella chiesa parrocchiale), maniscalchi (ferratura dei quadrupedi), refettorieri (per i refettori), giardinieri, camerieri (per l'abbigliamento), ecc.\nGli insediamenti conventuali di tipo benedettino, con il loro principio del lavoro manuale per i monaci, ebbero nel Medioevo un ruolo di sviluppo economico e tecnologico locale: \u00e8 il caso, ad esempio, della diffusione in Francia della carpa e soprattutto del coniglio domestico, dovuta a motivi religiosi ed economici. I prodotti agricoli ed artigianali delle abbazie benedettine (come nel sud-est i liquori di L\u00e9rins o il liquore verde detto B\u00e9n\u00e9dictine, non pi\u00f9 prodotto dai monaci dopo la Rivoluzione francese) sono oggi visibili al grande pubblico sui siti Internet delle abbazie.\nArchitettura.\nL'ampiezza delle comunit\u00e0 monastiche variava enormemente in funzione della ricchezza e del prestigio: alcune erano piccolissime mentre altre, seppur minoritarie, potevano accogliere anche 900 monaci. In media, per\u00f2, ne riunivano da 10 a 50, perch\u00e9 l'Abate doveva conoscere e seguire i suoi monaci e guidarli come un padre spirituale. Solitamente costruito vicino ad un corso d'acqua, l'intero complesso monastico era orientato in modo che l'acqua potesse essere convogliata verso le fontane e la cucina, prima di raggiungere la lavanderia e i bagni. Le origini della struttura del tipico monastero rimangono oscure. Probabilmente i monaci si rifecero in parte alle ville romane, edifici a loro familiari e costruiti su uno schema unico in tutto l'Impero. D'altra parte i monaci, quando potevano, stabilivano le loro comunit\u00e0 in edifici preesistenti, spesso proprio delle ville di origine romana, che poi adattavano alle loro esigenze. A volte occupavano anche edifici precedentemente dedicati a culti pagani. Il tempo, l'esperienza e le esigenze delle comunit\u00e0 monastiche lentamente influirono sull'impostazione originale dei monasteri secondo criteri comuni a tutte le latitudini. Questo port\u00f2 i monasteri a rassomigliarsi tra loro. Alla fine l'aspetto generale del monastero risult\u00f2 essere quello di una sorta di citt\u00e0, con case divise da strade ed edifici, soprattutto nei grandi monasteri, divisi in gruppi. L'edificio della chiesa forma il nucleo e rappresenta il centro religioso della comunit\u00e0. Perseguendo l'indipendenza dal mondo esterno, inoltre, i monaci si dotarono di mulini, forni, stalle, cantine e dei laboratori artigiani necessari per eseguire riparazioni e quant'altro fosse richiesto per soddisfare le esigenze della loro comunit\u00e0.\nOrganizzazione monastica.\nPer assicurare il buon funzionamento del monastero, soprattutto nei monasteri pi\u00f9 grandi, l'abate si avvaleva di una serie di collaboratori che a lui rendevano conto per lo svolgimento di molte mansioni.\nMonasteri doppi.\nIl monastero doppio \u00e8 un'istituzione monastica che ospita, in strutture monastiche separate, monaci e monache, sotto la direzione unica di un abate o di una badessa. Ne esistevano in Oriente dalla prima met\u00e0 del IV secolo. In Occidente si osservano due grandi ondate di fondazione di questo tipo di monasteri: quella del cristianesimo celtico, precisamente nel VII secolo, e quella della riforma gregoriana nei secoli XI e XII.\nQuesto tipo di organizzazione monastica comparve in Oriente allo stesso tempo del cenobitismo cristiano: esso fu dovuto alla necessit\u00e0 per le donne di avere accanto uomini, i soli abilitati a celebrare l'Ufficio divino e ad amministrare i sacramenti.. Pare che i monasteri misti fossero numerosi in Oriente nei primi secoli del monachesimo cristiano.. Le due strutture monastiche distavano fra loro da poche centinaia di metri a qualche chilometro (vi erano casi in cui la comunit\u00e0 femminile viveva su un'altura mentre quella dei monaci nella valle, come nel monastero di San Piertro di Remiremont, nei Vosgi, fondato verso il 620 da sant'Amato e da San Romarico). \nLe attivit\u00e0 comuni erano limitate: generalmente toccava ai monaci provvedere ad esigenze quali l'approvvigionamento dei generi di prima necessit\u00e0 e, naturalmente, alle celebrazioni liturgiche ed all'amministrazione dei sacramenti.\nIn ogni caso la separazione fra monaci e monache era molto rigida. Le norme generali che regolavano tali rapporti di coabitazione nei monasteri doppi furono codificate per la prima volta dall'imperatore Giustiniano I nel 529: i locali per i monaci e quelli per le monache dovevano essere separati. Le monache potevano uscire ed anche alloggiare altrove, salvo che nel monastero maschile. Tre monaci venivano messi a disposizione per le esigenze delle monache, ma essi potevano rivolgersi solo alla madre superiora.\nSuccessivamente, in occidente, vennero stabilite regole ancor pi\u00f9 rigide, ed osservando quasi tutte le comunit\u00e0 femminili le regole della clausura, la possibilit\u00e0 di contatti diretti era pressoch\u00e9 nulla. Anche quando vi era una sola chiesa, che veniva utilizzata da entrambe le comunit\u00e0, all'interno di questa erano realizzate strutture fisiche (muri e simili), che impedivano non solo la prossimit\u00e0 fra i membri delle due comunit\u00e0 durante le funzioni liturgiche, ma addirittura ne era impedita fisicamente anche la vista (le monache assistevano alle funzioni attraverso aperture velate, aperte nei muri separatori e protette da grate in ferro e solo una piccola apertura in una di esse consentiva alle monache di ricevere la comunione).\nIn questo tipo di monasteri vengono anche annoverati i \"monasteri familiari\", nei quali alcuni membri della comunit\u00e0 erano legati da vincoli di parentela: il marito dirigeva la comunit\u00e0 dei monaci e la moglie quella delle monache, ovvero i due ruoli erano ricoperti rispettivamente da fratello e sorella.\nI monasteri doppi ebbero origine in oriente (il primo fu fondato in Egitto da San Pacomio a Tabennensis, in Tebaide, su una riva del Nilo, agli inizi del IV secolo). Si diffusero poi anche in Occidente, non si sa attraverso quale canale l'idea di monastero doppio vi fosse arrivata. Pare che il fenomeno abbia avuto i suoi inizi in Gallia, con istituzioni d'ispirazione colombaniana (San Colombano stesso, morto nel 615, non par essere ad esse contemporaneo: e le pi\u00f9 antiche che si conoscano sono quella di Faremoutiers e quella di Remiremont, che comparvero verso il 620).\nEssi conobbero una fase di notevole sviluppo fin verso il IX secolo per poi fermarsi ed addirittura retrocedere fino all'XI, allorch\u00e9, con una rinnovata popolarit\u00e0 della vita monacale, riprese lo sviluppo di nuove istituzioni che raggiunse il suo apice a met\u00e0 del XII secolo. Di qui ne inizi\u00f2 il declino, grazie anche alle esortazioni alla cautela emesse nel 1139 dal secondo concilio lateranense. e questo tipo di istituzioni and\u00f2 via via diminuendo (molte si trasformarono in monasteri semplici). Ad oggi ne esistono nel mondo solo pochissimi esemplari.\nMonasteri familiari e monasteri gemelli.\nIn questo tipo di monasteri vengono anche annoverati i \"monasteri familiari\", nei quali alcuni membri della comunit\u00e0 erano legati da vincoli di parentela: il marito dirigeva la comunit\u00e0 dei monaci e la moglie quella delle monache, ovvero i due ruoli erano ricoperti rispettivamente da fratello e sorella. I monasteri doppi non vanno confusi con quelli detti \"gemelli\".\nVi \u00e8 una certa confusione fra monasteri doppi (monaci e monache) e \"monasteri gemelli\" (solo monaci). Si tratta infatti, in questi casi, di coppie di monasteri ma ciascuno di essi era abitato da monaci. Nonostante si trattasse di monasteri maschili riuniti sotto l'autorit\u00e0 di un unico abate, questa istituzione \u00e8 talvolta detta \"doppia\". Ne furono casi, fra gli altri, l'Abbazia di Stavelot e quella di Malmedy, in Belgio, fondati, pressoch\u00e9 insieme, nel 648 da san Remaclo; cos\u00ec come il monastero di Wearmouth, in Inghilterra, fondato nel 674 da san Benedetto Biscop, che gli aggiunse nel 682 il monastero gemello di Jarrow. Pur trattandosi ancora di monasteri maschili, questa istituzione di monaci \"non irlandesi\" \u00e8 talvolta detta \"doppia\"."}
{"id": "65356", "revid": "536103", "url": "https://it.wikipedia.org/wiki?curid=65356", "title": "Monasterolo", "text": ""}
{"id": "65357", "revid": "287204", "url": "https://it.wikipedia.org/wiki?curid=65357", "title": "Monforte", "text": ""}
{"id": "65359", "revid": "228587", "url": "https://it.wikipedia.org/wiki?curid=65359", "title": "Montagna (disambigua)", "text": ""}
{"id": "65360", "revid": "124216923", "url": "https://it.wikipedia.org/wiki?curid=65360", "title": "Montalbano", "text": ""}
{"id": "65361", "revid": "287204", "url": "https://it.wikipedia.org/wiki?curid=65361", "title": "Montaldo", "text": ""}
{"id": "65362", "revid": "116319530", "url": "https://it.wikipedia.org/wiki?curid=65362", "title": "Montalto", "text": ""}
{"id": "65363", "revid": "71155", "url": "https://it.wikipedia.org/wiki?curid=65363", "title": "Montano (disambigua)", "text": ""}
{"id": "65364", "revid": "2455", "url": "https://it.wikipedia.org/wiki?curid=65364", "title": "Guerra dei Trent'anni", "text": ""}
{"id": "65365", "revid": "11684", "url": "https://it.wikipedia.org/wiki?curid=65365", "title": "Arcivescovo di Colonia", "text": ""}
{"id": "65368", "revid": "3732", "url": "https://it.wikipedia.org/wiki?curid=65368", "title": "Friedrich von Hayek", "text": "Pensatore liberale e liberista, \u00e8 stato uno dei massimi esponenti della scuola austriaca e critico dell'intervento statale in economia. Nel 1974 \u00e8 stato insignito, insieme a Gunnar Myrdal, del Premio Nobel per l'economia \"per il lavoro sulla teoria monetaria, sulle fluttuazioni economiche e per le analisi sull'interdipendenza dei fenomeni economici\".\nHa elaborato una critica al modello di Welfare State, sebbene favorevole a forme di reddito di base, che lo spinse a mettere in discussione le tesi di Keynes.\nHayek venne influenzato dal fondatore della scuola economica austriaca, Ludwig von Mises. Ebbe una lunga amicizia con il filosofo viennese Karl Popper. Hayek ha influenzato tutto l'ambiente del libertarianismo, segnatamente Murray Rothbard della scuola anarcocapitalista, Robert Nozick e anche Milton Friedman (fondatore della scuola di Chicago), che per\u00f2 poi lo criticarono per alcuni aspetti.\nNel 1944 pubblic\u00f2 la sua opera pi\u00f9 celebre, \"La via della schiavit\u00f9\".\nBiografia.\nLe origini.\nVon Hayek nacque a Vienna, in una famiglia aristocratica formata da importanti intellettuali. Suo nonno Gustav von Hayek fu un ornitologo e naturalista. Suo padre August von Hayek fu un importante botanico noto per gli studi di Fitogeografia corologica. La madre, di origine ebraica, era cugina del famoso filosofo Ludwig Wittgenstein.\nAllo scoppio della prima guerra mondiale, avvenuto nel 1914, von Hayek si arruol\u00f2 nell'esercito austro-ungarico, sebbene non avesse ancora l'et\u00e0 anagrafica. Sopravvisse alla guerra senza danni importanti e venne decorato per il suo coraggio. \nDopo essersi congedato riprese gli studi, iscrivendosi all'Universit\u00e0 di Vienna. Nel 1921 e nel 1923 ottenne il dottorato rispettivamente in giurisprudenza e in scienze politiche e, contemporaneamente, studi\u00f2 psicologia ed economia. Il pensiero economico hayekiano fu fortemente influenzato dai docenti Ludwig von Mises e Friedrich von Wieser, due tra i massimi esponenti del liberalismo economico del loro tempo.\nDal 1923 al 1924 lavor\u00f2 come assistente del professore Jeremiah Jenks alla New York University. Successivamente aiut\u00f2 il governo austriaco a calcolare i dettagli economici e legali dei trattati internazionali che segnarono la fine della prima guerra mondiale. Mises lo aiut\u00f2 ad organizzare l'Istituto austriaco per lo studio del ciclo economico, che von Hayek diresse (con la collaborazione, dal 1927, di Oskar Morgenstern). Nel febbraio del 1931 Lionel Robbins lo invit\u00f2 a tenere dei seminari alla London School of Economics and Political Science (da tali seminari venne tratta l'opera \"Prices and Production\", 1931).\nIl trasferimento in Inghilterra.\nI seminari vennero giudicati cos\u00ec positivamente che von Hayek venne invitato ad insegnare alla London School e si trasfer\u00ec a Londra nel mese di ottobre. Nel 1938, non potendo rientrare nella natia Austria a causa dell'annessione della stessa al Terzo Reich, von Hayek divenne cittadino britannico, cittadinanza che manterr\u00e0 per sempre. Partecip\u00f2 nello stesso anno a Parigi al colloquio Walter Lippmann.\nCon lo scoppio della guerra, la London School si trasfer\u00ec a Cambridge e von Hayek con essa. Dal 1940 al 1943 scrisse un saggio contro la pianificazione centralizzata. Il titolo, \"La via della schiavit\u00f9\", fu ispirato dall'opera omonima del pensatore liberale francese Alexis de Tocqueville. In esso l'idea centrale \u00e8 la sostanziale continuit\u00e0 tra socialismo e nazismo. Hayek mostra infatti come il nazismo e il fascismo non siano altro che una forma evoluta di socialismo: una sorta di \"socialismo della classe media\". L'autore sottolinea anche, pi\u00f9 in generale, l'incompatibilit\u00e0 fra la pianificazione centralizzata dell'economia, pur spinta dal desiderio di creare una societ\u00e0 egualitaria, e la libert\u00e0 individuale. Quest'opera, che divenne famosa come secondo volume del trattato intitolato \"L'abuso della ragione\", fu pubblicata in Inghilterra dalla casa editrice Routledge nel marzo 1944 e negli Stati Uniti nel settembre dello stesso anno. Il famoso periodico statunitense \"Reader's Digest\" ne pubblic\u00f2 una versione abbreviata nell'aprile 1945, che ebbe un'ampia diffusione e confer\u00ec a von Hayek una certa fama.\nGli anni negli Stati Uniti.\nNel 1950 l'Universit\u00e0 di Chicago lo invit\u00f2 a far parte del suo corpo docente, ma la Facolt\u00e0 di Economia si oppose giudicando \"La via della schiavit\u00f9\" un testo di carattere divulgativo piuttosto che accademico. Venne quindi invitato ad insegnare scienza morale e sociale nell'ambito del \"Committee on Social Thought\" e lasci\u00f2 la London School of Economics. Accantonati gli studi economici (von Hayek comunque continu\u00f2 a scrivere saggi sulla materia), si dedic\u00f2 all'elaborazione di una teoria della societ\u00e0 e della politica.\nDopo aver commentato nel 1955 diversi scritti di John Stuart Mill, von Hayek inizi\u00f2 a scrivere un'altra sua opera fondamentale, \"The Constitution of Liberty\", nota in Italia come \"La societ\u00e0 libera\". Lavor\u00f2 su questa opera per quattro anni, fino al maggio 1959. Nel febbraio 1960 venne pubblicata. Von Hayek sped\u00ec una copia all'ex presidente degli Stati Uniti Dwight Eisenhower e al vice in carica in quegli anni, Richard Nixon.\nIl ritorno in Europa ed il Nobel.\nDal 1962, fino al suo ritiro del 1968, fu docente all'Universit\u00e0 di Friburgo in Brisgovia, la stessa dove fu docente fisso Martin Heidegger, anche se pare che i due non ebbero mai alcun rapporto. Da allora risiedette sempre a Friburgo. Fu in questo periodo che cominci\u00f2 la stesura di \"Law, Legislation and Liberty\", opera divisa in tre volumi, pubblicati nel 1973, 1976 e 1979.\nNel 1974, a seguito della vittoria del Premio Nobel per l'economia, aument\u00f2 l'interesse generale intorno alla scuola austriaca. Nel 1984 divenne membro dell\"Order of the Companions of Honour\" (Ordine dei Compagni di Onore) di Elisabetta II del Regno Unito, su decisione dell'allora primo ministro britannico Margaret Thatcher per il suo \"servizio agli studi economici\". Successivamente divenne professore onorario dell'Universit\u00e0 di Salisburgo. Nel 1991 ottenne dal presidente degli Stati Uniti George H. W. Bush la \"Presidential Medal of Freedom\", ovvero una delle maggiori onorificenze civili degli Stati Uniti.\nLa morte.\nHayek mor\u00ec il 23 marzo 1992 a Friburgo, in Germania e fu sepolto nel cimitero di Neustift am Walde, nella periferia a nord di Vienna.\nPensiero.\nTeoria del ciclo economico.\nIl ciclo economico e le sue cause ebbero un ruolo fondamentale nell'intera opera di von Hayek. Partendo dall'opera misesiana \"Teoria della moneta e dei mezzi di circolazione\" (\"Theorie des Geldes und der Umlaufsmittel\", 1912), nella quale l'economista austriaco applic\u00f2 il concetto di utilit\u00e0 marginale alla moneta, utilizzando anche la teoria sull'origine della moneta di Carl Menger (principio di imputazione), di Eugen von B\u00f6hm-Bawerk (periodo medio di produzione), di Knut Wicksell (effetti del tasso d'interesse sui prezzi), di Tugan-Baranovsky e di Spiethoff (teoria della sproporzione), von Hayek teorizz\u00f2 un'interpretazione del ciclo economico, interpretazione diventata famosa come teoria austriaca del ciclo economico. In \"Prices and Production\" (1931) e \"The Pure Theory of Capital\" (1941) von Hayek sostenne che i cicli economici sono il frutto di un'espansione del credito artificiosa, ossia non legata ad un effettivo aumento del risparmio, effettuata dalle Banche centrali che, a causa di tassi tenuti artificialmente bassi, causa il cosiddetto \"malinvestment\", ossia una collocazione non ottimale degli investimenti.\nVon Hayek diede una spiegazione originale della crisi economica del 1929, che differiva da quella di Keynes. Infatti mentre secondo Keynes le cause della crisi andavano ricercate nella mancanza di intervento pubblico nell'economia, Hayek fece notare come nei cinque anni precedenti la crisi, gli Stati avevano effettuato enormi investimenti, e proprio per questo si erano ritrovati senza le risorse necessarie per fronteggiare il ciclo economico negativo. Hayek, inoltre, stigmatizz\u00f2 la politica inflazionistica della Banca centrale degli Stati Uniti. Su una linea simile a quella di Hayek si trovano anche Lionel Robbins (\"The Great Depression\", 1934; Robbins tuttavia si avvicin\u00f2 alle posizioni keynesiane dopo la seconda guerra mondiale) e l'esponente della scuola austriaca Murray N. Rothbard (\"America's Great Depression\", 1963).\nIl problema del calcolo economico.\nVon Hayek \u00e8 stato uno dei maggiori avversari del collettivismo della storia del pensiero economico. Sosteneva che qualsiasi sistema basato su qualsiasi forma di collettivismo si sarebbe dovuto basare per sopravvivere su un'autorit\u00e0 centrale di qualunque tipo. Nel \"la via della schiavit\u00f9\", e nei suoi successivi lavori, von Hayek afferm\u00f2 che un sistema puramente socialista richiede un piano economico centrale e ci\u00f2, secondo von Hayek, porta inevitabilmente a forme di totalitarismi, perch\u00e9 avr\u00e0 bisogno di sempre maggiore forza per controllare e dirigere la vita socio-economica di un paese, e perch\u00e9 tutte le informazioni relative ad un qualsiasi sistema sono necessariamente decentralizzate.\nVon Hayek, come diversi economisti prima di lui, tra cui von Mises, sostiene inoltre che qualsiasi economia centralizzata e pianificata, ossia decisa a tavolino da un individuo o da un gruppo di individui, i quali decidono la distribuzione delle risorse, \u00e8 perdente in partenza, in quanto un unico individuo o un gruppo di individui, dall'alto della loro posizione centrale e centralizzata, non hanno abbastanza informazioni per creare un'allocazione ottimale delle risorse. Secondo von Hayek, l'unico sistema in grado di dare un'allocazione ottimale alle risorse \u00e8 il sistema di prezzi liberi tipico del libero mercato. In \"The Use of Knowledge in Society\", von Hayek spieg\u00f2 come il meccanismo di prezzi liberi consenta l'unione e la condivisione di conoscenze locali e personali, attraverso il principio di auto-organizzazione. Von Hayek ide\u00f2 il termine \"catallaxy\" (\"catallassi\") per descrivere un \"sistema auto-organizzativo di cooperazione volontaria\".\nNella visione di von Hayek, il ruolo destinato allo Stato \u00e8 il mantenimento dello Stato di diritto, accompagnato da un interventismo il pi\u00f9 limitato possibile.\nOrdine spontaneo.\nVon Hayek, in merito al sistema dei prezzi liberi, sosteneva che tale sistema non sia il frutto di interventi umani volontari, bens\u00ec di azioni umane involontarie e spontanee. Sosteneva che \"esso sia il risultato di azioni umane ma non di progetti umani\". Von Hayek mette il meccanismo dei prezzi allo stesso livello, per esempio, a quello del linguaggio. Secondo von Hayek \"il meraviglioso sistema dei prezzi \u00e8 un meccanismo perfetto per comunicare informazioni con la velocit\u00e0 del vento anche nelle regioni pi\u00f9 remote\".\nIn \"The Fatal Conceit\" von Hayek attribuiva la civilizzazione all'espansione della propriet\u00e0 privata.\nLa controversia con Sraffa.\nAll'inizio degli anni trenta ci fu una famosa controversia tra Piero Sraffa e Hayek. L'occasione iniziale fu la pubblicazione da parte di Hayek di una critica alle conclusioni di Keynes contenute in \"Treatise on Money\" (1930). Ci fu una prima replica di Keynes stesso che poi chiese a Sraffa di scrivere una replica pi\u00f9 articolata alle tesi di Hayek. Sraffa analizz\u00f2 a fondo le inconsistenze logiche della teoria di Hayek sull'effetto di risparmio forzato di capitale causato dall'inflazione e soprattutto sulla definizione di tasso di interesse naturale e il cosiddetto \"ritorno delle tecniche\". Il dibattito prosegu\u00ec con una replica di Hayek e una controreplica di Sraffa.\nLa demarchia.\nVon Hayek contrappone gli odierni modelli di ordinamento democratico, che egli reputa oggetto di una degenerazione, ad un ipotetico modello demarchico da lui prefigurato, analizzando quella che secondo lui \u00e8 una diversit\u00e0 di prospettiva di fondo nell'approccio alla politica sottesa nel significato etimologico dei due termini. La sua proposta, chiamata appunto demarchia, \u00e8 di carattere minarchico (dal greco potere minimo) in cui il potere dello Stato \u00e8 ridotto al minimo per evitare ingerenze lesive della libert\u00e0 del cittadino e la costituzione di caste-gruppi oligarchici al potere. La proposta \u00e8 descritta in opere quali \"Legge, legislazione e libert\u00e0\" e \"Libert\u00e0 economica e governo rappresentativo\".\nFilosofia politica, sociale e della scienza.\nNell'ultima parte della sua carriera von Hayek si concentr\u00f2 su temi riguardanti la filosofia politica e sociale, temi che forniranno le basi per la sua visione in merito ai limiti delle conoscenze umane, e del cosiddetto \"ordine spontaneo\". Riprendendo gli insegnamenti dei filosofi scozzesi del Settecento (David Hume, Adam Smith ed Adam Ferguson) von Hayek afferm\u00f2 che \"le istituzioni umane nascono dalle azioni umane, ma non sono il frutto dell'umano progettare: il linguaggio, il mercato e il diritto sono il frutto di un lungo processo evolutivo nel corso del quale le azioni intenzionali provocano continuamente effetti inintenzionali, dando vita a un ordine spontaneo\". \nSecondo la visione di Hayek dei rapporti tra societ\u00e0 e stato, lo stato ha il compito di mantenere l'ordine legale necessario per permettere la libera e pacifica convivenza tra individui.\nNella sua filosofia della scienza, non dissimile da quella dell'amico Karl Popper, von Hayek espresse una forte critica nei confronti dello scientismo: una falsa comprensione dei metodi della scienza che ha erroneamente forzato le scienze sociali, e che \u00e8 in pratica l'esatto contrario della vera scienza. A tale teoria von Hayek contrappone una visione della scienza del tutto diversa, composta da un complesso di variabili imprevedibili e non di fenomeni lineari. In \"The Counter-Revolution of Science: Studies in the Abuse of Reason\" von Hayek espone pienamente questa teoria, definita in saggi successivi come \"Degrees of Explanation\" e \"The Theory of Complex Phenomena\".\nVon Hayek e il conservatorismo.\nVon Hayek torn\u00f2 alla ribalta tra gli anni ottanta e novanta del Novecento con l'ascesa al governo degli Stati Uniti e del Regno Unito di partiti di ispirazione conservatrice. Margaret Thatcher, primo ministro britannico in carica dal 1979 al 1990, dichiar\u00f2 pi\u00f9 volte di avere in von Hayek il suo punto di riferimento filosofico. La Thatcher, dopo aver vinto le elezioni del 1979, decise di nominare Segretario di Stato per l'industria Keith Joseph, ovvero il presidente dell\"Hayekian Centre for Policy Studies\". Lo stesso fece Ronald Reagan, il quale scelse diversi economisti \"hayekiani\" tra i suoi consiglieri economici.\nVon Hayek, in appendice alla \"Costituzione della Libert\u00e0\", scrisse un saggio intitolato \"Perch\u00e9 non sono un conservatore\", nel quale scredit\u00f2 il conservatorismo per la sua inadeguatezza all'adattamento ai cambiamenti delle relazioni umane. La sua critica era diretta soprattutto a quello di stampo europeo, il quale spesso ritiene il libero mercato nemico della stabilit\u00e0 sociale e dei valori tradizionali.\nDel conservatorismo Hayek denuncia anche le \"tendenze paternalistiche e nazionalistiche\", la sua \"adorazione per il potere\" e \"le propensioni tradizionalistiche, antiintellettualistiche e spesso mistiche\" .\nVon Hayek si autodefiniva un \u00abliberale classico\u00bb, ma, dato l'utilizzo ormai molto diffuso negli Stati Uniti della parola \"liberal\" in riferimento anche a tendenze di sinistra, \u00e8 spesso indicato come \"libertario\", anche se la sua definizione preferita \u00e8 \"old whig\", definizione presa in prestito da Edmund Burke. Nell'ultima parte della sua vita von Hayek diceva: \"Sono diventato un \"whig\" burkeniano\".\nVon Hayek era agnostico e sosteneva la separazione tra Stato e Chiesa, anche se, come Tocqueville e Burke, riteneva che la religione potesse svolgere un ruolo importante e produrre effetti benefici sulla societ\u00e0.\nInfluenze e riconoscimenti.\nNel 1947 von Hayek fu il maggiore organizzatore della Mont Pelerin Society, uno dei maggiori gruppi al mondo di \"classical liberals\". Ebbe un ruolo molto importante anche nella creazione dell'\u00abInstitute of Economic Affairs\u00bb, think tank di orientamento liberale fondato nel 1955. Nel suo discorso alla cerimonia del Premio Nobel, vinto nel 1974, von Hayek, che enfatizz\u00f2 nei suoi studi la fallibilit\u00e0 delle limitate conoscenze umane in temi sociali ed economici, espresse i suoi timori in merito alla graduale trasformazione dell'economia a semplice scienza, al pari della fisica, della chimica o della medicina.\nPer von Hayek fu molto importante l'amicizia con il filosofo Karl Popper. Le due grandi menti si influenzarono a vicenda, e nel 1944 Popper, in una lettera diretta a von Hayek, scrisse: \"Penso di aver appreso da te pi\u00f9 di quanto qualsiasi altro pensatore mi abbia trasmesso, a parte Alfred Tarski\". Popper dedic\u00f2 a von Hayek la pubblicazione intitolata \"Conjectures and Refutations\" (1963); successivamente von Hayek ricambi\u00f2 il favore dedicando a Popper \"Studies in Philosophy, Politics, and Economics\", e scrivendo che \"sin dalla pubblicazione del 1934 di \"Logik der Forschung\" ader\u00ec completamente alla teoria generale metodologica popperiana\". Popper partecip\u00f2 anche all'inaugurazione della Mont Pelerin Society.\nSolo negli ultimi tempi il rapporto personale e intellettuale tra Hayek e Popper \u00e8 stato oggetto di analisi critiche.. Il fatto che i due amici (come diventarono dopo la chiamata, grazie all'impegno di Hayek, di Popper alla London School of Economics), si criticassero raramente nelle loro pubblicazioni \u00e8 sicuramente riconducibile a due fattori. Il primo \u00e8 che avevano scoperto di condividere un approccio generale e critico nei confronti dei vari totalitarismi. Le loro critiche, pubblicate, tra l'altro, nella \"Via della schiavit\u00f9\" di Hayek e nella \"Miseria dello storicismo\" e \"La societ\u00e0 aperta e i suoi nemici\" di Popper, condividono, per esempio, l'idea che le ideologie del nazismo e del socialismo si basano su una metodologia sbagliata. Hayek e Popper si sentirono uniti nella loro lotta al totalitarismo e devono aver giudicato che un approfondimento sulle pagine delle riviste scientifiche e filosofiche avrebbe indebolito questa loro causa comune. Il secondo fattore \u00e8 che Popper era profondamente grato nei confronti di Hayek per avergli salvato la vita intellettuale, come scrive a pi\u00f9 riprese nelle sue lettere ad Hayek; grazie ad Hayek \"La societ\u00e0 aperta\" e \"Miseria dello storicismo\" furono pubblicati (non senza fatica) e, grazie ad Hayek, Popper fu chiamato alla London School of Economic quando aveva gi\u00e0 quasi abbandonato la speranza di lasciare la Nuova Zelanda, dove, prima della Seconda guerra mondiale, aveva trovato una cattedra che gli aveva consentito di emigrare dall'Austria, grazie allo stesso Hayek. Popper deve aver giudicato che una critica pubblica al pensiero di Hayek sarebbe stato interpretato come un atto di ingratitudine.Dopo aver influenzato l'approccio all'economia di Margaret Thatcher e in parte di Ronald Reagan, von Hayek negli anni novanta divenne uno degli economisti pi\u00f9 influenti e rispettati nell'Europa orientale.\nL'influenza del pensiero hayekiano sulle teorie economiche e, soprattutto, sociali e filosofiche moderne \u00e8 innegabile. Ad esempio, la pubblicazione del 1944 de \"La via della schiavit\u00f9\", influenz\u00f2 molti oppositori del postmodernismo. Anche il matematico John Nash, Premio Nobel per l'economia nel 1994, ha dichiarato di essere stato influenzato dalle teorie economiche hayekiane.\nAnche dopo la sua morte la \"presenza\" del suo pensiero, specialmente nelle universit\u00e0 dove insegn\u00f2, \u00e8 evidente. Alla London School of Economics and Political Science e alla Oxford University \u00e8 stata creata in suo onore la \"Hayek Society\". Il Cato Institute, think tank per il quale scrisse von Hayek, ha dedicato il suo auditorium all'economista austriaco. La stessa cosa \u00e8 avvenuta alla \"Universidad Francisco Marroqu\u00edn\" di Citt\u00e0 del Guatemala.\nVon Hayek \u00e8 stato citato diverse volte nella recente serie andata in onda sulla BBC, \"The Trap\".\nAl di l\u00e0 dell'influenza sui pensatori citati, Hayek \u00e8 stato fonte di ispirazione anche per professionisti in diversi campi. Per esempio, il suo pensiero ha avuto un'influenza diretta sulla nascita e lo sviluppo di Wikipedia. In un'intervista apparsa sulla rivista \"Reason\", Jimmy Wales, il fondatore di Wikipedia, ha dichiarato di aver tratto l'idea di un'enciclopedia emergente \"dal basso\" dall'articolo del 1945 in cui Hayek enfatizzava il carattere disperso della conoscenza e, di conseguenza, l'impossibilit\u00e0 di\norganizzare in maniera centralizzata l'economia di un Paese. A questo proposito, Wales ha scritto che \u00abil lavoro di Hayek sulla teoria dei prezzi \u00e8 centrale alla mia riflessione su come gestire il progetto Wikipedia [...] Non si possono comprendere le mie idee in merito a Wikipedia se non si comprende Hayek\u00bb.\nGeorge Soros, un finanziere molto critico nei riguardi del libero mercato (secondo lui la speculazione finanziaria renderebbe pi\u00f9 difficile lo sviluppo dei Paesi meno sviluppati) ma ammiratore di Von Hayek, paragonandolo al filosofo liberale Karl Popper, ha scritto:\nLe critiche.\nLa Teoria del ciclo economico fu molto criticata da diversi economisti, soprattutto neoclassici e keynesiani.\nAltri economisti argomentano che Hayek sia ricordato oggi pi\u00f9 per i contributi alla teoria politica che per quelli alla teoria economica. \nIn un'intervista ad Alan Elbestein, Milton Friedman, Premio Nobel per l'economia nel 1976, disse:\nSul piano politico, von Hayek \u00e8 stato spesso messo sotto accusa tanto da autori liberali, quanto da autori di stampo marxista.\nI socialisti l'hanno spesso accusato di avere una visione conservatrice dell'economia. A discapito delle elaborate argomentazioni che von Hayek usa per sostenere le sue posizioni, egli avrebbe considerato il \"liberismo come un dogma\" e si sarebbe fatto condizionare dalla sua stessa ideologia. Alcuni hanno tuttavia ritenuto che il neoliberalismo fosse una perversione e una volgarizzazione delle idee di von Hayek piuttosto che la messa in pratica delle sue teorie economiche.\nEric Hobsbawm in merito a von Hayek scrisse:\nPer questi motivi von Hayek viene accusato spesso di essere il padre del cosiddetto \"fondamentalismo di mercato\".\nEric Hobsbawm, pur attaccando von Hayek, non lo assimila a quelli che chiama \"i volgari propagandisti occidentali del sistema capitalistico durante la guerra fredda\".\nVon Hayek scrisse comunque un saggio per distinguere nettamente la sua posizione da quella dei conservatori, intitolato appunto \"Perch\u00e9 non sono un conservatore\" (\"Why I Am Not a Conservative\"), incluso in appendice al suo libro \"The Constitution of Liberty\".\nVon Hayek \u00e8 stato molto contestato anche da autori della destra radicale, che hanno visto in lui un difensore di quella modernit\u00e0 capitalista che mette in discussione le comunit\u00e0 tradizionali, le nazioni storiche, i legami di sangue ed etnia. Per Alain de Benoist (forse il massimo esponente della \"Nouvelle Droite\" francese), ad esempio, vi sarebbe in von Hayek una \"tendenza \"darwinista\" assai contestabile\".\nIl pensiero hayekiano, infine, \u00e8 stato aspramente contestato anche da autori di orientamento anarco-capitalista (Hans-Hermann Hoppe, Walter Block, Enrico Colombatto, Anthony de Jasay, Murray N. Rothbard e altri), che hanno evidenziato le incertezze di un liberalismo non sempre disposto a denunciare l'illegittimit\u00e0 dello Stato e di ogni azione che aggredisca l'individuo e minacci l'autonomia del libero mercato e l'ordine giuridico basato sulla propriet\u00e0 privata."}
{"id": "65379", "revid": "2061842", "url": "https://it.wikipedia.org/wiki?curid=65379", "title": "Gran Premio d'Argentina", "text": "Il Gran Premio d'Argentina \u00e8 una gara automobilistica di Formula 1 che si \u00e8 svolta tra il 1953 e il 1998 sul Circuito di Buenos Aires.\nNel 1976 il gran premio non si disputa a causa della delicata situazione politica che porter\u00e0 al Colpo di Stato del 24 marzo, mentre nel 1994, a causa della non ultimazione dei lavori di ammodernamento, il gran premio \u00e8 stato sostituito con il Gran Premio d'Europa sul Circuito di Jerez de la Frontera. La FIA aveva avanzato l'ipotesi di reinserire la gara nel calendario iridato dal campionato 2010, ma l'idea non si \u00e8 concretizzata."}
{"id": "65380", "revid": "2020096", "url": "https://it.wikipedia.org/wiki?curid=65380", "title": "Gran Premio d'Austria", "text": "Il Gran Premio d'Austria \u00e8 una gara automobilistica che si \u00e8 svolta a partire dal 1963 e che ha ammesso al via dapprima le monoposto di Formula 1 per le prime due edizioni, poi le vetture sport e i prototipi, per poi ritornare alla massima formula a partire dal 1970.\nStoria.\nLa prima edizione si disput\u00f2 nel 1963 su un circuito ricavato sull'aeroporto militare nei pressi di Zeltweg, ma non fu valida quale prova del campionato del mondo, per venire poi inserita nel calendario mondiale a partire dall'edizione successiva. L'anno seguente il GP d'Austria fu disputato sulla stessa pista su una distanza di 200 miglia, ma fu riservato alle vetture sport e alle Granturismo, poich\u00e9 la superficie sconnessa del tracciato si era rivelata inadatta alle monoposto della massima serie, causando parecchie rotture alle sospensioni, mentre dalla stagione 1966 la gara fu inclusa nel mondiale marche e portata alla canonica distanza di 500 km, tipica di altre gare della serie. La gara rimase in campionato fino al 1969, quando si disput\u00f2 sull'\u00d6sterreichring (allora appena costruito su un terreno collinare adiacente all'aeroporto), di cui fu la gara inaugurale sulla distanza di 1000 km, tipica di gare pi\u00f9 prestigiose. La disponibilit\u00e0 di un autodromo permanente attrasse di nuovo la Formula\u00a01 in Austria, cosicch\u00e9 l'anno seguente il titolo di \"Gran Premio d'Austria\" fu riservato alle monoposto, mentre la gara riservata alle vetture a ruote coperte assunse la denominazione di \"1000-km-Rennen von \u00d6sterreich\" (\"1000 km d'Austria\", conosciuta in Italia come 1000 km di Zeltweg).\nLa presenza di questa gara nel calendario mondiale di F1 \u00e8 sempre stata subordinata alle condizioni del circuito nazionale sito in Stiria, chiamato prima \u00d6sterreichring poi A1-Ring, dopo i lavori di ammodernamento avvenuta negli anni novanta e che ne hanno stravolto il tracciato. Il circuito \u00e8 stato riaperto in seguito a profondi lavori di ristrutturazione dopo anni di abbandono e, anche se la forte presenza di uno sponsor austriaco nella Formula 1 (la Red Bull) abbia fatto immaginare che nel futuro una gara mondiale si sarebbe nuovamente tenuta in Austria, nell'ottobre 2008 il proprietario Dietrich Mateschitz aveva escluso che il circuito potesse in futuro ospitare nuovamente la Formula 1 o il Motomondiale mentre aveva affermato che il DTM sarebbe stata la maggiore categoria a gareggiare sull'impianto, por poi fare in seguito parziali aperture nei confronti dei principali campionati mondiali sia su quattro che su due ruote.\nEffettivamente il 23 luglio 2013 Bernie Ecclestone e Dietrich Mateschitz, titolare della Red Bull Racing, hanno annunciato, tramite una dichiarazione congiunta, il ritorno dal del Gran Premio d'Austria nel calendario iridato sul Red Bull Ring, nome attuale del circuito sito a Spielberg bei Knittelfeld, gi\u00e0 sede della gara coi nomi di \"\u00d6sterreichring\" e \"A-1 Ring\", anche se diversamente rimaneggiato. La data era stata inizialmente fissata al 6 luglio, per poi essere spostata al 22 giugno dopo l'annuncio datone il 27 settembre 2013 dalla FIA. La gara, valida 26 volte per il campionato Mondiale, mancava in calendario dal 2003."}
{"id": "65381", "revid": "114786204", "url": "https://it.wikipedia.org/wiki?curid=65381", "title": "Gran Premio degli Stati Uniti d'America-Est", "text": "Gran Premio degli Stati Uniti d'America-Est \u00e8 stata la denominazione utilizzata dal Gran Premio degli Stati Uniti di Formula 1 in programma a Watkins Glen dal 1976 al 1980 per distinguerlo dalla gara di Long Beach, denominata Gran Premio degli Stati Uniti d'America-Ovest. Per motivi economici l'evento nel 1981 non si disput\u00f2 mentre nelle stagioni dal 1982 al 1984 venne spostato a Detroit (sede della Ford), che ospit\u00f2 il gran premio anche dal 1985 al 1988 sotto la denominazione di Gran Premio di Detroit. Recentemente il gran premio \u00e8 stato ripreso dalla Champ Car e si corre alla Belle Isle di Detroit."}
{"id": "65382", "revid": "287204", "url": "https://it.wikipedia.org/wiki?curid=65382", "title": "Gran Premio degli Stati Uniti d'America-Ovest", "text": "Il Gran Premio degli Stati Uniti d'America-Ovest \u00e8 stata una gara automobilistica di Formula 1 che si \u00e8 svolta dal 1976 al 1983, sul Circuito di Long Beach in California.\nSuccessivamente lo stesso tracciato ha ospitato diverse gare valide per i campionati nordamericani, mentre una versione ridotta dello stesso \u00e8 stato sede di gare della Formula E.\nLa gara era paragonata, per lo scenario, al Gran Premio di Monaco, tanto da essere definita la \"Montecarlo degli Stati Uniti\".\nLa storia.\nL'organizzazione.\nNel il campionato mondiale di Formula 1 inser\u00ec nel calendario una gara da disputarsi sul circuito cittadino di Long Beach, citt\u00e0 sobborgo di Los Angeles, che era gi\u00e0 stato testato, l'anno precedente, dal campionato statunitense di Formula 5000, con una gara vinta da Brian Redman. Per la prima volta, dopo 17 anni, una stessa nazione avrebbe ospitato due gran premi validi per il mondiale nello stesso anno: l'ultima volta erano stati proprio gli Stati Uniti con il gran premio nazionale e l'ultima edizione della 500 Miglia di Indianapolis, ricompresa nel calendario iridato. Il gran premio venne definito, per tale ragione, \"Gran Premio degli Stati Uniti d'America-Ovest\", per distinguerlo dal Gran Premio degli Stati Uniti d'America-Est, in programma al Glen il 10 ottobre 1976. La gara venne anche denominata \"Gran Premio di Long Beach\". \nGli organizzatori, capeggiati da Christopher Pook, tra cui vi erano anche Dan Gurney e Phil Hill, spesero oltre mezzo milione di dollari per allestire il tracciato e ottennero un accordo di sei anni per l'effettuazione della gara. Hill fu anche indicato come direttore di corsa. Una lunga lista di ex assi del volante venne contattata per promuovere l'evento: Dennis Hulme, Jack Brabham, e Juan Manuel Fangio. L'edizione del 1976 venne premiata col \"Race Promoters' Trophy\", per la miglior organizzazione della stagione. L'ex manager di scuderia Rob Walker afferm\u00f2, \"penso che la creazione di un GP a Long Beach \u00e8 il pi\u00f9 grande successo per gli sport motoristi nel decennio.\"\nGi\u00e0 per\u00f2, per l'edizione del 1978, la tenuta del gran premio veniva messa in dubbio dalle perdite che gli organizzatori avevano subito nelle prime due edizioni. Successivamente per\u00f2 la firma di contratto con la CBS, per la trasmissione del gran premio, consent\u00ec di trovare nuove risorse. Poche settimane prima dell'evento la gara fu di nuovo in dubbio in quanto gli organizzatori non avevano ancora saldato l'ingaggio per le scuderie dell'anno precedente. Gli organizzatori negarono questa accusa, e assicurarono che entro il 6 marzo 1978 sarebbero stati pagati i 327.000 dollari alle scuderie per coprire il costo del trasporto delle vetture, e il 18 marzo la restante parte dei 425.000 dollari chiesti per il 1978. Successivamente si arriv\u00f2 a un accordo tra la FOCA e gli organizzatori.\nL'anno successivo gli organizzatori pagarono 875.000 dollari alla FOCA: 600.000 venne distribuiti quali premi, mentre 275.000 andarono a coprire le spese logistiche delle scuderie. Altri 165.000 dollari vennero spesi per l'allestimento del tracciato. Gli organizzatori, inoltre, offrivano, a loro spese, ai cittadini che abitavano nei pressi del circuito, e che non volevano soffrire per i disagi della gara, la possibilit\u00e0 di passare il \"weekend\" del gran premio a Las Vegas.\nAnche nel 1980 le condizioni economiche della gara misero in dubbio la sua prosecuzione per le stagioni future, anche se, da questa annata, la gara ottenne la sponsorizzazione della Toyota, che gi\u00e0 supportava l'altra gara statunitense, quella del Glen. Inoltre, un forte temporale aveva colpito la zona di Long Beach, poche settimane prima della gara, provocando alcuni danni.\nNel 1981, a causa dell'incertezza in merito al campionato, e alle conseguenti modifiche del calendario, che portarono all'estromissione dal campionato del GP del Sudafrica, per la prima volta il Campionato mondiale di Formula 1 inizi\u00f2 la stagione cool gran premio di Long Beach. Per la prima volta il mondiale iniziava con una gara negli Stati Uniti. Era invece dal che il campionato non iniziava con una gara su un tracciato cittadino, all'epoca quello di Monaco.\nL'ultima edizione fu quella del 1983. Le difficolt\u00e0 per l'organizzazione della gara erano sempre pi\u00f9 evidenti: ai 1,75 milioni di dollari chiesti dalla FOCA per correre a Long Beach, si aggiungevano le spese di trasporto, garantite dagli organizzatori, e i costi per la preparazione del tracciato, che facevano salire a 3,6 milioni di dollari la spesa per la tenuta del gran premio.\nLe gare.\nNella edizione 1976 la Scuderia Ferrari conquist\u00f2 la \"pole position\" e la vittoria con Clay Regazzoni (Regazzoni colse la quarta vittoria iridata, completando un \"grand chelem\" con \"pole\", giro pi\u00f9 veloce e in testa dal primo all'ultimo giro). L'altro ferrarista Niki Lauda fu secondo (a 42 secondi), con Patrick Depailler che complet\u00f2 il podio. A punti giunsero, per la prima volta, la Ligier con Jacques Laffite ed Emerson Fittipaldi con la sua vettura.\nNel 1977 s'impose il pilota di casa, Mario Andretti, dopo una lotta serrata con Niki Lauda e Jody Scheckter. Per la prima volta un pilota statunitense vinse un gran premio di F1, valido per il mondiale, nel proprio Paese (escluse le edizioni della 500 Miglia di Indianapolis valide per il mondiale); fu anche la prima di una vettura che sfruttava l'effetto suolo, la Lotus 78.\nL'anno seguente ancora un ferrarista, l'argentino Carlos Reutemann, conquist\u00f2 la sua vittoria numero sette (la settantesima per la sua scuderia), precedendo Mario Andretti, Patrick Depailler, Ronnie Peterson, Jacques Laffite e Riccardo Patrese. Alan Jones, che fino pochi giri alla fine lottava per la vittoria, venne limitato da un problema col pescaggio del carburante, si consol\u00f2 con il giro pi\u00f9 veloce, il primo della sua carriera e della Williams. Fu anche il centesimo giro veloce della Ford Cosworth come motorista. Grazie a Patrese l'Arrows conquist\u00f2 il primo punto iridato.\nNel 1979 la scuderia italiana ottenne la sua terza, e ultima vittoria, sul tracciato californiano. Gilles Villeneuve conquist\u00f2 l'unico \"Grand Chelem\" della sua carriera in F1, ottenendo pole position, giro veloce, vittoria e conducendo la gara per tutti i giri.\nL'edizione 1980 fu ricordata per il grave incidente, cui fu vittima Clay Regazzoni. Nel corso del giro 51, l'elvetico, mentre era in zona punti, con la sua Ensign colp\u00ec la Brabham di Ricardo Zunino, lasciata parcheggiata lungo la pista: la monoposto pass\u00f2 oltre sette barriere di gomme e colp\u00ec il muro di cemento. Fu impiegata mezz'ora per liberare il pilota elvetico dalla sua monoposto. La gara continu\u00f2 comunque regolarmente. A Regazzoni, portato al \"St. Mary Hospital\" vennero riscontrate una frattura composta alla tibia e perone della gamba destra, una lesione alla colonna vertebrale, una contusione allo stomaco e un'abrasione al capo. Regazzoni rimase poi paralizzato alle gambe. nelson Piquet, come Regazzoni nel 1976 e Villeneuve nel 1979, conquist\u00f2 il \"Grand Chelem\", il primo della sua carriera nel mondiale di F1. Giunse terzo Emerson Fittipaldi, che ottenne il suo trentacinquesimo, e ultimo, podio nel mondiale.\nNel 1981 la gara termin\u00f2 con la doppietta della Williams, col campione del mondo in carica, Alan Jones (era dal 1977 che il campione del mondo in carica non si imponeva nella prima gara della stagione seguente), davanti a Carlos Reutemann, seguiti da Nelson Piquet; quarto giunse Mario Andretti, quinto Eddie Cheever, per la prima volta a punti. Era dal Gran Premio di Svezia 1975 che due statunitensi non giungevano a punti nello stesso gp: all'epoca, oltre ad Andretti, tocc\u00f2 a Mark Donohue. Sesto Patrick Tambay, al ritorno in Formula 1 dopo un anno, che port\u00f2 i primi punti iridati alla Theodore Racing.\nAl termine della gara, dopo un primo esame, la vettura di Jones risult\u00f2 non regolare: l'alettone posteriore distava dall'asse delle ruote 82\u00a0cm, due in pi\u00f9 di quanto consentito. Dopo un secondo esame la misura risult\u00f2 scostarsi di soli due millimetri dal limite regolamentare e perci\u00f2 Jones non venne squalificato.\nDopo 5 vittorie consecutive di piloti extraeuropei, nel 1982 s'impose Niki Lauda, che vinse per la prima volta dal suo ritorno alle corse, seguito da Keke Rosberg e Gilles Villeneuve. Successivamente il pilota canadese venne squalificato per l'alettone irregolare della sua vettura: entr\u00f2 sul podio Riccardo Patrese. Vennero cos\u00ec classificate solo vetture motorizzate Ford Cosworth.\nLa McLaren conquist\u00f2 la vittoria anche per l'ultima edizione, quella del 1983. John Watson vinse la gara partendo dal ventiduesimo posto; ci\u00f2 rappresenta un record ancora imbattuto nella storia del mondiale di Formula 1, quale partenza pi\u00f9 arretrata per un vincitore di un gran premio. Niki Lauda, giunto secondo, part\u00ec invece dalla ventitreesima piazzola.\nIl tracciato.\nTutte le edizioni vennero disputate sul Circuito di Long Beach, un sobborgo della parte meridionale della contea di Los Angeles, in California, che sorge sull'Oceano Pacifico.\nGi\u00e0 dopo le prime due edizioni venne spostata la partenza dall\"Ocean Boulevard\" alla \"Shoreline Drive\", mentre i box rimasero nella loro posizione originaria. Sia nel 1982 che nel 1983 venne apportate modifiche consistenti alla pista. Per l'ultima edizione anche i box vennero portati alla \"Shoreline Drive\"."}
{"id": "65383", "revid": "2020096", "url": "https://it.wikipedia.org/wiki?curid=65383", "title": "Gran Premio del Bahrein", "text": "Il Gran Premio del Bahrein () \u00e8 una gara automobilistica di Formula 1 che si svolge a partire dal 2004 sul circuito di Manama, costruito per l'occasione nel deserto vicino alla capitale del Bahrein.\nDal il Gran Premio viene corso in notturna.\nLa storia.\nLe prime stagioni.\nSponsorizzato dalla linea aerea Gulf Air sin dal 2004, \u00e8 stato il primo Gran Premio di Formula 1 corso nel Medio Oriente. Vista la situazione internazionale nell'area le preoccupazioni per la sicurezza sono sempre molto alte, ma durante l'edizione inaugurale gli unici problemi si sono registrati alle vetture che hanno sofferto il clima caldo e secco e la presenza di sabbia. Il problema della sabbia soffiata dal vento sulla pista viene periodicamente risolto trattando l'area circostante il circuito con uno spray adesivo.\nUna curiosit\u00e0 \u00e8 dovuta al fatto che i piloti sul podio non festeggiano col tradizionale champagne, sebbene il consumo di bevande alcoliche sia legale in Bahrein, a differenza di quanto accade nei vicini Qatar e Arabia Saudita. Al posto del vino francese viene utilizzato un tipo di acqua di rose non alcoolica, chiamata Waard.\nCon lo spostamento del Gran Premio d'Australia pi\u00f9 avanti nel corso nell'anno, il gran premio del Bahrein per la prima volta ha inaugurato la stagione 2006 il 12 marzo. Nella stagione 2010 il gran premio \u00e8 tornato a essere la prima gara dell'anno. Solo quell'anno inoltre, per celebrare i 60 anni della F1, venne usato il layout riservato alle gare endurance, leggermente pi\u00f9 lungo di quello usato solitamente.\nLe proteste nel Bahrein e l'annullamento del 2011.\nNel 2011 il gran premio, ancora previsto come gara inaugurale, \u00e8 stato rinviato a causa della critica situazione politica del Paese. Le forti proteste scoppiate nel regno avevano gi\u00e0 portato alla cancellazione del primo degli appuntamenti previsti sul Circuito di Manama per la GP2 Asia il 18 e 19 febbraio 2011.\nIl capo esecutivo del Circuito Principe Salman ibn Hamad ibn Isa Al Khalifa aveva affermato che sarebbe stato effettuato il massimo sforzo per consentire il regolare svolgimento della gara. Il Vicepresidente del \"Bahrain Center for Human Rights\" Nabeel Rajab aveva invece affermato come fosse improbabile una rapida soluzione della crisi. Bernie Ecclestone aveva dichiarato che una decisione in merito alla cancellazione della gara sarebbe dovuta avvenire il 22 febbraio. La cancellazione \u00e8 stata annunciata il giorno prima, dallo stesso governo del Bahrain.\nSecondo alcuni dei manifestanti l'unico motivo che aveva spinto il governo a svolgere dei colloqui con l'opposizione era proprio il timore di non poter organizzare la gara. Diverse polemiche sono scaturite anche nel paddock. Secondo la stampa inglese, la Federazione Internazionale e il suo presidente Jean Todt avevano mostrato un eccesso di cautela nell'affrontare la decisione della soppressione della corsa. La Williams ha poi rivelato di aver comunque valutato l'ipotesi di boicottaggio della corsa prima che la FIA decretasse il rinvio dell'evento.\nEcclestone aveva assicurato che una decisione sull'eventuale recupero della gara avveniva in tempi brevi, prima del debutto del campionato a Melbourne, il 27 marzo. Il capo della FOM aveva escluso comunque che il gran premio potesse venir sostituito con una gara da svolgersi su un circuito europeo.\nIl consiglio mondiale della FIA dell'8 marzo fiss\u00f2 nel 1\u00ba maggio 2011 la data limite entro il quale doveva essere presa una decisione definitiva in merito al reinserimento nel calendario della gara. Successivamente Ecclestone ha annunciato la volont\u00e0 di attendere ancora fino al 3 giugno. Il 1\u00ba maggio gli organizzatori del gran premio avevano comunicato che la gara sarebbe rientrata nel calendario nel prossimo futuro, senza specificare per\u00f2 se sarebbe stata effettuata nel 2011.\nFu ventilata la possibilit\u00e0 che il gran premio potesse essere disputato a dicembre, spostando anche il Gran Premio di Abu Dhabi, e svolgendo le due gare a una settimana di distanza l'una dall'altra. Un'altra ipotesi prevedeva l'effettuazione del gran premio a ottobre, con lo spostamento del Gran Premio d'India il 4 dicembre. Successivamente il Gran Premio venne riproposto come 17\u00aa gara del calendario in data 30 ottobre al posto dell'appuntamento in India spostato all'11 dicembre.\nLa stampa locale aveva anche avviato anche una raccolta di firme per sostenere l'ipotesi di un ritorno della gara nel calendario.\nIn seguito a questa decisione si levarono alcune critiche e perplessit\u00e0. Rubens Barrichello, presidente della GPDA espresse la preoccupazione per la sicurezza dei piloti, cos\u00ec come il ministro britannico per lo Sport Hugh Robertson. Anche la FOTA si espresse contro tale decisione.\nInfine, a distanza di pochi giorni, gli organizzatori hanno deciso di annullare definitivamente il Gran Premio per la stagione 2011.\nLa gara \u00e8 rientrata regolarmente in calendario nel 2012, nonostante diverse organizzazioni internazionali e parti politiche avessero chiesto un nuovo annullamento. A seguito della decisione di reintegrare la corsa, in Bahrain si sono registrate proteste rivolte direttamente alla Formula 1 considerata strumento di propaganda politica del regime della casa reale. Force India e Sauber sono state successivamente coinvolte in episodi di violenza, tuttavia secondo Bernie Ecclestone le squadre non erano l'obiettivo degli attivisti. Nonostante le rassicurazioni della FIA, Force India ha saltato le prove libere del pomeriggio nella giornata del venerd\u00ec per rientrare in anticipo in albergo; il giorno seguente ha ricevuto una porzione ridotta di inquadrature nel corso delle qualifiche e l'episodio \u00e8 stato interpretato in Inghilterra come ritorsione da parte di Bernie Ecclestone per il comportamento del venerd\u00ec."}
{"id": "65384", "revid": "122855375", "url": "https://it.wikipedia.org/wiki?curid=65384", "title": "Gran Premio del Belgio", "text": "Il Gran Premio del Belgio (in francese \"Grand Prix de Belgique\"; in olandese \"Grote Prijs van Belgi\u00eb\"; in tedesco \"Gro\u00dfer Preis von Belgien\") \u00e8 una gara automobilistica di Formula 1 che si svolge a partire dal 1925 e che \u00e8 stato inserito nel calendario del Campionato Mondiale sin dal 1950. Negli ultimi anni la gara, ritornata nella sua sede del circuito di Spa-Francorchamps, \u00e8 vissuta tra l'essere considerata la pi\u00f9 bella rimasta nel calendario del Campionato e le varie problematiche che ne hanno fatto cancellare le edizioni del 2003 (questione tabacco-motori) e del 2006 (lavori sul tracciato); il Gran Premio \u00e8 tornato in calendario nella stagione 2007.\nStoria.\nIl tracciato storico del Gran Premio era il lungo e velocissimo circuito di Spa-Francorchamps, che si correva sulle strade di collegamento di alcune localit\u00e0 belghe intorno a Francorchamps, villaggio a met\u00e0 strada tra i paesi di Spa e Stavelot. La pericolosit\u00e0 del tracciato, all'inizio degli anni '70, provoc\u00f2 il trasferimento della corsa, prima sul moderno ma anonimo circuito di Nivelles, e poi sulla pista di Zolder.\nNel frattempo, il circuito di Spa-Francorchamps veniva rimodernato e reso pi\u00f9 sicuro, anche se meno veloce e pi\u00f9 corto. Alla fine del 1979 il nuovo tracciato era pronto, ed il Gran Premio torn\u00f2 a corrersi qui, prima nel 1983 e poi dal 1985 in avanti. Qui c'\u00e8 la curva pi\u00f9 veloce della Formula 1, la Blanchimont, ma la pi\u00f9 famosa (e non meno rapida) \u00e8 la \"Eau Rouge-Raidillon\", da affrontarsi in 5\u00aa marcia ben superiori ai 200\u00a0km/h. In questo Gran Premio, nel 2000, il finlandese Mika H\u00e4kkinen super\u00f2 Michael Schumacher con un magistrale sorpasso: mentre Schumacher stava doppiando Ricardo Zonta all'esterno, Hakkinen sopravanz\u00f2 entrambi all'interno, in una delle manovre pi\u00f9 celebri della storia della Formula 1.\nEau Rouge: una curva per i coraggiosi.\nLa sezione \"Eau Rouge-Raidillon\", a detta di molti piloti di Formula 1, \u00e8 una sequenza di curve che si percorre con il fiato sospeso. Realizzata artificialmente alla fine degli anni trenta allo scopo di aggirare la lenta e contorta sezione dell\"Ancienne Douane\" mediante una velocissima e ripida combinazione di curve destra-sinistra in salita (in 240 metri di pista si affronta un dislivello di 24 metri) che sarebbe diventata una delle curve pi\u00f9 famose dell'automobilismo mondiale, il \"Raidillon\" (in francese: salita ripida), che \u00e8 conosciuta al grande pubblico degli appassionati insieme alla curva sinistrorsa posta in fondo alla valle dell\"Eau Rouge\" (Acqua rossa, dal nome del fiume che scorre sotto alla curva) e che vi si immette, formando la sezione \"Eau Rouge-Raidillon\" (che \u00e8 di frequente ed erroneamente denominata semplicemente \"Eau Rouge\") \u00e8 una delle curve pi\u00f9 veloci e pericolose del Mondiale e si percorre, teoricamente, con l'acceleratore completamente premuto. \"Una curva per coraggiosi\" perch\u00e9 non tutti i piloti la percorrono a tutta velocit\u00e0 a causa della sua pericolosit\u00e0 (da ricordare i due incidenti che coinvolsero le due BAR con conseguente cappottamento di Jacques Villeneuve nel '99) dovuta al fatto che le due curve che la compongono non sono sullo stesso livello planimetrico ma sale sul finale in modo da creare una sorta di violento dosso: un episodio che testimonia la violenza di questo balzo fu quando Nigel Mansell dopo averla percorsa pieg\u00f2 la colonna dello sterzo della sua monoposto.\nAlbo d'oro.\nPrima dell'attuale Campionato Mondiale di Formula 1.\n\"Uno sfondo color crema indica un evento che era parte del Campionato europeo di automobilismo, precedente alla Seconda Guerra Mondiale\".&lt;br&gt;\n\"Uno sfondo verde indica un evento che era parte del Campionato Mondiale Costruttori, precedente alla Seconda Guerra Mondiale\"."}
{"id": "65385", "revid": "2020096", "url": "https://it.wikipedia.org/wiki?curid=65385", "title": "Gran Premio del Brasile", "text": "Il Gran Premio del Brasile (\"Grande Pr\u00eamio do Brasil\") \u00e8 stata una gara automobilistica valida per il campionato del mondo di Formula 1 che si \u00e8 svolta dal 1973 al 2019 (l'anno precedente, nel 1972, si svolse un Gran Premio di Formula 1 non valido per il mondiale, vinto da Carlos Reutemann). \u00c8 stata spesso posta come una delle prime o ultime gare della stagione per sfruttare l'estate australe.\nStoria.\nDopo le prime edizioni sul circuito di Interlagos alla periferia di San Paolo, la corsa si \u00e8 spostata per quasi tutti gli anni'80 sul circuito di Jacarepagu\u00e1 vicino a Rio de Janeiro per poi ritornare a Interlagos, recentemente ridisegnato. Nel 2004 la corsa \u00e8 stata spostata da aprile a ottobre per evitare il rischio di pioggia torrenziale che ha segnato nell'ultima edizione, mentre per il 2006 si pens\u00f2 a uno slittamento a novembre, per facilitare un calendario del campionato sempre pi\u00f9 denso di gare.\nIl 25 settembre 2005 per la prima volta un titolo mondiale piloti \u00e8 stato assegnato matematicamente durante il Gran Premio del Brasile, con la vittoria di Fernando Alonso su Renault, giunto terzo nella gara vinta da Juan Pablo Montoya.\nStessa situazione accade l'anno dopo, con Alonso che difende il vantaggio accumulato su Michael Schumacher e bissa il titolo, mentre la gara \u00e8 vinta da Felipe Massa.\nIl 21 ottobre 2007 per la terza volta il titolo mondiale piloti \u00e8 stato assegnato ad Intelagos. Kimi R\u00e4ikk\u00f6nen su Ferrari vince la gara e grazie al secondo posto del compagno Felipe Massa, al terzo posto di Fernando Alonso su McLaren-Mercedes e soprattutto al settimo posto di Lewis Hamilton sempre su McLaren-Mercedes riesce a recuperare i 7 punti di distacco da quest'ultimo, conquistando il titolo iridato con 1 solo punto di scarto dalla coppia McLaren-Mercedes.\nA novembre 2008, altra gara decisiva. Gli ultimi giri sono rocamboleschi: verso la fine della gara cade una forte pioggia e tutte le auto tranne le Toyota cambiano gomme. A 3 giri dalla fine Sebastian Vettel si porta al quarto posto, favorendo indirettamente Massa, che vincendo e sperando che Hamilton non arrivi almeno quinto pu\u00f2 aggiudicarsi il Mondiale, ma a 3 curve dalla fine della stagione il britannico sorpassa Timo Glock, che non aveva cambiato gomme, e strappa il titolo al brasiliano. Anche nel 2009 venne assegnato il titolo piloti, a Jenson Button, mentre nel 2010 venne assegnato quello costruttori, alla Red Bull Racing. \nIl Gran Premio previsto per la stagione viene annullato a causa della pandemia di COVID-19. A partire dalla stagione l'evento cambia denominazione e il circuito di Interlagos ospita il Gran Premio di San Paolo.\nIl Gran Premio del Brasile \u00e8 stato anche presente nei calendari Formula Libre dal 1928 fino alla met\u00e0 degli anni '50, e si \u00e8 svolto nel circuito di Interlagos."}
{"id": "65386", "revid": "124044138", "url": "https://it.wikipedia.org/wiki?curid=65386", "title": "Gran Premio del Canada", "text": "Il Gran Premio del Canada (in inglese \"Canadian Grand Prix\"; in francese \"Grand Prix du Canada\") \u00e8 una gara automobilistica di Formula 1, valida quale prova del Campionato mondiale di Formula 1 dal . La gara si corre sul Circuito di Montr\u00e9al, sull'isola artificiale di Notre-Dame.\nNel 2001 ha ottenuto il \"Race Promoters' Trophy\" da parte della Formula One Management quale gran premio meglio organizzato della stagione.\nNel 2005 il Gran Premio del Canada \u00e8 stato la gara di Formula 1 pi\u00f9 vista del mondo. La gara \u00e8 stato il terzo evento sportivo pi\u00f9 visto in televisione nell'anno, dietro alla finale del Super Bowl e quella della Champions League.\nLa storia.\nL'era prima della Formula 1.\nIl primo evento con tale nome venne organizzato nel 1961 quale prova del Canadian Sports Car Championship e si tenne sul Circuito di Mosport. In tale gara parteciparono vari piloti di grande esperienza internazionale. Per le prime stagioni la vittoria venne sempre conquistata da piloti con esperienze in Formula 1, o comunque da piloti che successivamente avrebbero corso nella massima serie. Nel 1966 l'evento fece parte del Canadian-American Challenge Cup e venne vinto dal pilota statunitense Mark Donohue. La F1 fece entrare l'evento nel suo calendario mondiale l'anno seguente, anche se sia la CSCC che la Can-Am continuarono a utilizzare il circuito di Mosport per ospitare loro gare.\nL'alternanza con Sainte-Jovite.\nNel 1968 e 1970 la gara venne ospitata su un diverso circuito, quello di Sainte-Jovite. Nell'edizione del 1973 fece la sua prima apparizione la vettura di sicurezza. Eppie Wietzes guid\u00f2 una Porsche 914 gialla. Wietzes si posizion\u00f2 per errore davanti a Howden Ganley della Iso-Marlboro, consentendo cos\u00ec a diversi piloti, tra cui il vincitore Peter Revson, di guadagnare un giro. In quel gran premio Jody Scheckter, per la prima volta in una gara valida per il mondiale di F1, guid\u00f2 una vettura col numero zero.\nUna prima interruzione del gran premio si ebbe nel : i costruttori non trovarono l'accordo con gli organizzatori per il rimborso delle spese.\nL'arrivo a Montr\u00e9al.\nA partire dal 1978 la gara si corre sul circuito di Montr\u00e9al, sull'isola di Notre-Dame, costruita per l'Expo 1967; quell'anno vinse, su Ferrari, l'eroe locale Gilles Villeneuve, a cui il circuito \u00e8 stato dedicato poche settimane dopo la morte, avvenuta nel 1982 durante le prove del Gran Premio del Belgio. Finora \u00e8 l'unica vittoria per un pilota di casa in questo gran premio, da quando questo fa parte del mondiale di F1. Proprio l'edizione del 1982 fu funestata dalla morte del giovane pilota italiano Riccardo Paletti, che in partenza tampon\u00f2 Didier Pironi.\nUna seconda interruzione nello svolgimento della gara si verific\u00f2 nel a causa di una disputa fra due sponsor locali, la Labatt e la Molson, entrambe ditte produttrici di birra. La Molson offr\u00ec di sponsorizzare la sostituzione della gara di F1 con una valida per l'IndyCar.\nNel Gran Premio del Canada 1995 il ferrarista Jean Alesi conquist\u00f2 la sua unica vittoria in F1, nel giorno del suo 31\u00ba compleanno. Da notare, a questo proposito, che oltre a lui e a Gilles Villeneuve, altri piloti hanno ottenuto la loro prima vittoria in F1 sul circuito di Montr\u00e9al: Thierry Boutsen nel 1989; Lewis Hamilton nel 2007; Robert Kubica nel 2008 e Daniel Ricciardo nel 2014. Nel 1997 la gara venne caratterizzata da un grave incidente a Olivier Panis, sulla sua Prost si verific\u00f2 il cedimento della sospensione posteriore destra: il francese fin\u00ec violentemente contro il muro riportando la frattura di entrambe le gambe. Entr\u00f2 in pista la \"Safety Car\", ma dopo due giri la gara viene sospesa. Dieci anni dopo il gran premio fu teatro di un altro grave incidente, senza conseguenze, che coinvolse Robert Kubica della BMW Sauber. La vettura si schiant\u00f2 contro un muretto e carambol\u00f2 per diversi metri sul tracciato.\nNell'edizione del 2001, per la prima volta nella storia della F1, due fratelli conquistarono i primi due gradini del podio: Ralf e Michael Schumacher giunsero primo e secondo.\nL'interruzione del 2009 e la lunga gara del 2011.\nAnche l'edizione del non venne organizzata. Il 7 ottobre 2008 il gran premio venne escluso dal calendario presentato dalla FIA . In realt\u00e0 la gara era stata prevista in una prima bozza presentata nel giugno dello stesso anno, da tenersi il 7 giugno 2009, data poi attribuita al Gran Premio della Turchia\nDurante il Gran Premio d'Australia 2009 venne ventilata l'ipotesi di un rientro nel calendario della gara nel caso in cui il tracciato di Abu Dhabi non fosse stato preparato in tempo. Il 26 aprile 2009 SPEED Channel riport\u00f2 la notizia secondo cui Bernie Ecclestone affermava la volont\u00e0 di riportare la gara nel calendario, a patto che il tracciato venisse riammodernato.\nIl 29 agosto la BBC annunci\u00f2 una prima bozza per il calendario del 2010 che prevedeva il ritorno del gran premio il 6 giugno 2010, anche se lo stesso veniva considerato come da confermare. In seguito la data venne posposta al 13 giugno.\nIl 27 novembre gli organizzatori annunciarono il raggiungimento di un accordo con la FOM per la firma di un contratto di cinque anni. Con tale accordo il governo canadese s'impegna a pagare 15 milioni di dollari canadesi all'anno per ospitare la gara, contro i 35 chiesti inizialmente da Ecclestone.\nNel 2011 la gara \u00e8 stata vinta da Jenson Button su McLaren-Mercedes. La corsa, caratterizzata da una sospensione causata dalla pioggia, \u00e8 stata la pi\u00f9 lunga della storia della Formula 1 (con 4h4'39\"537, tempo comprensivo della sosta), nonch\u00e9 quella con la velocit\u00e0 media pi\u00f9 bassa (74,864\u00a0km/h). Rappresenta un record anche l'entrata della \"safety car\" per ben sei volte, e il numero di sorpassi compiuti nell'arco di una gara (89). Nel 2012 la gara \u00e8 stata vinta da Lewis Hamilton (McLaren-Mercedes), davanti a Romain Grosjean (Lotus) e a Sergio Perez (Sauber). Nel 2013 e 2014 due vittorie Red Bull, rispettivamente con Vettel e Ricciardo. Nel 2015 Lewis Hamilton, passato alla Mercedes, conquista la sua quarta vittoria a Montreal, ripetendosi poi nelle due edizioni successive, quella 2016, e quella 2017, dove nell'occasione raggiunge il numero di pole position (65) del suo idolo, Ayrton Senna.\nLe denominazioni ufficiali.\nA causa della legislazione canadese sul tabacco, che proibisce ogni forma di pubblicit\u00e0, il gran premio venne inizialmente rimosso dal calendario per la stagione . Gli organizzatori per\u00f2 furono capaci di trovare i fondi necessari per allestire la gara che rientr\u00f2 cos\u00ec nel calendario iridato.\nSempre a causa di tale legislazione nel 2011 venne ventilata la possibilit\u00e0 che la livrea della Renault R31, che ricorda quella di una marca di sigarette (John Player Special), sarebbe potuta incorrere nella violazione di tali particolari leggi del Canada, e quindi sarebbe dovuta essere sostituita per questa gara. Tuttavia, dopo una serie di incontri con il Ministero della sanit\u00e0 del Qu\u00e9bec \u00e8 stata confermata la livrea adottata in tutti gli altri gran premi della stagione."}
{"id": "65387", "revid": "2020096", "url": "https://it.wikipedia.org/wiki?curid=65387", "title": "Gran Premio del Giappone", "text": "Il Gran Premio del Giappone \u00e8 una gara automobilistica di Formula 1 che si svolge sul circuito di Suzuka. La gara \u00e8 entrata a far parte del calendario nel 1976, sul circuito del Fuji nelle vicinanze di Yokohama, che ha ospitato anche l'edizione 1977, per poi ritornare stabilmente nel calendario mondiale a partire dal 1987, a Suzuka, salvo le edizioni 2007 e 2008 che si sono svolte su un rinnovato circuito del Fuji. Data la sua tradizionale posizione verso la fine del campionato mondiale, o addirittura come ultima gara, il Gran Premio del Giappone ha avuto pi\u00f9 di un risultato clamoroso o controverso che ha assegnato il titolo.\nPer un breve periodo il Giappone ha anche avuto una seconda gara in calendario, il Gran Premio del Pacifico disputato sul circuito di Aida nel 1994 e 1995.\nLa storia.\nPrima della Formula 1.\nTra il 1963 e il 1976 la denominazione di \"Gran Premio del Giappone\" spett\u00f2 a corse effettuate con vetture non di Formula 1. Prima vetture di Formula 3, poi vetture sport, in seguito vetture di Formula Libre, infine vetture di Formula 2000. In alcune stagioni il gran premio venne chiamato \"JAF Grand Prix\", dal nome della federazione automobilistica nipponica, pur mantenendo la numerazione in corso del Gran Premio del Giappone. Nel 1969 si disput\u00f2 sia un gran premio per vetture di F. Libre che uno per le vetture sport vinto da Motoharu Kurosawa su Nissan. Il mondiale di Formula 1 fece la sua prima apparizione nel 1976.\nGli anni settanta.\nL'edizione del 1976 fu il primo gran premio di Formula 1, valido per il mondiale, che si corse in Asia, nella pittoresca cornice del Circuito del Fuji posto ai piedi della montagna pi\u00f9 alta dell'arcipelago giapponese. La gara non venne definita ufficialmente \"Gran Premio del Giappone\" ma \"Campionato del mondo di Formula 1 in Giappone\". Ci\u00f2 perch\u00e9 con tale nome era denominato un appuntamento della Formula 2000 giapponese di quell'anno.\nNella prima edizione, corsa sotto una pioggia torrenziale (tanto che venne prospettata l'ipotesi che la gara non venisse considerata valida per il mondiale, cos\u00ec come di posticiparla al giorno seguente o di annullarla e chiudere il campionato mondiale con una gara da disputarsi nel 1977) Niki Lauda, in testa al mondiale e che solo pochi mesi prima era sopravvissuto all'incidente del N\u00fcrburgring, rinunci\u00f2 a correre lasciando che James Hunt conquistasse i pochi punti necessari per vincere il suo unico titolo mondiale. Il giro pi\u00f9 veloce della gara venne inizialmente attribuito a Masahiro Hasemi sulla vettura giapponese Kojima. La cosa fu controversa in quanto nel giro nel quale il nipponico avrebbe fatto il giro pi\u00f9 rapido \u00e8 stato superato da tre vetture. Nei giorni successivi al gran premio gli organizzatori diffusero un comunicato che assegnava il giro pi\u00f9 veloce a Jacques Laffite con un tempo di 1'19\"97 al 70\u00ba giro. Questo comunicato fu ripreso dalla Japan Automobile Federation (JAF). La correzione non fu per\u00f2 resa nota all'estero, tant'\u00e8 che per molto tempo venne assegnato ad Hasemi il giro pi\u00f9 veloce anche dal sito ufficiale della Formula 1.\nL'anno successivo, che vide proprio la vittoria di Hunt, un incidente tra Ronnie Peterson e Gilles Villeneuve vide la vettura di quest'ultimo decollare ed atterrare in mezzo ad un gruppetto di spettatori che sostavano in un'area vietata al pubblico. Si ebbero due morti e dieci feriti: una delle due vittime era un commissario di gara che cercava disperatamente di far spostare la gente in una zona pi\u00f9 sicura.\nIl gran premio, in queste due sue prime edizioni, mantenne un forte carattere \"nazionale\", grazie alla presenza di piloti, squadre e fornitori giapponesi che avevano un grande interesse a ben figurare. Nell'edizione 1976 vi fu l'esordio della Bridgestone come fornitore degli pneumatici.\nLa gara venne inserita nel calendario anche per il , spostata per\u00f2 al 16 aprile, ma venne poi cancellata dal programma.\nIl ritorno negli anni ottanta e la lotta Prost-Senna.\nLa corsa riapparve sul calendario a Suzuka, nel 1987. Per molte stagioni il gran premio divenne, grazie al posizionamento in calendario una delle gare decisive.\nNella prima edizione i due piloti della Williams Nigel Mansell e Nelson Piquet si stavano sfidando per il titolo, ma durante le qualifiche Mansell sbatt\u00e9 contro le barriere a circa 230\u00a0km/h e i postumi dell'incidente gli impedirono di gareggiare, lasciando via libera al compagno di squadra.\nLa gara divenne sinonimo della lotta tra Alain Prost e Ayrton Senna: compagni di squadra nel 1989 sulla McLaren, Senna doveva assolutamente vincere la corsa per mantenere aperto il campionato ma al tentativo di sorpasso Prost rispose chiudendo bruscamente la traiettoria e mettendo fuori gara entrambe le vetture; in realt\u00e0, Senna riusc\u00ec a ripartire con l'aiuto dei commissari e a vincere la gara, ma fu squalificato successivamente per avere tagliato la chicane dov'era avvenuto l'incidente, si dice su pressione del presidente della Federazione, il francese Jean-Marie Balestre. La vittoria fu quindi assegnata ad Alessandro Nannini, l'unica nella sua carriera.\nL'anno successivo, con Prost alla Ferrari, era il francese a dover vincere assolutamente per poter conquistare il campionato ma i due rivali, partiti affiancati in prima fila, si scontrarono alla prima curva terminando la loro corsa e assegnando il titolo a Senna. Nel seguito, Senna avrebbe ammesso di avere agito deliberatamente per \"pareggiare i conti\" dell'anno precedente.\nLe sfide recenti.\nNel 1996 i due alfieri della Williams Damon Hill e Jacques Villeneuve erano in lotta e, mentre il primo scatt\u00f2 in testa, il canadese perse terreno e fin\u00ec per ritirarsi al 36\u00ba giro a causa di una ruota che si stacc\u00f2 perch\u00e9 fissata male durante il pit-stop.\nNel 1998 la gara si risolse a favore di Mika H\u00e4kkinen su McLaren-Mercedes perch\u00e9 il rivale Michael Schumacher su Ferrari spense il motore in griglia e dovette partire ultimo: la sua rimonta\nlo port\u00f2 al 3\u00ba posto, ma mentre il finlandese vinse, il tedesco fu vittima di una foratura.\nL'anno successivo il ferrarista Eddie Irvine aveva un vantaggio di 4 punti su Mika Hakkinen (ancora sulla McLaren-Mercedes) prima della gara, ma distrusse la sua monoposto in qualifica e in gara nulla pot\u00e9 contro il finlandese, che vinse Gran Premio e titolo piloti.\nNel 2000 e nel 2003 il ferrarista Michael Schumacher vinse la gara e conquist\u00f2 i titolo ai danni di Mika Hakkinen e Kimi R\u00e4ikk\u00f6nen, entrambi sulle vetture di Woking.\nNel 2006 Michael Schumacher si stava involando verso la vittoria, quando il motore della sua Ferrari lo trad\u00ec, dopo 6 anni esenti da rotture: il mondiale and\u00f2 a Fernando Alonso su Renault.\nIl ritorno al Fuji.\nNella stagione 2007, per due edizioni, il gran premio torn\u00f2 al Fuji, radicalmente rinnovato; successivamente venne annunciato che a partire dal 2009 i due circuiti (di propriet\u00e0 di due case automobilistiche nipponiche rivali tra loro, Toyota e Honda) avrebbero organizzato la gara ad anni alterni. Dal 2009 la Toyota rinunci\u00f2 a ospitare nel suo Circuito del Fuji la Formula 1, che cos\u00ec ora \u00e8 stabilmente a Suzuka."}
{"id": "65388", "revid": "108798605", "url": "https://it.wikipedia.org/wiki?curid=65388", "title": "Gran Premio del Lussemburgo", "text": "Il Gran Premio del Lussemburgo \u00e8 stata una gara automobilistica, che \u00e8 stata anche valida quale prova del Campionato Mondiale di Formula 1 nelle stagioni 1997 e 1998.\nIn realt\u00e0 il piccolo granducato non possiede impianti adeguati per la Formula 1 e le gare della massima categoria si sono svolte sul circuito tedesco del N\u00fcrburgring.\nStoria.\nNel 1997 il calendario del Campionato Mondiale di Formula 1 prevedeva la tenuta di due gare in Spagna e due in Germania. Alla gara disputata a Jerez venne attribuita la denominazione di Gran Premio d'Europa, ponendo cos\u00ec il problema di quale nome attribuire alla gara da disputare al N\u00fcrburgring, che precedentemente aveva utilizzato tale denominazione. Non potendo utilizzare la denominazione di Gran Premio di Germania, i cui diritti spettavano alla gara di Hockenheim, si opt\u00f2 per la denominazione di \"Gran Premio del Lussemburgo\", vista anche la vicinanza con il Granducato.\nA seguito dell'incidente sul podio della gara di Jerez del 1997, non vennero pi\u00f9 organizzate gare iridate sul tracciato spagnolo, ma ci\u00f2 non permise comunque alla gara del N\u00fcrburgring di fregiarsi, nel 1998, del titolo di \"Gran Premio d'Europa\", in quanto gli organizzatori spagnoli non concessero l'uso del nome. Ci\u00f2 costrinse a utilizzare ancora per una stagione la denominazione di \"Gran Premio del Lussemburgo\". Solo dall'anno seguente la gara del N\u00fcrburgring pot\u00e9 essere nuovamente ridenominata \"Gran Premio d'Europa\"."}
{"id": "65389", "revid": "1516087", "url": "https://it.wikipedia.org/wiki?curid=65389", "title": "Gran Premio del Marocco", "text": "Il Gran Premio del Marocco \u00e8 una gara automobilistica di Formula 1 che si \u00e8 svolta nel 1958 sul Circuito di Ain-Diab. In precedenza si corse dal 1925 al 1932, nel 1934 e dal 1954 al 1957 in gran premi non validi per il mondiale."}
{"id": "65390", "revid": "2020096", "url": "https://it.wikipedia.org/wiki?curid=65390", "title": "Gran Premio del Messico", "text": "Il Gran Premio del Messico \u00e8 stata una gara automobilistica di Formula 1 tenutasi in maniera discontinua tra il 1963 e il 1970, fra il 1986 e il 1992 e nuovamente dal 2015 al 2019. In tutte le edizioni la sede dell\u2019evento \u00e8 stata l'Autodromo Hermanos Rodr\u00edguez, nella periferia di Citt\u00e0 del Messico, nonostante a partire dal 2007 fosse previsto il trasferimento sul Circuito di Mantarraya, la cui costruzione non \u00e8 per\u00f2 mai arrivata a termine. \nNel Gran Premio si sono pi\u00f9 volte verificati fatti passati alla storia della Formula 1: nel 1964 John Surtees vi conquist\u00f2 il mondiale al volante di una Ferrari, cos\u00ec come Denny Hulme nel 1967 e Graham Hill nel 1968 con una Lotus. Qui Richie Ginther e la Honda nel 1965, e Gerhard Berger e la Benetton nel 1986, conquistarono le loro prime vittorie nel mondiale. Nel 1992 Michael Schumacher conquist\u00f2 il primo podio della sua carriera; Lewis Hamilton vi si laure\u00f2 campione sia nel 2017 che nel 2018, rispettivamente per la quarta e quinta volta."}
{"id": "65391", "revid": "107867320", "url": "https://it.wikipedia.org/wiki?curid=65391", "title": "Gran Premio del Pacifico", "text": "Il Gran Premio del Pacifico \u00e8 una gara automobilistica di Formula 1 che si \u00e8 svolta dal 1994 al 1995 sul Circuito Internazionale di Okayama in Giappone."}
{"id": "65392", "revid": "120103245", "url": "https://it.wikipedia.org/wiki?curid=65392", "title": "Gran Premio del Sudafrica", "text": "Il Gran Premio del Sudafrica \u00e8 una gara automobilistica di Formula 1 che si \u00e8 svolta tra il 1962 e il 1993.\nStoria.\nLa corsa si \u00e8 disputata prima sul Circuito di East London per poi spostarsi, dal 1967, sul Circuito di Kyalami, divenendone la sede classica. Proprio a Kyalami, nel 1977, avvenne uno dei pi\u00f9 spaventosi ed incredibili incidenti nella storia della Formula 1 che provoc\u00f2 la morte del pilota gallese Tom Pryce e di un commissario di pista, Frederik Jansen van Vuuren, uno studente olandese di appena 19 anni. Il gran premio sub\u00ec diverse interruzioni: la prima fu nel 1964, quando non venne proprio disputato, mentre nel 1966 e nel 1981 non fu valido come prova del mondiale, (nel caso dell'edizione 1981 a causa della battaglia politica tra FISA e FOCA) ma la sospensione pi\u00f9 lunga avvenne tra il 1986 e il 1991 a seguito delle proteste contro l'apartheid da parte di diverse nazioni del mondo che vollero boicottare tutte le manifestazioni sportive sudafricane finch\u00e9 non fosse terminata la segregazione razziale nel paese africano e che si manifestarono nell'edizione del 1985, quando la Ligier e la Renault non presero parte al gran premio, in linea con le decisioni assunte dal governo francese. Nella prima versione del calendario per la stagione 1994, cos\u00ec come in quella definitiva, il gran premio venne escluso dal campionato mondiale."}
{"id": "65393", "revid": "124721214", "url": "https://it.wikipedia.org/wiki?curid=65393", "title": "Gran Premio d'Europa", "text": "Il Gran Premio d'Europa venne istituito nel 1923 dall'Associazione Internazionale degli Automobil Club Riconosciuti (AIACR), oggi Federazione Internazionale dell'Automobile (FIA), quale titolo onorifico per la gara di maggior prestigio della stagione agonistica. La prima gara a ricevere questa designazione fu il Gran Premio d'Italia 1923 disputato sul Circuito di Monza e vinto da Carlo Salamano a bordo di una Fiat 805. Con l'avvento della Formula 1, il gran premio ha mantenuto il carattere onorifico fino al 1977, per divenire gara effettiva per tre anni dalla stagione 1983 e successivamente rientrare stabilmente nel calendario tra il 1993 e il 2012, con la sola esclusione della stagione 1998.\nI circuiti.\nVari tracciati di diversi paesi europei hanno ospitato la corsa; si \u00e8 trattato di un meccanismo per inserire nel calendario circuiti alternativi a quelli dei rispettivi Gran Premi nazionali. Dal 1999 al 2007, la corsa si \u00e8 svolta regolarmente al N\u00fcrburgring, diventando di fatto la seconda gara dell'anno in Germania dopo quella di Hockenheim; a seguito della decisione di correre un solo Gran Premio di Germania a partire dalla stagione 2007, (i due circuiti tedeschi organizzeranno l'evento ad anni alterni), il gran premio \u00e8 stato corso per l'ultima volta al N\u00fcrburgring, il 22 luglio 2007. Nel 2008, la gara si \u00e8 spostata nel nuovo Circuito urbano di Valencia, dove \u00e8 rimasta fino al 2012; dalla stagione 2013, il Gran Premio sparisce dal calendario iridato nel quale era presente ininterrottamente dal 1999. L'evento \u00e8 tornato nella sola stagione 2016, ma curiosamente fuori dall'Europa: si \u00e8 disputato infatti nel Circuito cittadino di Baku, capitale dell'Azerbaigian."}
{"id": "65394", "revid": "2020096", "url": "https://it.wikipedia.org/wiki?curid=65394", "title": "Gran Premio di Cina", "text": "Il Gran Premio di Cina (Cinese semplificato: \u4e2d\u56fd\u5927\u5956\u8d5b; Pinyin: \"Zh\u014dnggu\u00f3 D\u00e0ji\u01cengs\u00e0i\") \u00e8 una gara automobilistica di Formula 1 che si svolge a partire del 2004 sul circuito di Shanghai.\nStoria.\nL'idea di portare la Formula 1 in Cina nasce negli anni novanta. Il governo cinese aveva inizialmente individuato un'area presso la citt\u00e0 di Zhuhai nel Guangdong, nella parte meridionale del Paese, per la costruzione di un autodromo. Fu cos\u00ec creato il Circuito internazionale di Zhuhai, con l'intento di ospitare la F1 gi\u00e0 a partire dal 1999, ma il circuito non venne considerato adeguato dalla FIA. Il governo non recedette dall'idea e, anche grazie all'esperienza degli organizzatori del Gran Premio di Macao, riusc\u00ec nell'intento di far entrare una gara nel calendario del mondiale nel 2004.\nNel 2002 il \"management\" del Circuito di Shanghai ha siglato un accordo settennale con la FOM per ospitare il Gran Premio di Cina dal 2004 al 2011. La prima gara venne cos\u00ec effettuata il 26 settembre 2004, e venne vinta da Rubens Barrichello su Ferrari.. Nel 2005 la Cina ospit\u00f2 l'atto finale del mondiale che incoron\u00f2 Fernando Alonso e la Renault campioni del mondo, rispettivamente, piloti e costruttori.\nNel 2006, il gran premio fu vinto da Michael Schumacher alla sua ultima vittoria prima del ritiro dalle competizioni. L'edizione 2006 del gran premio venne caratterizzata da molti colpi di scena, che lo resero molto vivace, questo grazie al fattore pioggia che ha prima favorito la gara di Alonso e poi Schumacher.\nNel novembre 2008 uno dei manager del circuito di Shanghai, Qiu Weichang, ha prospettato che il gran premio non venga pi\u00f9 tenuto in futuro stante le grosse perdite che derivano dalla gestione del circuito. A seguito anche della cancellazione del Gran Premio di Francia, Qui Weichang ha affermato che una decisione verr\u00e0 presa nel 2009. Nel corso dell'appuntamento del 2010 Ecclestone ha assicurato sulla presenza del gran premio anche negli anni futuri.\nNel 2009 il gran premio \u00e8 stato collocato come terzo appuntamento della stagione, spostandosi da ottobre ad aprile.\nNel 2019 ha ospitato il millesimo Gran Premio della storia della Formula 1, mentre le edizioni e vengono annullate a causa della pandemia di COVID-19. Il Gran Premio non figura nel calendario della stagione per via delle problematiche dettate dalla pandemia. Il suo ritorno \u00e8 previsto nella stagione 2023."}
{"id": "65395", "revid": "339392", "url": "https://it.wikipedia.org/wiki?curid=65395", "title": "Gran Premio di Dallas", "text": ""}
{"id": "65396", "revid": "116342833", "url": "https://it.wikipedia.org/wiki?curid=65396", "title": "Gran Premio di Detroit", "text": "Il Gran Premio di Detroit (\"Detroit Grand Prix\") \u00e8 una gara automobilistica che si \u00e8 disputata a Detroit negli Stati Uniti d'America tra il 1982 e il 1988 per le vetture di Formula 1, e dal 1989 al 2001 per il campionato CART. Per le stagioni 1982-1984 il Gran Premio ebbe la denominazione ufficiale di Gran Premio degli Stati Uniti-Est (che, nelle stagioni dal 1976 al 1980, si disput\u00f2 nel circuito di Watkins Glen e nella stagione 1981 non si disput\u00f2 per problemi economici) mentre nelle stagioni 1985-1988 ebbe la denominazione Gran Premio di Detroit, sebbene inserito ufficialmente nell'albo d'oro del Gran Premio degli Stati Uniti d'America. Nata su un circuito cittadino nel centro della citt\u00e0, si \u00e8 poi svolta a partire dal 1992 su un circuito ricavato sull'isola di Belle Isle sul fiume Detroit. Attualmente \u00e8 una tappa dell'Indycar."}
{"id": "65397", "revid": "123485645", "url": "https://it.wikipedia.org/wiki?curid=65397", "title": "Gran Premio di Francia", "text": "Il Gran Premio di Francia \u00e8 stato il primo Gran Premio della storia automobilistica: la prima edizione si svolse nel 1906; in seguito si \u00e8 svolto come gara automobilistica valida per il Campionato del Mondo di Formula 1 dal 1950 al 2008, ad eccezione dell'edizione 1955, cancellata a causa del disastroso incidente alla 24 ore di Le Mans. La gara si svolge nuovamente dal , con l'eccezione dell'edizione annullata a causa della pandemia di COVID-19.\nStoria.\nA differenza di altri gran premi storici, quello di Francia ha cambiato molto spesso sede, venendo ospitato in diversi circuiti; inoltre \u00e8 stato l'unico gran premio, assieme a quelli di Gran Bretagna e d'Italia ad essere presente nel calendario della Formula 1 sin dal 1950.\nLa prima corsa considerata come Gran Premio di Francia risale al 1906, quando l'Automobile Club di Francia decise di organizzare una gara in proprio, stabilendo uno specifico regolamento tecnico. Tale decisione fu presa per eliminare un limite che caratterizzava il regolamento della Coppa Gordon-Bennett, il primo trofeo della storia dell'automobilismo, disputatosi dal 1900 al 1905, ossia il numero limitato di auto per ogni Paese partecipante. Cos\u00ec facendo, si voleva permettere alle case automobilistiche francesi di avere una competizione di primo livello in cui cimentarsi e con cui accelerare lo sviluppo dei loro prodotti.\nFino al 1967 la denominazione ufficiale fu \"Grand Prix de l'Automobile Club de France\"; la denominazione di \"Gran Prix de France\" con tanto di indicazione di prima edizione fu nel 1968.\nPer molti anni il Gran Premio di Francia rimase l'unica gara \"nazionale\" disputata in maniera continuativa e fu l'evento pi\u00f9 importante della stagione delle corse europee. Solo a partire dagli anni '20 fu affiancato stabilmente da altri Gran Premi, a partire da quello d'Italia.\nLa FIA annunci\u00f2 inizialmente che dal campionato 2008 il gran premio non si sarebbe pi\u00f9 corso a Magny-Cours, ma nella capitale francese Parigi, forse addirittura in un circuito nuovo di zecca all'interno del parco divertimenti Disneyland.\nSuccessivamente la FIA conferm\u00f2 per la stagione 2008 la localizzazione a Magny-Cours, mentre sembrava pi\u00f9 probabile un trasferimento dal 2009 o dal 2010.\nIl 12 maggio 2008, Bernie Ecclestone annunci\u00f2 che dal campionato 2009 il gran premio non si sarebbe pi\u00f9 corso a Magny-Cours; pertanto, in assenza di altri candidati credibili, il Gran Premio non fu incluso nel calendario della stagione 2009.\nNel giugno 2012 venne prospettato il ritorno del Gran Premio, da tenersi sul Circuito Paul Ricard, probabilmente a fine agosto; successivamente l'assenza dei fondi necessari fece abbandonare il progetto.\nNel maggio 2014 il circuito francese di Magny-Cours annunci\u00f2 la sua volont\u00e0 di rientrare nel calendario iridato per ospitare il Gran Premio a partire dalla stagione 2015; Ecclestone invece neg\u00f2 che la Formula 1 potesse tornarci nell'immediato futuro. A dispetto di ci\u00f2, due anni dopo lo stesso Ecclestone indic\u00f2 come probabile una gara al Paul Ricard, per la stagione 2018, prospettiva poi effettivamente verificatasi.\nAlbo d'oro.\nPrima del Campionato Mondiale.\n\"Uno sfondo color crema indica un evento che era parte del Campionato europeo di automobilismo precedente alla Seconda Guerra Mondiale\".&lt;br&gt;\n\"Uno sfondo verde indica un evento che era parte del Campionato Mondiale Costruttori precedente alla Seconda Guerra Mondiale\""}
