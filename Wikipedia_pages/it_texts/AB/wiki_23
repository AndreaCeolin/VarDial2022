{"id": "44246", "revid": "2200666", "url": "https://it.wikipedia.org/wiki?curid=44246", "title": "IMac", "text": "LiMac \u00e8 una famiglia di computer all-in-one prodotta dalla Apple e indirizzata inizialmente ad un pubblico che desidera un prodotto di utilizzo semplice.\nFilosofia.\nQuando venne presentato il 7 maggio 1998, l'iMac stup\u00ec gli operatori del settore. Per la prima volta, un computer dedicato al grande pubblico metteva tra i suoi obiettivi primari l'estetica. Quello che differenziava l'iMac dai precedenti computer Apple, infatti, non era tanto la tecnologia inclusa nel computer, quanto l'esterno del computer. Il primo iMac, riprendendo l'ispirazione del proprio capostipite, il Macintosh 128K del 1984, inglobava in un unico elemento il monitor, la CPU e il drive, ma questa volta il computer si distingueva per le linee curve e la scocca realizzata con plastiche trasparenti e colorate. Questa attenzione per l'estetica accompagnava anche gli accessori che seguivano lo stile dell'unit\u00e0 base, come il mouse perfettamente circolare. Un altro punto focale del progetto iMac era la semplicit\u00e0. Il computer era stato progettato tenendo conto dell'ergonomia e alcuni elementi come la porta seriale, e il floppy disk vennero eliminati dato che erano ritenuti obsoleti. Al loro posto venne introdotto lo standard USB, che consentiva prestazioni migliori e molti meno problemi di configurazione per l'utente. I vari modelli dell'iMac che si susseguirono nel tempo stupirono per l'estetica e per le soluzioni a volte radicali adottate da Apple.\nGrazie alla sua semplicit\u00e0 d'uso, l'iMac \u00e8 entrato nel Guinness dei Primati per il manuale d'istruzioni pi\u00f9 corto. Difatti, queste invitavano esclusivamente a connettere il computer alla rete elettrica e ad accenderlo tramite l'apposito tasto.\nModelli.\nQuinta generazione (iMac Aluminum).\nMet\u00e0 2007.\nQuinta incarnazione del progetto iMac, l'estetica \u00e8 simile al precedente: l'involucro del computer, che contiene l'elettronica e lo schermo, \u00e8 per\u00f2 in alluminio e il monitor \u00e8 protetto da un vetro \"glossy\" con un bordo nero lungo il suo perimetro e il retro del computer \u00e8 nero opaco.\nViene introdotto il processore Core 2 Duo (Merom) della Intel in frequenze da 2 a 2,8 GHz. \u00c8 dotato di Firewire 400 e 800 e disponibile con monitor da 20\" e 24\". Inspiegabilmente un led di stato di accensione e stop, ora non sono pi\u00f9 presenti. Viene abbandonata anche la versione da 17 pollici, e rimangono i modelli da 20 e da 24 pollici. Gli altoparlanti integrati sono ora costituiti da due coppie di piccoli tweeter e woofer. La webcam integrata Apple iSight permette ora una risoluzione di 1,3 Mpixel (1280 \u00d7 1024 punti). Viene distribuito con la suite Apple iLife '08. Rinnovata anche la tastiera, che eredita il design ultrasottile dei tasti dai modelli portatili e poggia su una piastra in alluminio. L'introduzione di materiali riciclabili come il vetro e l'alluminio nella fabbricazione delle nuove linee di prodotti concretizza le dichiarazioni di Apple di voler contribuire allo sviluppo sostenibile.\nInizio 2008.\nQuesta nuova linea di iMac utilizza una circuiteria per la scheda logica creata in esclusiva da Intel per Apple e presenta caratteristiche molto simili a quella Montevina di prossima introduzione, con processori a 45 nanometri e clock fino a 3,06 GHz, memorie DDR2 a 800 MHz e frontbus a 1066 MHz.\nTutta la macchina ha subito restyling minori estetici e notevoli nuove soluzioni sia hardware che software. Il prezzo per il mercato italiano \u00e8 stato ridotto grazie alla debolezza del dollaro.\nInizio 2009.\nApple rinnova l'intera gamma dei suoi computer da scrivania, tra cui gli iMac, ora con frontbus pi\u00f9 veloce (1066 MHz), pi\u00f9 memoria e pi\u00f9 spazio su disco. Cambiano anche le schede video, adottando sui modelli entry-level processori grafici con memoria condivisa gi\u00e0 presenti sui portatili Apple da 13\".\nSesta generazione (iMac Unibody).\nFine 2009.\nLa nuova serie di iMac apporta sostanziali cambiamenti, questa volta anche dal punto di vista estetico. I nuovi Mac hanno un guscio di un blocco unico di alluminio, denominato \"Unibody\"; scompaiono i modelli da 20\" e 24\" e vengono introdotti due modelli con monitor da 21,5\" e 27\" retroilluminati con tecnologia LED, aventi rispettivamente le risoluzioni di 1920x1080 e di 2560x1440 pixel. Viene abbandonato il formato in favore del panoramico , che la stessa casa produttrice afferma ottimo per l'impiego nella riproduzione di filmati in HD. I processori hanno una velocit\u00e0 di 3,06 o 3,33 GHz e sono sempre Intel Core 2 Duo. A novembre 2009, verr\u00e0 reso disponibile anche un modello da 27\" con processore Intel Core i5 quad-core a 2,66 GHz o con Intel Core i7 quad-core a 2,8 GHz, introducendo per la prima volta processori quad-core nella linea iMac. Tutti i modelli hanno adesso come configurazione standard tastiera e mouse senza fili. Quest'ultimo in particolare \u00e8 il nuovo Magic Mouse, il primo mouse multi-touch in vendita per il mercato consumer. I prezzi, anche questa volta, pur non essendo popolari, hanno subito una flessione e per il modello entry level il prezzo di listino \u00e8 1.102 \u20ac.\nMet\u00e0 2010.\nLa serie di iMac viene nuovamente aggiornata, portando notevoli miglioramenti alle CPU e alla GPU. I nuovi processori disponibili sono gli Intel Core i3, Core i5 e Core i7 dell'architettura Nehalem. Invece per quanto riguarda le schede grafiche, vengono eliminate le NVIDIA a favore delle ATI Radeon.\nSul modello iMac da 21,5\" \u00e8 disponibile l'Intel i3 a 3,06 GHz o 3,2 GHz con tecnologia Turbo Boost, oppure l'Intel Core i5 a 3,6 GHz. Sui modelli da 27\" sono disponibili l'Intel Core i3 a 3,2 GHz, l'Intel Core i5 a 3,6 GHz oppure i nuovi quad-core Intel Core i5 a 2,8 GHz e Intel Core i7 a 2,93 GHz.\nLe schede grafiche disponibili sono per i modelli iMac 21,5\" la ATI Radeon HD 4670 con 256 MB dedicati e ATI Radeon HD 5670 con 512 MB dedicati. Quest'ultima \u00e8 anche disponibile per il modello da 27\" oltre alla pi\u00f9 performante ATI Radeon HD 5750 con 1 GB dedicato.\nApple sottolinea anche il nuovo tipo di memoria RAM DDR3 da 1333 MHz presente nei nuovi iMac con dimensioni da 4 GB fino a 16 GB.\nI dischi rigidi partono da una capacit\u00e0 di 500 GB per il modello base da 21,5\" fino a un massimo di 2 TB per il modello da 27\", tutti alla velocit\u00e0 di 7200rpm. Inoltre \u00e8 possibile dotare il modello da 27\" con un'unit\u00e0 a stato solido (SSD) che garantisce maggiore durata, ma soprattutto velocit\u00e0.\nGli schermi sono a retroilluminazione LED con le medesime risoluzioni dei modelli precedenti. Integrano tecnologia IPS e hanno un contrasto pari a 1000:1.\nIn opzione oltre alla tastiera wireless ed al Magic Mouse \u00e8 disponibile al prezzo di 69 euro il Magic Trackpad una sorta di trackpad come quelli che si trovano sui MacBook/MacBook Pro/MacBook Air, multitouch in vetro ed alluminio. Rispetto alla versione precedente i prezzi sono leggermente aumentati: per il modello entry level da 21,5\" sono richiesti 1.199 \u20ac, mentre per il modello base da 27\" 1.699 \u20ac.\nMet\u00e0 2011.\nLa serie iMac viene aggiornata con miglioramenti delle CPU e delle GPU, con una nuova tecnologia I/O Thunderbolt e una webcam FaceTime HD, che consente di effettuare video chiamate con altri dispositivi Apple. I nuovi iMac dispongono di processori Intel quad-core Core i5 e Core i7 di seconda generazione. Sono presenti schede grafiche AMD Radeon HD. Il modello iMac da 21,5\" \u00e8 disponibile con un processore: un quad-core Core i5 da 2,5 GHz oppure un Core i5 2,7 GHz. C'\u00e8 la possibilit\u00e0 di scegliere un disco rigido da 500GB oppure uno da 1TB, rispettivamente da 1.158\u20ac o da 1.461\u20ac. Il modello iMac da 27\" \u00e8 disponibile con un processore Core i5 o un Core i7 da 2,7 GHz e da 3,1 GHz. Entrambi i modelli dispongono di un disco rigido da 1TB. Il modello Core i7 ha una AMD Radeon HD da 1GB. Gli iMac da 27\" sono disponibili a un prezzo da 1.663 \u20ac o da 1.915 \u20ac.\nFine 2012.\nLa serie iMac viene aggiornata sotto il punto di vista tecnico e, dopo tre anni, anche dal punto di vista estetico. Vengono aggiornate le CPU, con l'introduzione della serie Ivy Bridge, e le GPU con l'abbandono delle schede AMD a favore della serie GeForce 600 di NVIDIA. Su ogni modello la memoria RAM minima sale a 8GB, con una frequenza di 1600 MHz. La capacit\u00e0 di archiviazione sale a 1TB per ogni modello, con la possibilit\u00e0 di adottare, sui modelli da 27\", SSD fino a 768GB e, su tutti i modelli, la nuova tecnologia Fusion drive, che combina HDD e SSD. Vengono inoltre adottate quattro prese USB 3. Il design \u00e8 stato profondamente modificato, con una diminuzione dell'80% dello spessore sui bordi ottenuta grazie a una riprogettazione dello schermo, che garantisce il 75% dei riflessi in meno, e all'eliminazione del lettore ottico. I modelli da 21,5\" sono disponibili a partire da 1.379 \u20ac, mentre quelli da 27\" a partire da 1.899 \u20ac.\nSettembre 2013.\nGli iMac mantengono la stessa estetica ma all'interno adottano notevoli miglioramenti, tra cui i processori Intel Haswell.\nOttobre 2014.\nViene introdotto per la prima volta l'iMac da 27\" con display Retina 5K (5120 \u00d7 2880 pixel); affiancher\u00e0 i precedenti modelli da 21,5\" e 27\".\nOttobre 2015.\nViene introdotto per la prima volta l'iMac da 21,5\" con display Retina 4K (4096 \u00d7 2304 pixel); affiancher\u00e0 i nuovi modelli da 21,5\" e 27\"; Apple abbandona i modelli iMac 27\" con schermo a risoluzione standard, sostituendoli con la nuova serie, tutti dotati di schermo Retina 5K (5120 \u00d7 2880 pixel).\nVengono introdotti, come dotazione standard su tutti gli iMac, anche i nuovi Magic Mouse 2 e Magic Keyboard, con batterie integrate ricaricabili attraverso il cavo Lightning.\nGiugno 2017.\nNel WWDC di giugno 2017, Apple rilascia i modelli di iMac 21,5\" con display Retina 4K con le schede video dedicate AMD Radeon e le aggiorna sul modello da 27\" con display Retina 5K. Il modello da 21 pollici mantiene la Iris Pro integrata.\nSettima generazione.\nIl 20 aprile 2021 \u00e8 stato presentato un nuovo modello di iMac, che presenta un design rinnovato, un display retina 4,5K da 24\" e una gamma di sette colori (blu, verde, rosa, argento, giallo, arancione e viola), ispirati al primo iMac uscito nel 1998. \u00c8 il primo iMac a montare il processore proprietario Apple M1. Sar\u00e0 commercializzato a partire da maggio dello stesso anno nei tagli da 8 o 16 GB di memoria RAM e 256 o 512 GB di archiviazione interna SSD (espandibile fino a 2 TB) e una videocamera FaceTime HD 1080p."}
{"id": "44249", "revid": "1437331", "url": "https://it.wikipedia.org/wiki?curid=44249", "title": "Moldavia", "text": "La Moldavia o talvolta Moldova (in rumeno \"Moldova\"), formalmente Repubblica di Moldavia (in rumeno \"Republica Moldova\"), \u00e8 uno Stato dell'Europa orientale racchiuso tra Romania e Ucraina, senza sbocco sul mare. Capitale dello Stato \u00e8 la citt\u00e0 di Chi\u0219in\u0103u.\nLa popolazione ammonta a circa 3.547.539 abitanti. La Moldavia fu uno Stato autonomo popolato principalmente da abitanti di lingua neolatina (rumena), a lungo tributario dell'Impero Ottomano, tra la fondazione nel XIV secolo e il XVIII secolo, quando venne spartita fra Turchi, Russi (la Bessarabia) e Austriaci (la Bucovina); la parte orientale, corrispondente all'attuale stato indipendente, venne occupata dall'Unione Sovietica nel 1940, nell'ambito del patto Molotov-Ribbentrop, ma fu successivamente occupata dalle truppe dell'Asse nel 1941 durante la seconda guerra mondiale. Dal 1944 al 1991 fu annessa all'URSS e trasformata in una Repubblica Socialista Sovietica, che dichiar\u00f2 l'indipendenza il 27 agosto del 1991.\nLa Moldavia \u00e8 una repubblica parlamentare, l'attuale Capo di Stato \u00e8 Maia Sandu, eletta il 15 novembre 2020 e in carica dal 23 dicembre successivo. Dall'indipendenza la Moldavia \u00e8 ufficialmente uno Stato neutrale.\nLa lingua ufficiale, maggioritaria, come sancito dall'art. 13 della Costituzione, \u00e8 il moldavo, termine che di fatto definisce la lingua rumena, di ceppo neolatino. Il 5 dicembre 2013 la Corte costituzionale ha deciso che la Dichiarazione d'indipendenza, che proclama lingua ufficiale il rumeno, non viola l'art. 13 della Costituzione, ma anzi prevale su di esso.\nI confini della repubblica ricalcano quelli della precedente Repubblica Socialista Sovietica, nata nel 1940 dall'invasione da parte dell'Unione Sovietica della regione della Bessarabia, creata nel 1812 dall'annessione all'Impero russo della parte orientale del principato di Moldavia e della \"Bessarabia storica\", vassallo dell'Impero ottomano. Dalla suddivisione dei territori annessi nacque la Repubblica Moldava in seno all'Unione Sovietica, a cui in seguito venne aggiunta la Transnistria. La \"Bessarabia meridionale\", o \"Bessarabia storica\", fu assegnata all'Ucraina.\nStoria.\nLa popolazione moldava discende parzialmente dai Daci, i quali entrarono a far parte dell'Impero romano nel 106. Nel secolo e mezzo successivo si fusero con i conquistatori, adottandone la lingua. Dopo l'abbandono dei Romani a partire dal 270 a causa delle costanti pressioni dei Goti, subirono una serie di invasioni da parte di Unni, Avari, Magiari, Bulgari, Slavi, Tartari e Mongoli.\nDopo la disfatta dei Mongoli nel 1343 la regione fu compresa nel principato di Moldavia, che nel 1392 controllava le fortezze di Cetatea Alb\u0103 e Chilia e aveva stabilito il confine orientale sul fiume Nistro (\"Nistru\" in moldavo), sulla cui sponda vennero edificate nel secolo successivo le fortezze di Soroca e Tighina.\nIl principato raggiunse la massima fioritura sotto il regno di \u0218tefan cel Mare (Stefano il Grande, 1457-1504). Nel 1484 la zona costiera a nord del Danubio venne conquistata dall'Impero ottomano (\"Bessarabia storica\"). E nel 1497 venne combattuta la Guerra polacco-moldava. Il principato di Moldavia divenne tributario dell'Impero Ottomano gi\u00e0 nel 1504, vassallo nel 1538.\nNel 1775 l'Impero austriaco occup\u00f2 la parte nord-occidentale (Bucovina) e nel 1812 l'Impero russo occup\u00f2 la met\u00e0 orientale del principato (Bessarabia). Nel 1859, Alexandru Ioan Cuza un\u00ec la restante parte occidentale del principato di Moldavia e la Valacchia nel Regno di Romania. Dopo la Prima guerra mondiale, Transilvania, Bucovina e Bessarabia furono riunite alla Romania.\nA seguito del Patto Molotov-Ribbentrop del giugno 1940, l'Armata Rossa occup\u00f2 la Bessarabia che, con l'assenso della Germania nazista, fu annessa all'Unione Sovietica, la quale si annesse anche la Bucovina settentrionale, territorio la cui acquisizione non era prevista dai protocolli segreti del patto (che parlavano esplicitamente di Bessarabia in un contesto generico di \"Europa sud-orientale\" \u2013 la Bucovina era invece Mitteleuropa\u00a0\u2013come zona di interesse sovietico). Durante l'avanzata in territorio romeno, l'Armata rossa si impadron\u00ec anche del territorio di Her\u021ba, abitato quasi interamente da romeni, appartenuto alla Romania gi\u00e0 antecedentemente alla prima guerra mondiale che non solo non era previsto nei protocolli del patto Molotov-Ribbentrop, ma neppure contemplato nell'ultimatum sovietico. In seno all'URSS, l'Ucraina si prese la Bucovina settentrionale, tutto il territorio di Her\u021ba e parte della Bessarabia, compresa la fascia costiera sino al delta del Danubio (in romeno \"Delta Dunarii\"). Con il resto fu creata la Repubblica socialista sovietica moldava che si estendeva sul lembo occidentale della preesistente Repubblica Autonoma Moldava, mentre la restante parte di detta repubblica, compresa la vecchia capitale Balta (oggi in Podolia) fu annessa all'Ucraina.\nNel 1941 la Romania entr\u00f2 in guerra a fianco delle Potenze dell'Asse, recuperando Bessarabia e Bucovina, ma a partire dal 20 agosto del 1944 questi territori furono riconquistati dall'Armata Rossa e annessi all'URSS dal trattato di pace. Con l'avvento della guerra fredda l'Unione Sovietica si appropri\u00f2 anche dell'Isola dei Serpenti (unica isola in mare aperto della Romania) per farne una base militare. All'interno dell'URSS fu ristabilita la Repubblica socialista sovietica moldava con i confini del 1940 che la privavano dello sbocco sul Mar Nero che storicamente invece esisteva: Cetatea Alba.\nA partire dal 1969 si svilupp\u00f2 a Chi\u0219in\u0103u un \"Fronte Nazionale Patriottico\" clandestino, che auspicava la creazione di una \"Repubblica Democratica Moldava\", separata dall'Unione Sovietica con la recondita aspirazione di un'annessione alla Romania. I tre leader del Fronte (Alexandru Usatiuc-Bulgar, Gheorghe Ghimpu e Valeriu Graur) vennero arrestati nel 1971.\nNel febbraio del 1988 si ebbe a Chi\u0219in\u0103u una dimostrazione nella quale si chiedeva l'uso ufficiale della lingua moldava in sostituzione del russo, utilizzo che venne sancito il 31 agosto 1989. Nel 1990 si tennero le prime elezioni per il parlamento, elezioni che furono vinte dal \"Frontul Popular\", il cui leader, Mircea Druc costitu\u00ec il primo governo. La repubblica sovietica divenne prima \"Repubblica Socialista Sovietica Moldava\" e quindi \"Repubblica Moldava\", divenuta indipendente il 27 agosto del 1991, con i confini stabiliti nel 1940.\nGeografia.\nMorfologia.\nLa Moldavia confina a ovest con la Romania e a sud, est e nord con l'Ucraina. In Europa \u00e8 uno dei soli tre stati (gli altri due sono Andorra e Liechtenstein) che hanno una doppia triplice frontiera con le stesse due nazioni. Si estende per circa 33.843\u00a0km\u00b2 su una striscia di territorio ampia circa 150\u00a0km in direzione est-ovest e lunga circa 350\u00a0km in direzione nord-sud. Il territorio del paese coincide grossomodo con la regione della Bessarabia, un'area pianeggiante compresa fra il fiume Prut e il Nistru (Nistro). La pianura \u00e8 intervallata da alcuni gruppi di colline che difficilmente superano i 400\u00a0m s.l.m. e che rappresentano l'estremo sud-ovest della piattaforma sarmatica verso la quale digradano i Carpazi.\nA settentrione si trova un'area pianeggiante, ondulata da modeste colline (non oltre i 300\u00a0m s.l.m.) e ricoperta in parte da foreste e in parte dedicata alla coltivazione dei cereali. Nella parte centrale del paese vi sono colline di maggiore altezza e ricoperte da foreste. In tale zona, a nord-ovest della capitale, si trova il punto di massima elevazione della Moldavia (429,5\u00a0m s.l.m.).\nTipica collina della Moldavia e punto pi\u00f9 alto del Paese \u00e8 il B\u0103l\u0103ne\u0219ti.\nIdrografia.\nI due fiumi pi\u00f9 importanti sono il Prut, lungo complessivamente 953\u00a0km, 771 dei quali costituiscono il confine fra Moldavia e Romania, e il Nistru (Nistro), che attraversa il paese per 398 dei suoi 1362\u00a0km complessivi delimitando una stretta fascia lungo la frontiera orientale.\nIl territorio si abbassa lievemente muovendosi verso sud, motivo per cui gran parte dei corsi d'acqua minori scorrono direttamente in direzione del Mar Nero (in romeno \"Marea Neagr\u0103\") senza affluire nei due fiumi principali.\nUno sbarramento sul fiume Nistro d\u00e0 origine a un ampio bacino artificiale utilizzato per la produzione di energia elettrica situato a nord della citt\u00e0 di Dub\u0103sari e chiamato lago di Dub\u0103sari.\nLa Moldavia arriva inoltre fino a lambire il Danubio, da cui \u00e8 bagnata solo per 480\u00a0m.\nClima.\nPur mantenendo caratteristiche continentali, il clima della Moldavia \u00e8 fortemente influenzato dalla vicinanza del Mar Nero. Gli inverni sono relativamente miti e secchi, le temperature medie giornaliere di gennaio sono di -1,9\u00a0\u00b0C. Le estati sono calde, con temperature medie giornaliere che in luglio superano i 20\u00a0\u00b0C. In estate nelle regioni meridionali occasionalmente soffia dal Mar Nero il sukhoviei, un vento caldo e secco che pu\u00f2 aumentare la temperatura di diversi gradi, fino a punte di 40\u00a0\u00b0C. Le precipitazioni sono piuttosto scarse e irregolari al sud, dove la media \u00e8 di 350\u00a0mm annui, mentre nel resto del paese e sui rilievi sono abbondanti e raggiungono anche i 600\u00a0mm annui nel nord e circa 400\u00a0mm al sud con picchi all'inizio dell'estate e in ottobre. Sono frequenti i temporali e gli acquazzoni improvvisi, cos\u00ec come gli smottamenti causati dall'erosione dovuta alle piogge intense e le esondazioni dei corsi d'acqua.\nPopolazione.\nLa popolazione complessiva \u00e8 di poco superiore ai 3,6 milioni di abitanti, il che rende la Moldavia un Paese con una densit\u00e0 di popolazione media di 106 ab./km\u00b2. Circa un sesto della popolazione vive nella capitale Chi\u015fin\u0103u, che \u00e8 anche la citt\u00e0 pi\u00f9 grande dello stato.\nDemografia.\nLa vita media delle donne \u00e8 di 73 anni, mentre quella degli uomini \u00e8 di 69 anni.\nEtnie.\nLa Moldavia \u00e8 principalmente abitata da moldavi, popolazione sia linguisticamente sia etnicamente appartenente al gruppo dei rumeni. Il territorio moldavo per\u00f2 presenta consistenti minoranze etniche; le maggiori sono quella ucraina e russa. Russi e ucraini si trovano soprattutto nella Transnistria e nel nord del Paese; parte della popolazione ucraina, specialmente nelle grandi citt\u00e0, \u00e8 russofona. Nel sud del Paese si trovano altre due storiche minoranze, i gagauzi, popolazione di lingua turca che professa la religione ortodossa, e i bulgari di Bessarabia. Non mancano altre piccole comunit\u00e0: rom, ebrei, bielorussi, armeni e altri. Esistono anche piccole minoranze italiane, tedesche e polacche risalenti alla met\u00e0 dell'Ottocento.\nLa composizione etnica dell'insieme della repubblica (comprendente anche la popolazione della secessionista Transnistria) nel 2004 fu la seguente:\nSe nel calcolo della popolazione non si include la Transnistria, le percentuali di russi e ucraini diminuiscono di molto in favore di moldavi e gagauzi.\nReligioni.\nLa Chiesa ortodossa moldava (\"Biserica Ortodox\u0103 din Moldova\", in rumeno) \u00e8 una Chiesa parzialmente autonoma che dipende dalla chiesa ortodossa russa e dal Patriarcato di Mosca; le parrocchie sono 1194. \nLa metropolia della Bessarabia (Mitropolia Basarabiei) fa parte della chiesa ortodossa rumena e ha 124 parrocchie. Una minoranza ristretta della popolazione appartiene alla Chiesa Ortodossa dei Vecchi Credenti, mentre il radicamento di gruppi protestanti e evangelici, pur crescente, resta non paragonabile al crescente radicamento dell'Ortodossia nella regione negli ultimi trent'anni.\nLingue.\nA partire dal 1924, sotto la dominazione sovietica e nell'intento di russificare il territorio occupato, venne imposta come lingua ufficiale il moldavo, che in realt\u00e0 si distingueva dal rumeno solo per l'utilizzo dell'alfabeto cirillico anzich\u00e9 latino. Sforzi simili di russificazione linguistica, scolastica e culturale avvennero su tutto il territorio dell'Unione Sovietica e parzialmente hanno effettivamente plasmato qualche espressione, sia colloquiale sia tecnica, ancora oggi presente nella parlata di molte persone.\nA partire dal 1991, secondo la costituzione, la lingua ufficiale \u00e8 ritornata a essere la lingua romena (moldavo), e si \u00e8 tornati alla lingua madre scritta in caratteri latini, in sostituzione del russo e dei caratteri cirillici. Questa scelta ha voluto segnare un netto distacco dal mondo sovietico e un ritorno alle origini neolatine.\nNonostante la lingua ufficiale sia il rumeno, nelle grandi citt\u00e0, come ad esempio nella capitale Chi\u0219in\u0103u, gran parte della popolazione riesce a parlare con discreta fluidit\u00e0 anche il russo, che tuttora \u00e8 tenuto in grande considerazione soprattutto dalle emittenti televisive locali, che spesso aggiungono nelle loro trasmissioni sottotitoli in quella che, \"de facto\", \u00e8 la seconda lingua ufficiosa del paese. Inoltre l'alfabeto cirillico \u00e8 ancora diffuso, fino a divenire esclusivo in Gagauzia e Transnistria.\nEsistono anche minoranze linguistiche che rivendicano un'autonomia linguistica regionale: per esempio la lingua gagauza, che \u00e8 una variante della lingua turca che si parla (anche se in forma minoritaria) nella regione autonoma di Gagauzia.\nOrdinamento dello Stato.\nSuddivisioni amministrative.\nLa Moldavia \u00e8 divisa in 32 distretti (\"raion\", pl. \"raioane\"), cui sono equiparate 3 municipalit\u00e0 (Chi\u0219in\u0103u, B\u0103l\u021bi e Bender) e 2 regioni semi-autonome (Gagauzia e Transnistria). Comrat e Tiraspol hanno lo status di \"municipalit\u00e0\" ma in quanto parte, rispettivamente, delle regioni di Gagauzia e Transnistria, non sono suddivisioni di primo livello.\nI distretti (\"raioane\") sono:\nIn passato, dal luglio 1999 sino al febbraio 2003, la Moldavia era costituita dalle seguenti 9 contee (\"jude\u021be\") pi\u00f9 due unit\u00e0 territoriali autonome:\nRegioni autonome.\nLa Transnistria, ubicata nella regione orientale tra il Nistro e l'Ucraina, ha dichiarato unilateralmente la propria indipendenza nel settembre 1990, ma non \u00e8 riconosciuta da nessuno Stato. Il nome completo della regione \u00e8, in russo, \"Pridnestrovskaja Moldavskaja Respublika\". \u00c8 ampia 4\u00a0163\u00a0km\u00b2 e conta circa 375\u00a0000 abitanti (555\u00a0500 all'ultimo censimento 2004), di cui 36,9% moldavi, 29,2% russi, 30,8% ucraini, 2,1% ebrei,1% bulgari.\nLa Gagauzia \u00e8 una regione autonoma popolata da un'etnia turca di religione ortodossa, con capoluogo Comrat, nel sud del Paese.\nCitt\u00e0.\nLa capitale della Moldavia \u00e8 Chi\u0219in\u0103u (780.300 ab. nel 2007); le altre principali citt\u00e0 sono Tiraspol (203.000 ab.), B\u0103l\u021bi (147.100 ab.), Bender (121.000 ab.) e R\u00eebni\u021ba (61.000 ab.). Le citt\u00e0 minori (in ordine alfabetico) sono le seguenti: Anenii Noi, Briceni, Cahul, C\u0103l\u0103ra\u0219i, Causeni, Ceadir-Lunga, Cimi\u0219lia, Comrat, Drochia, Dub\u0103sari, Edine\u021b, Glodeni, H\u00eence\u0219ti, Lipcani, Ocni\u021ba, Orhei, Nisporeni, Rezina, Soroca, Str\u0103\u0219eni, Taraclia, Ungheni, Vadul lui Voda.\nIstituzioni.\nLa Moldavia, indipendente dall'agosto 1991, \u00e8 retta da un Parlamento monocamerale composto da 101 membri, eletti a suffragio universale ogni 4 anni. Il presidente della repubblica \u00e8 eletto dai cittadini e nomina un primo ministro incaricato di comporre il proprio consiglio dei ministri che viene sottoposto al voto parlamentare. A seguito delle elezioni del 1 novembre 2020 (primo turno) e del 15 novembre (secondo turno) la presidente \u00e8 Maia Sandu, del partito europeista \u201cAzione e Solidariet\u00e0\u201d.\nCostituzione.\nLa Costituzione della Moldavia \u00e8 stata adottata il 29 luglio 1994.\nOrdinamento scolastico.\nL'ordinamento scolastico in Moldavia\nL'istruzione obbligatoria dura 9 anni (dai 6 ai 15 di et\u00e0).\nUniversit\u00e0.\nL'Universit\u00e0 Statale della Moldavia si trova a Chi\u0219in\u0103u, la capitale, ed \u00e8 stata fondata nel 1946.\nForze armate.\nLe forze armate moldave sono costituite da forze terrestri e aeree. La Moldavia ha accettato il controllo degli armamenti da parte dell'ex Unione Sovietica. Il 30 ottobre 1992, la Moldavia ha ratificato il Trattato sulle Forze Armate Convenzionali in Europa, che stabilisce i limiti globali delle principali categorie di attrezzature militari e prevede la distruzione delle armi eccedenti a tali limiti. Il paese ha aderito alle disposizioni del Trattato di non proliferazione nucleare nell'ottobre 1994 a Washington. Non ha armi nucleari, batteriologiche o chimiche. La Moldavia ha aderito al Partenariato per la pace della NATO il 16 marzo 1994 ma non \u00e8 membro della NATO.\nLa Moldavia \u00e8 impegnata in una serie di controlli internazionali e regionali delle norme sulle armi, come il protocollo delle Nazioni Unite sulle armi da fuoco, Patto di Stabilit\u00e0 regionale piano di attuazione, il programma d'azione dell'ONU (PoA) e i Documenti OSCE sulle scorte di munizioni convenzionali.\nPolitica.\nPolitica interna.\nLe elezioni politiche che si sono tenute nel 2005 hanno portato alla seguente composizione del parlamento:\nIl risultato delle elezioni politiche del 5 aprile 2009 ha confermato l'egemonia politica del partito comunista. L'affluenza \u00e8 stata del 59,49%.\nI risultati elettorali non sono stati accettati dai partiti di opposizione che hanno violentemente manifestato, arrivando ad assaltare il parlamento stesso. La presidenza della UE ha per\u00f2 confermato, sulla base del rapporto della International Election Observation Mission (IEOM) che le stesse elezioni sono state effettivamente libere e pluraliste.\nDopo le elezioni parlamentari di aprile e dopo le proteste civili, il clima in Moldavia divenne molto polarizzato. Il Parlamento della Moldavia non riusc\u00ec a eleggere un nuovo Presidente, e per questa ragione il Parlamento fu sciolto e si tennero le elezioni anticipate. Queste ultime furono vinte dal Partito dei Comunisti della Repubblica di Moldavia con il 44,7% dei voti, il che fece ottenere al PCRM 48 seggi, mentre i restanti 53 (sui 101 dell'Assemblea) andarono ai quattro partiti di opposizione. Per eleggere il Presidente del Parlamento e il Primo Ministro sono necessari 52 voti, mentre ne servono 61 (i tre quinti) per eleggere il Presidente della Moldavia. L'alleanza fu costituita dai seguenti partiti: Partito Liberale Democratico di Moldavia (18 seggi), Partito Liberale (15 seggi), Partito Democratico della Moldavia (13 seggi) e Alleanza Moldavia Nostra (7 seggi). L'8 agosto 2009, i quattro partiti moldavi giunsero a un accordo per creare una coalizione di governo per spingere il PCRM all'opposizione; il PCRM era al governo dal 2001. I leader dei quattro partiti \u2014 Vlad Filat, Mihai Ghimpu, Marian Lupu e Serafim Urechean \u2014 hanno firmato la dichiarazione di alleanza in 22 punti in una conferenza stampa sabato 8 agosto 2009.\nIl Partito Liberale Democratico di Moldavia, il Partito Liberale, Partito Democratico della Moldavia e Alleanza Moldavia Nostra si sono posti gli obiettivi di superare la crisi sociale ed economica, e di assicurare la crescita economica della nazione, reintegrando i territori, promuovendo l'integrazione europea, oltre che una politica estera bilanciata, consistente e responsabile.\nIl 5 settembre 2010 \u00e8 fallito il referendum istituzionale che, negli auspici dei suoi promotori e del governo filo-occidentale in carica, doveva sancire il passaggio a un sistema di elezione diretta del Capo dello Stato in luogo di quello indiretto attuale. I moldavi sono quindi tornati alle urne, per la terza volta in due anni, il 28 novembre 2010, riconfermando la coalizione filo-occidentale che ottiene 57 seggi contro 44 ottenuti invece dal PCRM.\nIl 23 aprile 2013 il presidente Nicolae Timofti ha nominato il vicepremier Iurie Leanc\u0103 del Partito liberal-democratico (Pldm) alla guida del governo. Il giorno prima la Corte costituzionale aveva invalidato il decreto con cui era stato incaricato Vlad Filat (Pldm). Accusato di corruzione, Filat \u00e8 stato costretto a dimettersi dopo una mozione di sfiducia, e per questo motivo secondo la Corte non pu\u00f2 essere nominato capo del governo.\nIl 18 febbraio 2015 il parlamento moldavo ha dato la fiducia al governo guidato da Chiril Gaburici. Il nuovo governo \u00e8 stato votato dal partito Liberal-democratico, dal partito Democratico e dal partito Comunista. Gaburici non ha invece ottenuto il sostegno del primo ministro uscente Iurie Leanca. Quest'ultimo negli anni scorsi ha governato il paese sostenuto da Liberal-democratici, Democratici e una parte dei Liberali ma per l'ex premier l'attuale maggioranza \u00e8 un \u201ccompromesso\u201d inaccettabile fatto con i comunisti. Il 12 giugno 2015 Chiril Gaburici si \u00e8 dimesso da primo ministro in seguito alla presunta falsit\u00e0 del suo diploma di laurea.\nIl 30 giugno 2015 Valeriu Strelet, vicepresidente del Partito liberal-democratico, \u00e8 stato nominato quale nuovo primo ministro del paese. \u00c8 stato sfiduciato il 29 ottobre successivo; il Presidente, seguendo la legge, ha provveduto a nominare primo ministro \"ad interim\" uno dei quattro vice premier, Gheorghe Brega.\nNel novembre 2014, la banca centrale moldava ha preso il controllo della Banca de Economii, il pi\u00f9 grande garante di prestiti del paese, e due istituzioni pi\u00f9 piccole, Banca Sociala e Unibank. Le indagini relative a queste tre banche hanno portato alla luce una rapina in larga scala per mezzo di prestiti fraudolenti ad entit\u00e0 commerciali controllate dall'oligarca moldo-israeliano Ilan Shor, di fondi del valore di circa 1 miliardo di dollari. La grande scala della truffa rispetto alle dimensioni dell'economia moldava e la disperazione che il denaro, ora ritenuto in conti bancari offshore, sar\u00e0 recuperato, si pensa che influenzino la politica del paese in favore del filorusso Partito Socialista. Nel 2015, Shor era ancora libero, dopo un periodo agli arresti domiciliari.\nDopo un periodo di instabilit\u00e0 politica e di intense proteste pubbliche, \u00e8 stato instaurato un nuovo governo presieduto da Pavel Filip nel gennaio 2016. In una successiva visita dell'UE, l'europarlamentare Petras Au\u0161trevi\u010dius ha commentato la crisi di fiducia che colpisce la Moldavia: \"Per rubare un miliardo di dollari! ... Hai bisogno di un sacco di borse per spostare quei soldi in giro... Spero che il nome delle persone coinvolte sia reso pubblico. ... La corruzione in Moldavia \u00e8 una malattia politica, una malattia diventata sistematica e che colpisce tutti i livelli di potere... Sta corrodendo il paese dall'interno\". Preoccupazioni simili sulla corruzione in tutto lo stato, l'indipendenza del sistema giudiziario e l'intransigenza del sistema bancario sono state espresse durante la visita; l'emittente tedesca Deutsche Welle ha anche sollevato preoccupazioni per la presunta influenza dell'oligarca Vladimir Plahotniuc sul governo di Pavel Filip.\nPolitica estera.\nNell'aprile del 1994 il parlamento della Moldavia ha approvato l'ingresso nella Comunit\u00e0 degli Stati Indipendenti.\nNel 1995 la Moldavia entra a far parte, prima fra le ex-repubbliche dell'Unione Sovietica, del Consiglio d'Europa. Oltre a far parte del programma Partnership for Peace della NATO, la Moldavia fa parte delle Nazioni Unite, dell'OSCE, del EAPC, del Fondo Monetario Internazionale, della Banca Mondiale e della Banca Europea per la Ricostruzione e lo Sviluppo. \u00c8 inoltre membro dell'Organizzazione Mondiale del Commercio.\nLa Moldavia \u00e8 uno degli stati membri fondatori del GUAM, un accordo di cooperazione con Georgia, Ucraina e Azerbaigian. L'accordo inizialmente verteva principalmente sulla reciproca difesa, ma la Moldavia ha dichiarato sin dall'inizio il suo disinteresse per la parte concernente gli aspetti difensivi, puntando alla cooperazione nello scambio di informazioni, nel controllo delle frontiere, nel commercio, nei trasporti e nella politica energetica. Nel 2006 gli Stati membri hanno deciso di rinominare l'accordo in \"Organizzazione per la Democrazia e lo Sviluppo Economico - GUAM\".\nIl 12 ottobre 2010 ratifica lo Statuto di Roma divenendo Stato parte della Corte penale internazionale.\nL'8 novembre 2010 \u00e8 stato concluso con la Romania il Trattato sul regime delle frontiere di Stato, la collaborazione e l'assistenza reciproca in materia di confini.\nProblemi insoluti delle relazioni internazionali del paese sono:\nElezioni.\nIl 5 aprile 2009, due milioni e mezzo di cittadini moldavi sono andati a votare per eleggere i 101 rappresentanti del Parlamento nazionale. Una delegazione del Parlamento europeo si \u00e8 recata in Moldavia per controllare il corretto svolgimento delle elezioni. La delegazione ha parlato di \"una giornata ben organizzata, tranquilla e pacifica, in un'atmosfera di pluralismo, nonostante una serie di dubbi sulle procedure\". Dato che l'assemblea parlamentare eletta ad aprile non \u00e8 riuscita a eleggere il successore di Vladimir Voronin alla carica di Presidente della Moldavia, secondo la Costituzione si sono dovute tenere nuove elezioni parlamentari il 29 luglio 2009. Neanche il parlamento eletto nel luglio 2009 \u00e8 riuscito a eleggere un Presidente e, pertanto, secondo la Costituzione, sono state fissate nuove elezioni parlamentari il 28 novembre 2010. Le ultime elezioni politiche si sono tenute il 11 luglio 2021.\nEconomia.\nChiusa fra Ucraina e Romania \u00e8 la seconda pi\u00f9 piccola fra le ex-repubbliche sovietiche e la pi\u00f9 densamente popolata. L'industria occupa il 20% della forza lavoro, mentre l'agricoltura oltre un terzo, vista la fertilit\u00e0 dei terreni. Il PIL e l'Indice di sviluppo umano sono i pi\u00f9 bassi d'Europa, ma entrambi questi dati hanno fatto registrare negli ultimi tempi un apprezzabile aumento.\nIl clima favorevolmente influenzato dalla prossimit\u00e0 del Mar Nero ne fa un'area ideale per l'agricoltura e l'industria alimentare che infatti contribuiscono per circa il 40% del PIL. Sul fertile suolo del paese vengono coltivati grano, mais, avena, tabacco, barbabietole da zucchero, soia e orzo; pi\u00f9 marginali le produzioni di girasoli, nocciole, mele e frutta in genere. Buona diffusione hanno sia l'allevamento finalizzato alla produzione di carne sia la produzione di derivati del latte ed \u00e8 diffusa l'apicoltura.Notevole la produzione vinicola concentrata nella parte centrale e meridionale del paese; oltre a ottimi vini la Moldavia produce anche liquori e spumante.\nNel settore secondario (22% di addetti) le poche industrie esistenti (tessili, meccaniche, siderurgiche e chimiche) sono concentrate nella capitale e nelle citt\u00e0 di Tiraspol, Belcy e Tighina (Bendery). Come le altre repubbliche ex sovietiche anche la Moldavia sta attraversando un periodo di evoluzione verso diverse strutture sociali e di mercato. La rilevanza del settore privato \u00e8 gradualmente salita fino al 60% del PIL.Il settore terziario (42,2% di addetti) \u00e8 in fase di sviluppo, ma rimane debole; infatti la Moldavia \u00e8 tra i pi\u00f9 poveri paesi d'Europa.\nUna conseguenza di esso \u00e8 che la vita media di un abitante moldavo \u00e8 in diminuzione. Modesto \u00e8 il sistema di comunicazione sia stradale (12.000\u00a0km) sia ferroviaria (1.100\u00a0km); le vie navigabili interne assommano a soli 42\u00a0km.\nInoltre attualmente il paese sta attraversando una grave crisi economica che sta portando molti moldavi a emigrare. Si calcola che siano circa un milione i moldavi residenti all'estero.\nLa \"Banca Nazionale di Moldavia\" \u00e8 stata istituita nel 1991. A partire dal 29 novembre 1993 la valuta della Moldavia \u00e8 il Leu moldavo (codice ISO 4217: MDL).\nLa Moldavia ha firmato l'Accordo di Associazione (29 novembre 2013) e di Libero Scambio (\"DCFTA\", 27 giugno 2014) con l'Unione Europea. \u00c8 stato ratificato dal Parlamento della Moldavia il 2 luglio 2014 e dal Parlamento della UE il 13 novembre 2014. Tale Accordo \u00e8 entrato in vigore il 1\u00ba settembre 2014.\nAnche l'Ucraina, con date diverse, ha gi\u00e0 eseguito i suddetti passi formali con la UE. L'Accordo tra l'Ucraina e la UE \u00e8 entrato in vigore il 1\u00ba agosto 2016.\nL'Unione Europea e la Moldavia, che avevano siglato il DCFTA nel 2014, avevano gi\u00e0 da tempo espresso la volont\u00e0 di traghettare la Transnistria nell'area, attraverso la Moldavia, con cui era in vigore l\"'Autonomous Trade Preferences\" (ATP) per lo scambio di una quota di beni senza dazi. Ma Tiraspol aveva sempre sostenuto pi\u00f9 volte di non essere interessata al DCFTA (in scadenza a fine 2015), ma di puntare invece all'ingresso nell'Unione economica eurasiatica a guida russa.\nEssendo per\u00f2 la Transnistria un territorio 'incastrato' tra la Moldavia e l'Ucraina, tenuto conto della grave situazione economico-sociale in cui versa da alcuni anni (in qualit\u00e0 di sussidi circa 850 milioni di dollari ogni anno sono versati dalla Russia, pari a circa il 95% del proprio PIL), e contrariamente a proclami emessi in pi\u00f9 occasioni, a dicembre 2015 ha perci\u00f2 deciso di conformarsi alle richieste dell'Unione Europea e della Moldavia, in cambio dell'estensione del DCFTA. Nell'arco di due anni (2016-2017) dovr\u00e0 rimuovere i dazi sui prodotti europei, adeguarsi alle regole dell'Organizzazione mondiale del commercio in campi come la concorrenza, le norme doganali, la trasparenza nelle imprese, e introdurre l'IVA.\nCultura e tradizioni nazionali.\nPatrimoni dell'umanit\u00e0.\nAl 2021 un solo sito risulta iscritto nella Lista dei patrimoni dell'umanit\u00e0 dell'UNESCO: si tratta dell' Arco geodetico di Struve (2005).\nLa letteratura.\nIn ambito letterario nel XIX secolo spicca la figura del poeta tardo-romantico Mihai Eminescu, (rumeno nato a Boto\u0219ani, nella regione storica moldava), e ancora di Vasile Alecsandri, scrittore, appassionato di canzoni folkloristiche romene e Ion Creang\u0103, scrittore (nato nella regione storica di Moldavia della Romania), autore di novelle per ragazzi. Nel XX secolo si distinsero soprattutto il poeta Grigore Vieru che si occup\u00f2 in particolare di libri per bambini, Ion Druta, scrittore (nato a Horodiste, Moldavia), Spiridon Vangheli, anch'esso scrittore e Eugenia Bulat, poetessa.\nLa musica.\nLe \"Joc\" sono tipiche danze popolari. In ambito musicale molto noto il gruppo moldavo degli O-Zone in particolare per la canzone, pubblicata nel 2004, Dragostea din tei e ancora tra le cantanti spicca Natalia Barbu.\nGastronomia.\nLa cucina moldava si basa principalmente su ingredienti tipo carne di maiale, patate, legumi e vari cereali.\nSport.\nGiochi olimpici.\nLa Repubblica di Moldavia ha vinto le sue prime medaglie olimpiche ai Giochi olimpici di Atlanta 1996 con i canoisti Viktor Renejskij e Nicolae Juravschi che conquistarono il secondo posto nella categoria C2 500 m e con Serguei Moureiko che vinse il bronzo nella categoria 130 kg della Lotta greco-romana.\nLotta.\nNelle varie discipline sportive la Moldavia ha ottenuto vari risultati: ricordiamo, nel contesto, l'affermazione mondiale di Lukman \u017dabrailov, vincitore della medaglia d'oro per la Moldavia nel 1994 ai campionati mondiali di lotta disputatisi in Turchia. Sempre nella lotta la Moldavia ha conquistato la medaglia d'oro con Victor Ciobanu e Irina R\u00eengaci, ai mondiali di Oslo 2021.\nCalcio.\nCostituita nel 1991 dopo le vicende che fecero seguito alla scissione dell'URSS, la Nazionale di calcio della Moldavia ha, al momento, ottenuto in campo internazionale risultati modesti. Suo capocannoniere con 11 reti \u00e8 Serghei Cle\u0219cenco, attuale commissario tecnico della Nazionale moldava. La Divizia Na\u021bional\u0103 \u00e8 il massimo livello del campionato di calcio moldavo. Vi partecipano attualmente 8 formazioni. La squadra pi\u00f9 titolata \u00e8 lo Sheriff Tiraspol con 19 titoli oltre ad essere il primo ed unico club moldavo a qualificarsi alla fase a gironi della Champions League, nell'edizione 2021-2022."}
{"id": "44251", "revid": "767487", "url": "https://it.wikipedia.org/wiki?curid=44251", "title": "Alien\u00b3", "text": "Alien\u00b3 \u00e8 un film del 1992 diretto da David Fincher. \u00c8 il terzo capitolo della serie iniziata nel 1979 con \"Alien\" e proseguita con \"Aliens - Scontro finale\" (1986). Il film ha avuto un seguito: \"Alien - La clonazione\" (1997).\nTrama.\nAnno 2179. Sulla USS Sulaco, la nave con la quale il tenente Ellen Ripley, il caporale Hicks, la piccola Newt e l'ormai disattivato androide Bishop stanno tornando sulla Terra, avviene un cortocircuito che provoca un incendio e costringe la nave ad espellere un modulo di salvataggio dove sono contenute le capsule criogeniche per tentare un atterraggio di fortuna su un pianeta, Fiorina \"Fury\" 161, una colonia penale abitata solo da 25 detenuti con la sindrome 47,XYY, o Sindrome di Jacobs. Tutto questo avviene mentre l'equipaggio \u00e8 in ipersonno (durante l'espulsione delle capsule tuttavia, uno degli scanner rivela un Facehugger attaccato al volto di uno dei membri dell'equipaggio).\nAll'impatto con l'angusta superficie del pianeta sopravvive solo il tenente Ripley, che viene miracolosamente tratta in salvo: il caporale Hicks apparentemente morir\u00e0 in seguito allo sfondamento della sua capsula criogenica da parte di un palo che gli recider\u00e0 il cranio, mentre la piccola Newt morir\u00e0 in stato di incoscienza per annegamento dentro la sua capsula (che ha avuto un cortocircuito) e infine l'androide Bishop, gi\u00e0 disattivato e gravemente danneggiato, resta quasi totalmente distrutto in seguito all'atterraggio.\nRipley si riprende dallo stato di post-ibernazione e dalle ferite dell'incidente e apprende la notizia della morte dei suoi compagni di viaggio. Dopo aver visto delle bruciature da acido nel relitto della navetta con cui era atterrata, Ripley sospetta che uno Xenomorfo si sia intrufolato nella USS Sulaco e che poi sia atterrato insieme a loro su Fiorina 161. Pretende allora di vedere il cadavere di Newt, a cui era emotivamente legata (la considerava quasi una figlia) e convince il dottore a farle un'autopsia per vedere se \u00e8 stata infettata dallo Xenomorfo, ma dall'analisi non risulta nulla di anomalo.\nRipley chiede ed ottiene di far cremare i corpi di Hicks e Newt nella fornace della colonia penale, in modo che dai loro cadaveri non esca nessuno Xenomorfo eventualmente infiltratosi nei loro corpi. Durante il cordoglio funebre per\u00f2 il cane di uno dei detenuti, infettato dallo Xenomorfo presente nel modulo di salvataggio, muore dando alla luce una nuova forma di Xenomorfo quadrupede estremamente feroce e letale. Intanto Ripley deve stare rinchiusa nell'infermeria per non farsi vedere dagli altri prigionieri i quali non accettano le donne nella loro comunit\u00e0 e la loro religione cristiana radicale gli impone di non provare piaceri corporali. Inoltre, non avevano l'occasione di vedere una donna da molti anni. Durante il periodo trascorso in infermeria, il dottore le chiede cosa realmente cercasse nel corpo di Newt; Ripley non risponde, e per evitare ulteriormente la domanda consuma un rapporto sessuale con quest'ultimo. Intanto, uno dei prigionieri viene attaccato dallo Xenomorfo ormai evolutosi velocemente in un esemplare adulto, che lo acceca spruzzandogli acido in faccia, facendolo cadere in una enorme ventola d'aerazione dove viene fatto a pezzi dalle pale.\nRipley non \u00e8 del tutto convinta che il detenuto sia morto risucchiato da una ventola. Anzi, sospetta che sia proprio lo xenomorfo che la perseguita a uccidere i detenuti nella prigione, dove sono stati rinvenuti altri cadaveri pi\u00f9 un sopravvissuto che racconta di aver visto un \"drago\" ammazzare i suoi compagni. Ripley si convince che lo Xenomorfo sia reale e racconta tutto al capo della colonia penale Andrews, che per\u00f2 non le crede. La donna decide di controllare il computer di bordo della navetta di salvataggio e per farlo ha bisogno di un suo vecchio amico, l'androide Bishop. Pur di recuperare l'androide, Ripley esce fuori dai complessi dell'infermeria, rischiando di essere addirittura violentata da alcuni detenuti, venendo salvata in extremis dal capo religioso della prigione, Dillon, che ferisce gravemente i suoi aggressori a sprangate.\nRecuperato Bishop dall'immondizia, Ripley lo riattiva, anche se l'unica cosa che rimane del robot sono la testa, un braccio e una parte del torace. L'androide saluta felicemente Ripley, contento di rivedere la sua vecchia amica. Bishop si collega infine al computer di bordo della navetta e rivela a Ripley che, effettivamente, uno Xenomorfo sotto forma di uovo, deposto dalla Regina aliena, si era infiltrato nella navetta ed aveva causato un cortocircuito con l'acido uccidendo nell'ipersonno Hicks e Newt. Bishop, inoltre, rivela che gli eventi che sono accaduti sulla \"USS Sulaco\", durante il viaggio di ritorno, erano stati monitorati dalla Compagnia Weyland-Yutani e che gli uomini della Compagnia sanno sempre tutto quello che accade a bordo.\nDopo queste rivelazioni Bishop chiede a Ripley di essere scollegato per sempre, perch\u00e9, anche se lo riparassero, non sarebbe pi\u00f9 al 100% delle sue funzionalit\u00e0. Ripley acconsente alla richiesta del robot spegnendolo.\nRipley non riesce a capire come mai il dottore abbia il numero dietro alla nuca come tutti gli altri detenuti. Egli le confessa di aver involontariamente ucciso in stato di ebbrezza dei pazienti in passato, prescrivendo un'eccessiva dose di antidolorifici. Poco dopo questa confessione il dottore viene attaccato e ucciso dall'alieno. Quindi, lo Xenomorfo si avvicina minacciosamente a Ripley, ma la lascia misteriosamente in vita, dopodich\u00e9 trascina il corpo del dottore nei condotti. Ripley corre ad avvisare gli altri dello Xenomorfo ed assiste insieme a tutti i detenuti all'uccisione del capo della colonia penale, il quale viene trascinato nell'apertura dei condotti dell'aria e smembrato dalla creatura: i detenuti adesso si convincono dell'esistenza dello Xenomorfo. Tutti riuniti, i detenuti terrorizzati discutono il da farsi, domandando soprattutto a Ripley come affrontarlo. Ripley afferma di essere alquanto spaesata poich\u00e9 questo Xenomorfo agisce in modo diverso rispetto a quelli affrontati in passato (infatti questo Xenomorfo \u00e8 un Runner, generatosi da un cane) e sostiene che l'unica cosa che li terrorizzava era il fuoco. Ripley chiede se sia possibile isolare il settore, ma Aaron spiega che tutta la tecnologia della prigione \u00e8 fuori uso.\nIn seguito, la donna capisce di essere stata infettata durante l'ibernazione nella capsula criogenica sul modulo di salvataggio, e di essere quindi condannata a morire. \u00c8 probabile che il fatto di essere stata infettata in stato criogenico, abbia rallentato significativamente, lo sviluppo della creatura dentro di lei avendo pi\u00f9 giorni prima della sua nascita. Scopre inoltre, attraverso una scansione, che lo Xenomorfo che porta dentro di s\u00e9 \u00e8 una Regina Xenomorfa. Intanto, il vicecapo della colonia penale Aaron capta un messaggio della compagnia, secondo il quale una loro nave sarebbe atterrata entro poche ore su Fiorina 161 per prelevare il tenente Ellen Ripley e che avrebbero dovuto mantenerla in \"quarantena totale\".\nI prigionieri, guidati dal risoluto Dillon e da Ripley, tentano con vari stratagemmi di imprigionare ed uccidere lo Xenomorfo, ma falliscono al primo tentativo: di fatto, una massiccia esplosione di quinitricetilina causa almeno dieci morti tra i detenuti. Allora decidono di attirarlo usando come esca Ripley e di imprigionarlo dentro un pistone della fonderia, dove sarebbe stato colato del piombo fuso. A seguito di un piano caotico, ma ben architettato, e del sacrificio di tutti i detenuti, compreso Dillon che perisce nel piombo fuso, lo Xenomorfo assassino dapprima riesce a liberarsi dalla colata rovente di piombo, ma quando poi Ripley, braccata dall'alieno gli rovescia addosso l'acqua, la forte escursione termica lo fa scoppiare in mille pezzi e viene finalmente ucciso. Gli unici sopravvissuti sono Morse, Aaron e Ripley.\nIntanto la nave della Compagnia atterra sul pianeta e l'equipaggio raggiunge Ellen Ripley nella fonderia.\nTra il personale della compagnia, Ripley incontra il dottor Michael Bishop Weyland, che dichiara di essere il costruttore dell'androide. Costui tenta in vari modi di convincere Ripley ad andare con loro, perch\u00e9 solo la Compagnia potrebbe salvarla, congelandola ed estraendole chirurgicamente l'embrione Xenomorfo che si trova dentro di lei. Il tenente \u00e8 molto riluttante a seguire i dottori della compagnia, perch\u00e9 in cuor suo ha capito che il loro intento non \u00e8 affatto di salvarla, ma di usare lo Xenomorfo per scopi militari.\nDopo il ferimento di Morse da parte di uno dei soldati, Aaron colpisce con una chiave inglese il Dottor Bishop e viene ucciso dagli uomini della compagnia. Ripley, rivelate le vere intenzioni della Weyland-Yutani, decide di gettarsi nella fonderia, lasciando esterrefatti gli uomini e i dottori della compagnia. Questi ultimi, in questo modo, perdono la grande occasione di studiare lo Xenomorfo. Mentre precipita verso il metallo fuso, l'alieno esce dal torace ma viene trattenuto con le mani da Ripley finendo ucciso con lei nel metallo fuso.\nLa colonia penale, senza pi\u00f9 nessun prigioniero (tranne Morse, che viene portato via), viene chiusa e smantellata. Il film termina col messaggio di Ripley registrato dopo la vicenda della \"USS Nostromo\", che si ripete incessantemente dentro il relitto della scialuppa di salvataggio della \"USS Sulaco\".\nProduzione.\nLo sviluppo della sceneggiatura e la produzione di \"Alien\u00b3\" sono state tra le pi\u00f9 lunghe e travagliate dell'intero franchise dedicato allo xenomorfo introdotto dal film di Ridley Scott. Inizialmente la stesura dello script viene affidata al celebre scrittore di fantascienza William Gibson, colui che ha contribuito a definire il genere cyberpunk a livello letterario. Tra il 1984 e il 1988 \u00e8 gi\u00e0 stata pubblicata la sua prima grande serie di romanzi: \"La trilogia dello Sprawl\" (o \"trilogia dell'agglomerato\"), destinata a dargli fama e successo presso gli appassionati di fantascienza. In questo stesso periodo viene avvicinato da Walter Hill, David Giler e Gordon Carroll che gli affidano l'arduo compito di creare una storia sequel all'Aliens di James Cameron. La storia prevede un basso profilo per l'eroina Ellen Ripley in quanto rimangono in vita il marine Hicks, la bambina Newt e Bishop che assumono un ruolo pi\u00f9 rilevante. Inoltre il possesso della creatura aliena scatena una disputa politica tra l'onnipotente corporazione Weyland-Yutani (che ne vuole fare un'arma biologica) e un gruppo di pianeti socialisti che sono denominati \"Unione dei Popoli Progressisti\". Lo sciopero degli sceneggiatori offre la giusta scusa ai produttori per cestinare lo script di Gibson, al quale seguiranno diverse stesure per un totale di otto sceneggiatori coinvolti. La visione dello xeno-universo del padre del cyberpunk vede la luce come limited-series a fumetti pubblicata dalla casa editrice statunitense Dark Horse Comics tra il 2018 e il 2019. Il titolo dell'opera \u00e8 \"William Gibson's Alien\u00b3\" e l'adattamento \u00e8 curato da Johnnie Christmas, autore sia dei testi che dei disegni. In Italia viene pubblicata dalla SaldaPress sul mensile a fumetti \"Aliens\" nei nn.30-32 distribuiti tra settembre e novembre 2019.\nSubentr\u00f2 allora Eric Red, sceneggiatore di \"The Hitcher - La lunga strada della paura\" (1986) e di \"Il buio si avvicina\" (1987), il quale affianc\u00f2 l'allora esordiente Renny Harlin, regista che sarebbe in seguito divenuto famoso per \"58 minuti per morire - Die Harder\" (\"Die Hard 2\", 1990) e \"Cliffhanger - L'ultima sfida\" (1993). Red tuttavia ebbe dei contrasti con i produttori, mentre il regista non era soddisfatto di come stava procedendo la lavorazione del film: entrambi abbandonarono la produzione.\nFu la volta di David Twohy, che nel 2000 scriver\u00e0 e diriger\u00e0 \"Pitch Black\". Twohy, come Eric Red prima di lui, scrisse una sceneggiatura priva del personaggio di Ellen Ripley, mentre la Fox voleva assolutamente la presenza di Sigourney Weaver nel terzo episodio. Cos\u00ec, all'insaputa di Twohy, i produttori incaricarono Vincent Ward e John Fasano di scrivere una sceneggiatura con protagonista Ripley. Quando Twohy venne informato da un giornalista, si sent\u00ec tradito ed abbandon\u00f2 la produzione, sebbene la Fox gli avesse assicurato che la sceneggiatura di Ward e Fasano fosse pensata per \"Alien 4\".\nIntanto John Fasano aveva abbandonato il progetto per dedicarsi alla sceneggiatura di \"Ancora 48 ore\": Greg Pruss prese il suo posto. Nel frattempo nei Pinewood Studios di Londra i preparativi per il film erano iniziati, anche se non c'era ancora una sceneggiatura ufficiale. La Fox cominci\u00f2 ad avere problemi con Vincent Ward: la sua visione del film era troppo costosa per essere realizzata. I dissapori portarono l'autore ad abbandonare il film, cos\u00ec come anche Greg Pruss (che comunque non lavor\u00f2 pi\u00f9 nel cinema).\nIl fatto che come regista venisse scelto l'allora inesperto David Fincher, qui al suo primo lungometraggio con solo esperienza di videoclip non ha aiuto uno sviluppo coerente del progetto. Anche Larry Ferguson, sceneggiatore di \"Beverly Hills Cop 2\", mise le mani sulla sceneggiatura ma la sua visione lasci\u00f2 delusi sia Fincher che la Weaver: tutto si ferm\u00f2 di nuovo.\nWalter Hill e David Giler vennero chiamati d'urgenza per cercare di risollevare la situazione. Presero alcuni elementi della sceneggiatura di Twohy e li mischiarono con quella di Ward e Fasano. Il tutto pass\u00f2 per le mani di un nuovo sceneggiatore, Rex Pickett, che miscel\u00f2 ulteriormente le varie sceneggiature. Alla fine il film venne girato con questa sceneggiatura spuria. Tuttavia nelle sale \u00e8 uscita una versione abbondantemente tagliata del film, cos\u00ec che la storia \u00e8 stata ulteriormente modificata, e questo spiega le grandi differenze tra la versione cinematografica e quella \"director's cut\". James Cameron \u00e8 rimasto profondamente deluso da Alien\u00b3, affermando che i produttori di tale film hanno stravolto la storia tagliando fuori i personaggi che erano comparsi nel secondo episodio della saga.\nI crediti del film presentano Vincent Ward come ideatore della storia, Dan O'Bannon e Ronald Shusett come ideatori dei personaggi, Walter Hill, David Giler e Larry Ferguson come sceneggiatori. Stranamente non viene citato David Twohy, sebbene sia sua l'idea del pianeta trasformato in colonia penale.\nDistribuzione.\nEdizioni home video.\nSolo nel 2003, a 10 anni dall'uscita nei cinema ed in occasione del cofanetto per l'home video \"Alien Quadrilogy\", il film venne ripresentato al pubblico nella sua interezza, con le tante scene tagliate o cambiate rimesse insieme. Alcune delle scene hanno subito dei cambiamenti a livello estetico e stilistico: gli Stringifaccia vengono mostrati in modo diverso dai precedenti film, uno di essi viene perfino trovato (alcune immagini si potevano vedere nei materiali pubblicitari dell'epoca), il primo Alien non viene fuori da un cane, ma da un bovino e la morte di Ripley presenta un'inquadratura pi\u00f9 ravvicinata. In tutto sono 31 scene, 30 eliminate pi\u00f9 un finale alternativo (nessuna nascita del queenbuster quando Ripley si getta nella fornace della fonderia).\nQuesta versione estesa della pellicola, denominata \"Assembly Cut\", sebbene non venga considerata una vera e proprio director's cut, in quanto non vide la diretta collaborazione di Fincher, \u00e8 stata accolta in maniera pi\u00f9 positiva rispetto alla controparte da sala, in quanto, bench\u00e9 il film sia ancora ritenuto inferiore rispetto ai suoi predecessori, ha un maggiore impatto in termini di contenuti e sviluppo sui personaggi.\nAccoglienza.\nIl film ha ricevuto recensioni miste. Il sito aggregatore di recensioni Rotten Tomatoes riporta che il 44% delle 57 recensioni professionali ha dato un giudizio positivo sul film, con un voto medio di 5,3 su 10 e il consenso: \"\"Alien\u00b3\" prende rischi ammirevoli con la mitologia del franchise, ma troppo pochi pagano in un sequel scarsamente sceneggiato la cui grafica elegante non \u00e8 sufficiente per ravvivare una mancanza di emozioni autentiche.\" Su Metacritic il film riceve un punteggio medio di 59 su 100 basato su 20 critiche.\nUna parte del film che suscit\u00f2 parecchie critiche negative da parte dei fan e dei critici fu la decisione della morte di Hicks e Newt nella scena d\u2019apertura. L'attore Michael Biehn e il regista del capitolo precedente James Cameron non apprezzarono tale scelta; Mark Schultz, autore di alcuni fumetti della saga, la defin\u00ec \"uno schiaffo ai fan che si erano affezionati a quei personaggi. Per\u00f2, d'altra parte [...] mi sento quasi di ammirare l\u2019audacia del film nel provocare 'l'attesa dell\u2019inatteso'. Ma, in ogni caso, ammetto che mi ha egoisticamente infastidito che, con Alien\u00b3, le mie storie non rientrassero pi\u00f9 nel canone ufficiale.\"\nLo stesso regista David Fincher ha rinnegato il film; in un'intervista al \"The Guardian\" nel 2009, ha affermato: \"Nessuno lo odiava pi\u00f9 di me; ad oggi, nessuno lo odia pi\u00f9 di me\". Fincher ha attribuito l'insuccesso della pellicola ai produttori, che gli imposero scarsa fiducia e libert\u00e0 creativa.\nAdattamenti.\nUn romanzo basato sulla sceneggiatura (contenente molte delle scene tagliate, poi rimontate nell'edizione speciale) fu scritto da Alan Dean Foster e la Dark Horse Comics pubblic\u00f2 una mini-serie di tre numeri, contenente l'adattamento a fumetti della pellicola.\nNel settembre del 2019 la Dark Horse Comics pubblic\u00f2 una mini-serie di cinque numeri ed un audiolibro con le voci di Lance Henrisken e Michael Biehn, rispettivamente nei panni di Bishop e Hicks dopo oltre trent'anni, basati sulla sceneggiatura non utilizzata di William Gibson con il titolo di \"Alien3: the unproduced screenplay\".\nVennero pubblicati quattro videogiochi d'azione direttamente ispirati al film:"}
{"id": "44255", "revid": "1665365", "url": "https://it.wikipedia.org/wiki?curid=44255", "title": "Congettura", "text": "Una congettura (dal latino \"coniect\u016bra\", dal verbo \"con\u012bcere\", ossia \"interpretare, dedurre, concludere\") \u00e8 un'affermazione o un giudizio fondato sull'intuito, ritenuto probabilmente vero, ma non ancora rigorosamente dimostrato, cio\u00e8 dunque relegato solamente a rango di ipotesi.\nUso nel mondo classico.\nPlatone usa il termine eikasia \u03b5\u03b9\u03ba\u1f70\u03c3\u03b9\u03b1, (normalmente tradotto come congettura)\nGli stoici invece sostennero che il \u00absapiens nihil opinari\u00bb (\"sapiente deve sempre esprimersi per certezze\"), non deve procedere per congetture. A questa asserzione Cicerone ribatte che \u00abipsum sapientem saepe aliquid opinari quod nesciat\u00bb (\"\u00e8 proprio del sapiente spesso fare congetture su ci\u00f2 che ignora\").\nLa ripresa del termine.\nNiccol\u00f2 Cusano, nel suo trattare sistematicamente della relazione tra noto e ignoto, d\u00e0 particolare valore al sapere incompleto, ma spesso unico possibile e infine nobile, proprio della congettura.\nIl termine fu poi sovente utilizzato da Karl Popper, nel contesto della filosofia scientifica.\nIn matematica il termine trova un'applicazione quantomai appropriata: una congettura matematica \u00e8 infatti un enunciato formulato da uno o pi\u00f9 matematici che lo ritenevano probabilmente vero, per il quale non \u00e8 tuttora conosciuta una dimostrazione.\nCongetture famose.\nPrima della dimostrazione del 1995 di Andrew Wiles, una tra le pi\u00f9 famose congetture matematiche era l'ultimo teorema di Fermat - che veniva chiamata teorema, pur non essendo dimostrata, solo per motivi storici. Nel frattempo, fu dimostrato un caso speciale della congettura di Taniyama - Shimura, anch'essa, per molto tempo, un problema aperto; recentemente questa congettura \u00e8 stata completamente provata.\nTra le altre congetture famose si ricordano:\nIl programma di Langlands \u00e8 un'ampia rete di \"congetture unificatrici\" che collegano diversi sottocampi della matematica, per esempio la teoria dei numeri e la teoria della rappresentazione dei gruppi di Lie; alcune di queste congetture sono gi\u00e0 state dimostrate.\nControesempi.\nDiversamente dalle scienze empiriche, la matematica \u00e8 basata sulle verit\u00e0 dimostrabili; non si pu\u00f2 applicare la massima riguardo all'\"eccezione che conferma la regola\". Nonostante molte delle congetture famose siano state testate su intervalli di numeri astronomici (solitamente con l'aiuto del computer), ci\u00f2 non fornisce alcuna garanzia dell'inesistenza di un controesempio, che le confuterebbe immediatamente. Per esempio, la congettura di Collatz, che riguarda le sequenza di numeri generate da un certo algoritmo, \u00e8 stata verificata per tutti i numeri fino a 1.2 \u00d7 1012 (oltre un milione di milioni); tuttavia, essa mantiene ancora lo \"status\" di congettura. Stessa sorte per l'ipotesi di Riemann, per la quale sono state verificate miliardi di soluzioni, e resta comunque non provata.\nEsempi di congetture testate su una grande moltitudine di numeri senza trovare controesempi e che poi si sono rivelati falsi sono la Congettura di P\u00f3lya (il cui controesempio pi\u00f9 piccolo \u00e8 dell'ordine di un miliardo) e la congettura di Eulero.\nL'uso di congetture nelle dimostrazioni condizionali.\nA volte una congettura viene chiamata \"ipotesi\" quando viene utilizzata frequentemente come assunzione nella dimostrazione di altri risultati. Per esempio, l'ipotesi di Riemann \u00e8 una congettura della teoria dei numeri che consente (fra le altre cose) di effettuare stime molto precise sulla distribuzione dei numeri primi. Pochi teorici dei numeri mettono in dubbio la veridicit\u00e0 dell'ipotesi di Riemann (si dice che Atle Selberg sia scettico, e che lo sia stato anche John Edensor Littlewood). In anticipazione alla sua eventuale dimostrazione, molti matematici hanno sviluppato dimostrazioni che dipendono dalla verit\u00e0 di questa congettura. Esse sono chiamate dimostrazioni condizionali: le congetture assunte come vere fanno parte delle ipotesi della dimostrazione.\nQueste \"dimostrazioni\", tuttavia, dovrebbero essere messe da parte se si scoprisse che l'ipotesi di Riemann \u00e8 falsa (e discorso analogo vale per altre ipotesi meno note), per cui vi \u00e8 un notevole interesse nella verifica della verit\u00e0 o falsit\u00e0 di congetture di questo tipo. Vi \u00e8 qualcosa di dubbio riguardo alle dimostrazioni condizionali e a come debbano essere considerate in matematica: sono effettivamente utili? Tutto sommato esse debbono essere considerate come una delle numerose tecniche di \"risoluzione\" dei problemi: esse intendono \u00abridurre un problema a un altro che non sappiamo ancora risolvere\u00bb, contrariamente all'obiettivo (certamente pi\u00f9 proficuo e desiderabile) di ridurre un problema a un altro che \u00e8 gi\u00e0 stato risolto.\nCongetture indecidibili.\nLo sviluppo della logica matematica ha permesso di individuare sistemi assiomatici formali in cui fosse possibile rappresentare i ragionamenti matematici in modo meccanico e formale. In questo modo il problema di dimostrare o confutare una congettura matematica si traduceva nel problema di stabilire se da un certo gruppo di assiomi considerati appropriati fosse possibile dedurre formalmente l'enunciato che rappresenta la congettura o la sua negazione. Tuttavia questo tipo di approccio non sempre si \u00e8 rivelato adeguato. \u00c8 stato infatti dimostrato che una congettura famosa della teoria degli insiemi nota come ipotesi del continuo - che tenta di accertare la cardinalit\u00e0 relativa di certi insiemi infiniti - \u00e8 indecidibile (o indipendente) dall'insieme generalmente accettato di assiomi della teoria degli insiemi. \u00c8 dunque possibile adottare questa affermazione, o la sua negazione, come un nuovo assioma in maniera consistente con gli assiomi di Zermelo-Fraenkel (cos\u00ec come possiamo aggiungere il postulato delle parallele di Euclide agli altri assiomi della geometria o la sua negazione ottenendo in entrambi i casi teorie coerenti)."}
{"id": "44257", "revid": "6923", "url": "https://it.wikipedia.org/wiki?curid=44257", "title": "EMac", "text": "LeMac (abbreviazione di \"education Mac\") \u00e8 un computer all-in-one prodotto da Apple Inc. dal 2002 al 2005, si basa sul processore PowerPC G4 nelle sue versioni 7450, 7455, 7447 e 7457.\nCome l'iMac G3 di cui riprendono parte del design sono in policarbonato bianco lucido. Gli eMac differenziano dall'adozione del pi\u00f9 prestante processore PowerPC G4 e l'uso di un monitor crt da 17 pollici.\nVersioni.\neMac (inizio 2002).\nApple introduce gli eMac nell'aprile del 2002 come alternativa a basso costo del nuovo iMac LCD. Inizialmente li rende disponibili solo per gli utenti scolastici, anche se un mese dopo modifica l'iniziale divieto e li rende disponibili anche a grande pubblico.\nLe caratteristiche degli eMac sono: uno schermo CRT piatto da 17 pollici, 128\u00a0MB di memoria RAM, un processore G4 funzionante a 700 o 800\u00a0MHz una scheda grafica nVidia GeForce2 MX e due altoparlanti stereo da 16 watt integrati. Il prezzo al pubblico andava da $1099 a $1499 a seconda del modello. La soglia di prezzo copriva perfettamente la fascia di prezzo lasciata vuota dagli iMac, infatti il vecchio iMac costava $799 mentre il nuovo iMac LCD costava $1499.\neMac (met\u00e0 2003).\nApple dismette la linea dei vecchi iMac nel marzo 2003 e a maggio dello stesso anno aggiorna gli eMac e ne riduce il prezzo portandoli nella fascia di prezzo dei vecchi iMac. La revisione porta la frequenza fino a 1\u00a0GHz, ed elimina quello a 700\u00a0MHz. La scheda grafica viene aggiornata. Viene installata una ATI Radeon 7500.\neMac (fine 2003).\nLa linea eMac viene nuovamente rivista nell'ottobre del 2003. Il modello a 800\u00a0MHz viene eliminato e il modello a 1\u00a0GHz viene deprezzato. Viene aggiunta la possibilit\u00e0 di chiedere il SuperDrive come opzione in modo da poter masterizzare i DVD.\neMac (inizio 2004).\nL'ultima versione dell'eMac \u00e8 stata messa in commercio nell'aprile del 2004 e include RAM DDR SDRAM e un processore pi\u00f9 veloce, da 1,25\u00a0Ghz prima e da 1,42\u00a0Ghz poi.\neMac (met\u00e0 2005).\nLa linea eMac \u00e8 stata dismessa il 12 ottobre 2005, per poi essere ripresentata il 5 luglio 2006 come una versione dell'iMac da 17\" depotenziata e mancante di alcune caratteristiche quali il bluetooth e l'Apple Remote."}
{"id": "44264", "revid": "2014155", "url": "https://it.wikipedia.org/wiki?curid=44264", "title": "Giustiniano II Rinotmeto", "text": "Fu Basileus dei Romei in quanto figlio di Costantino IV e di Anastasia, fu l'ultimo rappresentante della dinastia eracliana. A lui si deve tra l'altro la definitiva unificazione degli uffici di imperatore e di console, cui consegu\u00ec l'effettiva abolizione del secondo titolo.\nPrimo regno.\nPolitica estera.\nGiustiniano sal\u00ec al trono nel 681, associato dal padre quale co-imperatore, rimanendo, alla morte di questi nel 685, quale unico sovrano all'et\u00e0 di sedici anni. Sposatosi con Eudocia, grazie alle vittorie del padre egli ereditava un regno sicuro, con una stabile situazione nelle province orientali. Approfittando delle guerre civili che avevano indebolito il califfato islamico, Giustiniano II invi\u00f2 lo strategos Leonzio a sottomettere Armenia e Iberia, che divennero protettorati bizantini.\nNel 686 Giustiniano ricevette ambasciatori dal califfo omayyade Abd al-Malik per il rinnovo della pace alle seguenti condizioni:\nGiustiniano II accett\u00f2 le condizioni di pace, e immediatamente 12.000 Mardaiti vennero rimossi dal Libano e deportati in Armenia. Secondo Teofane, ci\u00f2 indebol\u00ec l'Impero perch\u00e9 \u00abtutte le citt\u00e0... da Mopsuestia alla Quarta Armenia, che sono ora popolate dagli Arabi, a quell'epoca erano state indebolite e spopolate dagli attacchi dei Mardaiti. Dopo che vennero trapiantati, lo stato ha cominciato a soffrire ogni sorta di mali per opera degli Arabi fino a oggi.\u00bb Per Ostrogorsky invece ebbe effetti anche positivi, rientrando in quella politica di deportazioni di popolazioni (per esempio gli Slavi) all'interno dell'Impero, volta a popolare le regioni desolate e a rinforzare l'esercito. Nei fatti, i Mardaiti furono insediati nel tema dei Carabisiaci, dove servirono nella flotta come rematori permanenti.\nLa sostanziale tranquillit\u00e0 sui confini orientali permise a Giustiniano di rivolgersi ai Balcani, invasi dalle trib\u00f9 degli Slavi: trasfer\u00ec la cavalleria dall'Anatolia alla Tracia e tra il 688 e il 689 sconfisse i Bulgari in Macedonia, entrando trionfalmente a Tessalonica, la seconda citt\u00e0 dell'impero in Europa. Gli sconfitti vennero deportati in Anatolia, pi\u00f9 precisamente nell'Opsikion, dove andarono a costituire una forza militare di 30000 uomini. Tuttavia, secondo Teofane, durante il viaggio di ritorno, l'esercito fin\u00ec in un'imboscata dei Bulgari e sub\u00ec alcune perdite, che comunque non cancellarono il successo della spedizione.\nVittorioso, l'imperatore pens\u00f2 quindi di rivolgersi contro gli Arabi, rompendo incautamente la pace con il pretesto che gli Arabi si rifiutavano di coniare le monete che inviavano all'Imperatore come tributo raffigurando Cristo, come in quelle bizantine. L'Imperatore aveva infatti da poco fatto coniare un nuovo tipo di nomismata, in cui nelle due facce vi erano il volto dell'Imperatore e, per la prima volta, quello di Cristo; comprensibilmente, gli Arabi, che dovevano versare il tributo in monete bizantine, si rifiutarono di raffigurare nelle monete inviate come tributo il volto di Cristo, e conseguentemente l'Imperatore rifiut\u00f2 le monete senza il volto di Cristo, minacciando la guerra. Il califfo gli consigli\u00f2 di non rompere la pace, ma piuttosto di accettare le nuove monete arabe che inviategli come tributo, ma l'Imperatore non segu\u00ec il consiglio e ruppe la pace. Nel 692 form\u00f2 un esercito formato da 30.000 slavi che aveva deportato in Anatolia nel corso delle campagne nei Balcani, e mise al capo di questo esercito un certo Neboulos. I due eserciti si scontrarono a Sebastopoli: inizialmente, secondo il resoconto di Teofane, gli Arabi sembravano sul punto di essere sconfitti, ma poi l'esito si capovolse grazie all'oro con cui il califfo arabo corruppe 20.000 slavi dell'esercito bizantino, convincendoli a passare dalla sua parte. Secondo Teofane, per rappresaglia, l'Imperatore fece massacrare gli altri Slavi presso Leukate, ma Ostrogorsky ritiene inattendibile questa notizia. La sconfitta subita fu la cagione della perdita dell'Armenia: Sabbatios, principe dell'Armenia, infatti, dopo la sconfitta di Sebastopoli, si sottomise agli Arabi.\nPolitica religiosa.\nFrattanto, l'imperatore convoc\u00f2 a Costantinopoli il cosiddetto concilio in Trullo, o Quinsesto, cos\u00ec detto perch\u00e9 pensato come completamento del Quinto Concilio Ecumenico del 553 e del Sesto Concilio del 680; esso, oltre a vietare i residui riti pagani (come la festa dei \"Brumalia\" e il cantare inni in onore di Dioniso durante la vendemmia), prese decisioni in contrasto con la Chiesa di Roma, come ad esempio che i gi\u00e0 sposati che decidevano di diventare sacerdoti potevano continuare la loro vita coniugale, e il divieto di digiunare il sabato. Le decisioni del concilio causarono un aperto scontro con la Chiesa di Roma e Giustiniano invi\u00f2 Zaccaria a Roma per arrestare papa Sergio I. Ma l'uso della forza fall\u00ec, perch\u00e9 impedito dalla ribellione delle truppe romane, ravennati e della Pentapoli: narra il Liber Pontificalis, l'inviato dell'Imperatore, temendo di essere linciato dall'esercito si nascose sotto il letto del Papa implorandogli piet\u00e0. Tale fatto rappresent\u00f2 una novit\u00e0, in quanto per la prima volta un imperatore non era riuscito a far valere la propria forza sul pontefice, formalmente a lui subordinato.\nPrima deposizione.\nIl crescente risentimento per il rapace fiscalismo e per lo sperpero di risorse attuato dagli agenti di Giustiniano, Stefano e Teodoto, per la realizzazione di costose opere edilizie e nel mantenimento del sontuoso stile di vita della corte, port\u00f2 a un forte malcontento nei confronti di Giustiniano II. Il supervisore dei lavori edilizi eunuco Stefano il Persiano e l'abate Teodoto sono accusati dai cronisti Teofane e Niceforo di aver commesso diverse iniquit\u00e0 a danni del popolo. Teodoto in particolare, oltre a riscuotere le tasse in modo rude e crudele, confisc\u00f2 le loro propriet\u00e0 a diversi dignitari di stato, amministratori e uomini preminenti della capitale. Inoltre anche il prefetto, per ordine dell'Imperatore, ne imprigion\u00f2 alcuni, riporta Teofane, anche per anni. Tutto ci\u00f2 non fece che provocare un forte malcontento nei confronti dell'Imperatore. Teofane narra un aneddoto:\nNel 695 una grave rivolta scoppi\u00f2 a Costantinopoli: erano emerse voci che Giustiniano volesse uccidere addirittura tutta la popolazione di Costantinopoli, a cominciare dal patriarca, e che avesse ordinato a un certo Stefano Rhousios di fare ci\u00f2. Un certo Leonzio, che, dopo essere stato imprigionato per tre anni, era stato liberato e nominato strategos dell'Ellade, mentre stava lasciando la capitale per imbarcarsi, fu convinto da alcuni suoi amici a rivoltarsi: si diressero al Praiterion, liberarono, dopo aver messo fuori combattimento il prefetto della citt\u00e0, i prigionieri rinchiusi l\u00ec dentro, e li armarono. L'esercito ribelle di Leonzio, composto da prigionieri armati, al grido di \"A tutti i cristiani! Tutti a Santa Sofia\", si diresse verso la chiesa. Qui ottenne il supporto del patriarca e di una grande folla che, inveendo contro l'Imperatore, cattur\u00f2 e condusse Giustiniano II all'ippodromo, dove venne deposto, privato del naso (un tipo di amputazione ricorrente in un sistema in cui la menomazione fisica risultava parametro sufficiente per precludere l'accesso al trono) ed esiliato a Cherson, in Crimea. Leonzio fu acclamato imperatore.\nEsilio.\nMentre nella capitale il breve regno di Leonzio veniva rovesciato nel 698 da Tiberio Apsimaro, ammiraglio della flotta, acclamato imperatore come Tiberio III, Giustiniano riusciva ad acquisire sempre maggiore influenza su Cherson, suo luogo di relegazione. Secondo i cronisti Teofane e Niceforo, nel corso del 702-703 le pubbliche dichiarazioni di Giustiniano di voler diventare di nuovo imperatore preoccuparono i proprietari terrieri locali che, timorosi che ci\u00f2 potesse davvero accadere, progettarono di ucciderlo o inviarlo all'Imperatore. Avvisato dei loro piani, Giustiniano fugg\u00ec riparando presso i Kazari, venendo entusiasticamente accolto dal khan Busir, che gli diede in sposa la sorella, alla quale venne imposto il nome bizantino di Teodora.\nGiustiniano si trasfer\u00ec quindi nella citt\u00e0 di Fanagoria, sulle rive del mar d'Azov. Da Costantinopoli, per\u00f2, l'imperatore Tiberio sobill\u00f2 Busir, in cambio di molti presenti, a consegnargli Giustiniano, o vivo o, in caso contrario, la sua testa, e questi accett\u00f2 di tradirlo. Busir invi\u00f2 quindi due ufficiali, Papatzys e Balgitzin, con l'ordine di assassinare il cognato. Questi, per\u00f2, avvisato dalla moglie Teodora, strangol\u00f2 con le proprie mani i due e raggiunse quindi a Cherson i suoi sostenitori, da dove ripart\u00ec diretto a Ovest attraverso il mar Nero.\nSi present\u00f2 quindi ai Bulgari, suoi antichi nemici, venendo accolto dal khan Tervel, che gli forn\u00ec tutta l'assistenza necessaria a riguadagnare il trono di Bisanzio, in cambio della promessa del titolo e dell'appannaggio di Cesare, della mano della figlia di Giustiniano, Anastasia, e di cessioni territoriali.\nNella primavera del 704, dunque, Giustiniano fu in grado di presentarsi sotto le mura di Costantinopoli, forte di 15.000 cavalieri bulgari. Non potendo per\u00f2 sperare di prendere la citt\u00e0 con la forza, penetr\u00f2 con pochi uomini le difese attraverso un condotto idrico che passava al disotto delle fortificazioni, congiungendosi con i suoi sostenitori all'interno della citt\u00e0. Nella notte le porte furono aperte e Giustiniano prese il controllo della citt\u00e0.\nSecondo regno.\nRompendo la tradizione che impediva l'incoronazione di chi portasse mutilazioni fisiche, Giustiniano indoss\u00f2 un naso d'oro e riprese il diadema imperiale. Tiberio e il predecessore Leonzio, prelevato dalle prigioni, vennero giustiziati assieme ad un gran numero di loro sostenitori. Il patriarca Callinico I, reo di aver incoronato Leonzio e Tiberio, venne accecato ed esiliato a Roma. L'intero impero fu dunque pervaso da un'ondata di crudeli repressioni.\nTornato imperatore, Giustiniano incoron\u00f2 Tervel quale Cesare, ottemperando a tutte le clausole del loro accordo. Contemporaneamente, stando alle cronache di Teofane Confessore e al \"Chronographikon syntomon\" del patriarca Niceforo I, invi\u00f2 nel 705 una flotta nel mar d'Azov per ottenere con la forza dal cognato Busir la restituzione della moglie Teodora, che egli ancora teneva in custodia. Una tempesta disperse per\u00f2 le navi di Giustiniano, ma Busir acconsent\u00ec comunque, domandando semplicemente all'imperatore di inviare degli emissari per scortarla. Quando la moglie giunse a Costantinopoli nel 706 recava con s\u00e9 il figlio di Giustiniano, Tiberio: incoron\u00f2 quindi la moglie col titolo di \"Augusta\" e pose il figlio quale co-imperatore, assicurandogli la successione.\nNel 708 Giustiniano ruppe l'accordo con Tervel, muovendo guerra ai Bulgari, apparentemente per riprendere i territori ceduti al momento dell'incoronazione; venne per\u00f2 sconfitto e bloccato ad Anchialo e quindi costretto a ritirarsi. La pace con Tervel venne rapidamente ricostruita, ma nel 709-711 gli Arabi attaccarono l'Asia minore, occupando la Cappadocia e molte fortezze della Cilicia, tra cui la citt\u00e0 di Tiana. Nonostante la temibile minaccia la resistenza di Giustiniano fu blanda, essendo l'imperatore pi\u00f9 interessato a reprimere i suoi oppositori a Cherson e soprattutto in Italia e a Ravenna. Ordin\u00f2 dunque a papa Costantino di piegarsi alle decisioni del concilio di Trullo, scatenando contemporaneamente 709 una spedizione punitiva nella Pentapoli, che si risolse in un massacro. L'anno successivo il pontefice giunse quindi a Costantinopoli, accogliendo alcune delle richieste dell'imperatore e ristabilendo le relazioni con la corte bizantina.\nL'imperatore si rivolse quindi alla riorganizzazione dello Stato, gettando le basi dell'organizzazione tematica dell'impero e appoggiando i diritti dei contadini liberi e dei piccoli proprietari, che costituivano il principale bacino di reclutamento per l'esercito.\nIl governo tirannico di Giustiniano provoc\u00f2 per\u00f2 una nuova rivolta contro di lui, partita da Cherson, dove era stato esiliato il generale Filippico Bardane, sostenitore dei monoteliti. La citt\u00e0 resistette contro le truppe inviate a reprimere la rivolta, che passarono in massa dalla parte dei ribelli. Filippico mosse quindi su Costantinopoli, assediandola. Giustiniano, dopo aver chiesto aiuti a Tervel contro l'usurpatore (3.000 soldati bulgari furono inviati come rinforzi), dal Ponto marci\u00f2 a tappe forzate per soccorrere la citt\u00e0, non riuscendo tuttavia a raggiungerla in tempo. Forte dell'appoggio degli oppositori di Giustiniano, terrorizzati all'idea del ritorno dell'imperatore, Filippico entr\u00f2 in citt\u00e0, venendo proclamato nuovo \"basileus\".\nGiustiniano venne arrestato e giustiziato ancora fuori dalla citt\u00e0 nel dicembre del 711 e la sua testa mozzata consegnata come trofeo a Filippico. Quando seppe dell'accaduto, la madre di Giustiniano cerc\u00f2 di portare al sicuro il nipote sedicenne e co-imperatore Tiberio, nel santuario di Santa Maria delle Blacherne, ma gli emissari di Filippico li raggiunsero e trascinarono il ragazzo, che si era disperatamente aggrappato all'altare, fuori dalla basilica, uccidendolo e ponendo cos\u00ec fine alla dinastia dei discendenti di Eraclio. La testa mozzata di Giustiniano venne in seguito inviata a Roma e Ravenna per essere esposta alla vista del popolo.\nBibliografia.\nFonti primarie\nFonti secondarie"}
{"id": "44268", "revid": "83531", "url": "https://it.wikipedia.org/wiki?curid=44268", "title": "Postulato di Bertrand", "text": "Il postulato di Bertrand afferma che per ogni intero \"n\" &gt; 3 esiste almeno un numero primo \"p\" tale che \"n\" &lt; \"p\" &lt; 2\"n\" \u2212 2. Una formulazione un po' pi\u00f9 debole ma pi\u00f9 concisa \u00e8: tra un numero \"n\" &gt; 1 ed il suo doppio esiste almeno un numero primo.\nQuest'affermazione fu congetturata nel 1845 da Joseph Bertrand (1822-1900). Lo stesso Bertrand verific\u00f2 la sua congettura per tutti i numeri minori di 3 \u00d7 106.\nLa prima dimostrazione completa della congettura fu data da Pafnuty Lvovich Chebyshev (1821-1894) nel 1850, per cui questo teorema \u00e8 anche chiamato teorema di Chebyshev. \nSrinivasa Ramanujan (1887-1920) diede un'altra dimostrazione e Paul Erd\u0151s (1913-1996) nel 1932 pubblic\u00f2 una dimostrazione pi\u00f9 semplice che utilizzava la funzione \u03b8(\"x\"), definita come:\ndove \"p\" \u2264 \"x\" varia tra i numeri primi; nella dimostrazione ha una certa importanza l'uso dei coefficienti binomiali. Vedi Dimostrazione del postulato di Bertrand per ulteriori dettagli.\nTeorema di Sylvester.\nIl postulato di Bertrand fu proposto per applicazioni ai gruppi di permutazione. Esso fu generalizzato da James Joseph Sylvester (1814-1897), che dimostr\u00f2 che, se \"n\"\u00a0&gt;\u00a0\"k\", tra i numeri della sequenza \"n\", \"n\"\u00a0+\u00a0\"1\", ..., \"n\"\u00a0+\u00a0\"k\"\u00a0\u2212\u00a01 vi \u00e8 un numero con un divisore primo maggiore di \"k\". Questo teorema fu dimostrato indipendentemente anche da Schur e da Erd\u0151s, che ne diede una soluzione semplice.\nTeoremi di Erd\u0151s.\nPaul Erd\u0151s dimostr\u00f2 che per ogni intero positivo formula_2, esiste un numero formula_3 tale che per ogni formula_4, ci sono almeno formula_2 primi compresi fra formula_6 e formula_7.\nErd\u0151s dimostr\u00f2 anche che esistono sempre due numeri primi \"p\" e \"q\" con \"n\" &lt; \"p\", q &lt; 2\"n\" per ogni \"n\"\u00a0&gt;\u00a06. Inoltre, uno di essi \u00e8 congruo ad 1 modulo 4, e l'altro \u00e8 congruo a \u22121 modulo 4.\nIl teorema dei numeri primi suggerisce che il numero di primi compresi fra \"n\" e 2\"n\" \u00e8 approssimativamente formula_8 quando \"n\" \u00e8 grande, e, in particolare, ci sono in questo intervallo molti pi\u00f9 numeri primi di quanti ne siano garantiti dal Postulato di Bertrand (o dalle generalizzazioni di Erd\u0151s). In altre parole, questi teoremi sono quantitativamente pi\u00f9 deboli rispetto al teorema dei numeri primi. Tuttavia, allo scopo di utilizzare il teorema dei numeri primi per dimostrare risultati come il postulato di Bertrand, \u00e8 necessario utilizzare delle limitazioni molto precise sull'errore del teorema dei numeri primi -- dobbiamo cio\u00e8 sapere qual \u00e8 la precisione garantita dal teorema dei numeri primi. Queste stime esistono ma sono molto difficili da dimostrare (e spesso sono certe solo per valori sufficientemente grandi di \"n\"). Al contrario, il postulato di Bertrand ha un enunciato molto semplice e pu\u00f2 essere dimostrato facilmente, ed \u00e8 valido anche per valori piccoli di \"n\". In aggiunta, il postulato di Bertrand fu dimostrato da Chebyshev molto prima del teorema dei numeri primi, e gode pertanto di notevole interesse storico.\nProblemi aperti.\nUna congettura simile ancora indimostrata (la congettura di Legendre) afferma che per ogni \"n\"\u00a0&gt;\u00a00, esiste un primo \"p\" tale che \"n\"2\u00a0&lt;\u00a0\"p\"\u00a0&lt;\u00a0(\"n\"+1)2, o, in altre parole, che tra due quadrati consecutivi esiste almeno un numero primo. Anche in questo caso, possiamo aspettarci, in virt\u00f9 del teorema dei numeri primi, che (per \"n\" grande) vi sia un numero di primi molto maggiore di 1, ma le stime dell'errore del teorema dei numeri primi non sono (e non possono essere) in questo caso sufficienti alla dimostrazione della congettura."}
{"id": "44270", "revid": "6923", "url": "https://it.wikipedia.org/wiki?curid=44270", "title": "Arusnati", "text": "Arusnati \u00e8 una popolazione italica dell'Italia settentrionale.\nIl popolo.\nIl popolo degli Arusnati abitava la Valpolicella in epoca romana e preromana. In epoca romana dipendevano da Verona, dopo la creazione del municipio, il tutto conservando una certa autonomia amministrativa (il \"Pagus Arusnatium\") e religiosa. Gli Arusnati erano localizzati in Valpolicella, partendo dalla parte nord del comune di Verona ed arrivando, secondo due ipotesi, sino alla chiusa di Ceraino o entrando in Vallagarina fino ad \"Ossenigo\", frazione di Dolc\u00e8, che \u00e8 l'ultimo paese della provincia di Verona al confine col Trentino.\nLe uniche tracce lapidarie sono custodite a Verona nel Museo Lapidario Maffeiano e a san Giorgio di Valpolicella nel museo annesso alla pieve longobarda del VII secolo d.C. (tra le meglio conservate del territorio veronese), luogo dove sono stati trovati frammenti di pi\u00f9 di 200 statuette votive in terracotta rappresentanti divinit\u00e0, offerenti, animali. \nLe prime testimonianze della presenza degli Arusnati in questa regione risalgono al V secolo a.C. Il popolo era prevalentemente dedito all'agricoltura (particolarmente rilevante la vitivinicoltura gi\u00e0 in epoca romana). Scavi effettuati presso la localit\u00e0 di San Giorgio (forse il centro religioso pi\u00f9 importante dell'area) e oggi visibili nel giardino antistante l'abside orientale della pieve, hanno riportato alla luce quello che doveva essere un laboratorio metallurgico, probabilmente risalente al IV secolo a.C., a testimonianza di un'attivit\u00e0 di lavorazione dei metalli di discreta importanza. Il laboratorio infatti dispone di un'area adibita a magazzino dei manufatti che dimostrerebbe che tale attivit\u00e0 produttiva non era destinata a soddisfare esclusivamente le esigenze di una ristretta comunit\u00e0 locale. Il ritrovamento di manufatti anche in rame, materia prima non disponibile in loco, dimostra che l'insediamento produttivo aveva rapporti di interscambio con altri centri pi\u00f9 distanti. Con il progressivo abbandono dell'attivit\u00e0 metallurgica questi laboratori furono in seguito utilizzati come abitazioni. In epoca romana, l'intera area era inoltre dedita alla cavatura e lavorazione della pietra, utilizzata in vari monumenti romani di Verona e di altre citt\u00e0 del nord Italia.\nIn epoca longobarda San Giorgio divenne \"curtis regia\" restando il centro del Pagus.\nL'autonomia amministrativa della zona fu ereditata anche dopo l'assimilazione e la fusione degli arusnati con altri popoli. Fino alla repubblica di Venezia la Valpolicella godette di un'ampia autonomia amministrativa.\nLe origini.\nI pi\u00f9 recenti studi sui reperti epigrafici rinvenuti nel territorio del \"pagus arusnatium\", collegherebbero la popolazione ed i suoi culti alla cultura etrusca, che sembra peraltro permeare varie sacche retiche abitanti l'area cisalpina (tra le fonti antiche, sia lo storico Tito Livio che Plinio il Vecchio attribuiscono ai reti origini etrusche). Lo stesso nome \"Arusnates \"potrebbe derivare da \"Aruns/Arruns, \"eroe della mitologia etrusca legato alla citt\u00e0 di Chiusi (lat. Clusium), potenza etrusca impegnata nella colonizzazione dell'Italia settentrionale attorno al VI-V secolo a.C.\nSecondo Girolamo Asquini (storico dell'Ottocento) sono di origini gallo-celtiche. Alla base di questa ipotesi sarebbe la tradizione (arrivata ai giorni nostri) della distribuzione delle fave. Le fave, che per prime sbucavano dal terreno primaverile dopo che il seme era stato sepolto nella terra, erano il simbolo della resurrezione, nell'antichissima credenza che le anime dei morti non perissero con il corpo. Oggi la \"Festa de le Fa'e (fave)\" di origine pagana arusnate si svolge nella seconda domenica di novembre.\nLa religione.\nAlcuni teonimi del pantheon arusnate sono del tutto singolari e difficilmente riconducibili in maniera certa ad altri culti o divinit\u00e0 italiche o romane. \nQuesta originale teonomia pu\u00f2 far pensare ad un culto arusnate di origine preromana (forse etrusca) ed ai sincretismi generatisi successivamente alla latinizzazione del territorio. Tuttavia, la molteplicit\u00e0 di influenze che vi si possono riscontrare, potrebbe essere dovuta alla specifica posizione geografica del pagus che si trovava all'incrocio di importanti vie di comunicazione tra differenti etnie (etrusca, retica, celtica, veneta). Questo potrebbe aver creato le condizioni per lo sviluppo di una religiosit\u00e0 contenente elementi di varia origine ed appartenenza, mantenutisi poi anche in et\u00e0 romana."}
{"id": "44272", "revid": "2194361", "url": "https://it.wikipedia.org/wiki?curid=44272", "title": "Accordi di Bretton Woods", "text": "Gli accordi di Bretton Woods sono stati un insieme di regole riguardanti le relazioni commerciali e finanziarie internazionali tra i principali paesi industrializzati del mondo occidentale. Essi furono il risultato di trattative tenutesi dal 1\u00ba al 22 luglio 1944 nella omonima localit\u00e0, nei pressi di Carroll, nel New Hampshire (la cosiddetta Conferenza di Bretton Woods), dur\u00f2 fino al 1971 sostituito con lo Smithsonian Agreement.\nIl sistema giuridico che ne scatur\u00ec consisteva in una serie di accordi per definire un sistema di regole e procedure per controllare la politica monetaria internazionale. Fu il primo esempio, nella storia umana, di un ordine monetario interamente negoziato, destinato a governare i rapporti monetari di stati nazionali indipendenti.\nStoria.\nI due progetti.\nLe basi politiche degli accordi di Bretton Woods vanno cercate nella forte presenza dello Stato nell'economia (banche e industria, sia in USA e URSS che in tutto il mondo industrializzato) e nella confluenza di circostanze chiave: le comuni esperienze negative degli stati nella grande depressione, la concentrazione di potere in un determinato numero di stati, la presenza di un potere dominante disposto ad assumere un ruolo di direzione/coordinamento ed in grado di svolgere tale ruolo.\nMentre ancora non si era spento il secondo conflitto mondiale, si prepar\u00f2 la ricostruzione del sistema monetario e finanziario, riunendo 730 delegati di 44 nazioni alleate per la conferenza monetaria e finanziaria delle Nazioni Unite (\"United Nations Monetary and Financial Conference\") al Mount Washington Hotel, nella citt\u00e0 di Bretton Woods (New Hampshire). Dopo un acceso dibattito, durato tre settimane, i delegati firmarono gli accordi di Bretton Woods.\nI progetti presentati furono quelli di Harry Dexter White, delegato degli Stati Uniti d'America e quello di John Maynard Keynes, delegato del Regno Unito. Il progetto di Keynes prevedeva la costituzione di una stanza di compensazione all'interno della quale i paesi membri avrebbero partecipato con quote rapportate al volume del loro commercio internazionale, in base alla media dell'ultimo triennio. La compensazione tra debiti e crediti avveniva tramite una moneta denominata Bancor. Il piano White prevedeva un ente sovranazionale, nel quale i paesi avevano un peso rapportato alla quota del capitale sottoscritto; essi avrebbero potuto accedere ai prestiti in proporzione a tale quota, in un sistema dollaro-centrico.\nGli accordi di Bretton Woods sono un compromesso tra i due piani, in cui ha avuto pi\u00f9 peso il piano White. Tali accordi prevedevano:\nIn pratica il sistema progettato a Bretton Woods era un \"gold exchange standard\", basato su rapporti di cambio fissi tra le valute, tutte agganciate al dollaro, il quale a sua volta era agganciato all'oro. Gli accordi di Bretton Woods favorirono un sistema liberista, il quale richiede, innanzitutto, un mercato con il minimo delle barriere. A differenza del sistema che lo precedette (Gold Standard), la mobilit\u00e0 dei capitali fu limitata, poich\u00e9 si era consci dell'enorme peso che essa ebbe nel determinare la crisi del '29. Quindi, anche se vi furono delle divergenze sulla sua implementazione, fu chiaramente un accordo per un sistema aperto.\nTutti gli accordi derivati direttamente o indirettamente da Bretton Woods non prevedevano un corretto controllo della quantit\u00e0 di dollari emessi, permettendo cos\u00ec agli USA l'emissione incontrollata di moneta, fatto contestato pi\u00f9 volte da Francia e Germania in quanto gli USA esportavano la loro inflazione, impoverendo cos\u00ec il resto del mondo.\nLa fine degli accordi.\nFino all'inizio degli anni '70, il sistema fu efficace nel controllare i conflitti economici e nel realizzare gli obiettivi comuni degli stati, sempre con le stesse immutate condizioni che l'avevano generato.\nIn seguito, la guerra del Vietnam e il programma di welfare chiamato Grande Societ\u00e0 fecero aumentare di molto la spesa pubblica statunitense e misero in crisi il sistema: di fronte all'emissione di dollari e al crescente indebitamento degli USA, aumentavano le richieste di conversione delle riserve in oro. Ci\u00f2 spinse il presidente statunitense Richard Nixon, il 15 agosto 1971, ad annunciare, a Camp David, la sospensione della convertibilit\u00e0 del dollaro in oro. Le riserve statunitensi si stavano pericolosamente assottigliando: il Tesoro degli USA aveva gi\u00e0 erogato oltre 12.000 tonnellate di oro. Nella gestione del Fondo Monetario Internazionale erano gi\u00e0 operativi i Diritti Speciali di Prelievo con un valore puramente convenzionale di un diritto speciale di prelievo per un dollaro.\nNel dicembre del 1971, il gruppo dei Dieci firm\u00f2 lo Smithsonian Agreement, che mise fine agli accordi di Bretton Woods, svalutando il dollaro e dando inizio alla fluttuazione dei cambi. Nel febbraio del 1973 ogni legame tra dollaro e monete estere venne definitivamente reciso e lo standard aureo fu quindi sostituito dal sistema di cambi flessibili.\n\u00c8 da notare che le istituzioni create a Bretton Woods, pur rivedendo i propri obiettivi, sopravvissero alla dismissione del sistema basato sul sistema aureo: il Fondo Monetario Internazionale e la Banca Mondiale continuano ad esistere tuttora, mentre il GATT fu sostituito nel 1995 dall'OMC (Organizzazione mondiale del commercio).\nDescrizione.\nLe caratteristiche principali di \"Bretton Woods\" erano due: \nIl piano istitu\u00ec sia il FMI sia la Banca internazionale per la ricostruzione e lo sviluppo (detta anche Banca mondiale). Queste istituzioni sarebbero diventate operative solo quando un numero sufficiente di paesi avesse ratificato l'accordo. Ci\u00f2 si realizz\u00f2 nel 1946. Nel 1947 fu poi firmato il GATT (\"General Agreement on Tariffs and Trade\" - Accordo generale sulle tariffe e il commercio) che si affiancava all'FMI ed alla Banca mondiale con il compito di liberalizzare il commercio internazionale."}
{"id": "44273", "revid": "1528507", "url": "https://it.wikipedia.org/wiki?curid=44273", "title": "Banca centrale", "text": "Le banche centrali sono istituti di emissione di diritto pubblico che si occupano di gestire la politica monetaria dei Paesi o delle aree economiche che condividono la medesima moneta come forma di pagamento.\nDi solito nascono su sollecitazioni di stati bisognosi di finanziare i propri deficit pubblici, ovvero la quota delle spese statali non coperte da imposizione fiscale, mediante l'emissione di titoli per dedicarsi successivamente all'emissione e alla gestione di moneta, anche al fine di impedire le frequenti crisi bancarie (con relative speculazioni) pi\u00f9 probabili in sistemi economici in cui veniva riconosciuto a pi\u00f9 banche private il diritto di emettere moneta.\nStoria.\nI precursori: \"monti\" e \"banchi pubblici\".\nNegli ultimi secoli del Medioevo si svilupparono istituzioni specializzate nel concedere prestiti al proprio Stato. Inizialmente ogni volta che lo stato chiedeva un prestito si formava una sorta di societ\u00e0, detta \"monte\" o \"compera\", fra i prestatori. Successivamente le societ\u00e0 costituite per i singoli prestiti furono riunite in una sola per ogni stato: sorsero in questo modo il Monte Comune di Firenze (1343) e la Casa di San Giorgio di Genova (1408).\nMonti del debito pubblico continuarono ad essere costituiti anche nei secoli successivi. Alcuni si trasformarono in banche e proseguirono l'attivit\u00e0 anche dopo che non fungevano pi\u00f9 da prestatori dello stato, come il Banco di Santo Spirito di Roma (1605) e il Monte dei Paschi di Siena (1624).\nNel Quattrocento i re d'Aragona permisero la costituzione delle \"Taulas de canvi\" di Barcellona (1401), Valencia (1407) e Gerona (1445) per raccogliere il denaro da prestare allo stesso re per le sue imprese di guerra e di pace.\nNelle \"taulas de cambi\" si ravvisano le prime \"banche pubbliche\", mentre i \"monti\" di per s\u00e9 non sono considerati tali, sebbene a vari monti fosse annesso, dalla fondazione o in seguito, un banco.\nAlla fine del Cinquecento vennero create le banche pubbliche di deposito e di giro per minimizzare i rischiosi trasferimenti di metalli preziosi: tutti i mercanti di una citt\u00e0 depositavano presso il \"banco\" il loro danaro in monete d'oro e d'argento. Al depositante veniva rilasciata una cedola, nota o \"biglietto di cartulario\", corrispondente al valore depositato e che poteva circolare all'ordine, cio\u00e8 essere trasferito mediante girata. Non si trattava ancora di vere banconote, in quanto il valore era quello della somma depositata e non circolavano al portatore.\nQuesti banchi pubblici erano organizzati a proprie spese dallo stato o dal municipio. \nCome evidenziato da Adam Smith, le banche pubbliche tenevano i loro conti in \"moneta di banco\", che era distinta dalla \"moneta corrente\" e della quale non sentiva le oscillazioni dovute alla svalutazione del titolo di metallo prezioso.\nAlla fine del Cinquecento \"banchi pubblici\" apparvero in tutta Italia: nel 1586 riprese l'attivit\u00e0 bancaria la Casa di San Giorgio di Genova, negli stessi anni furono fondate le Tavole pecuniarie di Messina (1587) e Palermo (1552), ma soprattutto nacquero il Banco della Piazza di Rialto di Venezia (1587) e il Banco di Sant'Ambrogio di Milano (1593); pochi anni pi\u00f9 tardi furono fondati i banchi annessi al monte di piet\u00e0 di Napoli ed al monte di Santo Spirito a Roma.\nAll'inizio del Seicento sul modello italiano furono costituiti \"banchi pubblici\" anche nelle citt\u00e0 portuali del Mare del Nord. La prima fu la \"Amsterdamsche Wisselbank\" di Amsterdam, fondata nel 1609. Questo istituto divenne la pi\u00f9 grande banca del mondo del Settecento. Nelle Province Unite furono successivamente aperti i banchi di Middelburg (1615), Delft (1621) e Rotterdam (1635).\nNel 1619 a Venezia fu fondato il Banco del Giro, che nel 1637 assorb\u00ec il Banco di Rialto in dissesto e divenne la nuova banca pubblica della citt\u00e0.\nNello stesso anno fu fondato anche il primo banco pubblico in Germania, la \"Hamburger Bank\", i cui conti erano tenuti in \"marchi di banco\" (\"Mark Banco\"), insensibili all'inflazione determinata dal corso dell'argento. Questa \"moneta di conto\" fu utilizzata dai mercanti di tutta la Germania per tenere la contabilit\u00e0.\nDue anni dopo, nel 1621, fu fondato anche il \"Banco Publico\" di Norimberga.\nLa nascita delle banche centrali.\nL'emissione di banconote in tagli fissi da parte delle \"banche pubbliche\" in Europa ebbe luogo per la prima volta nella seconda met\u00e0 del Seicento.\nUn primo tentativo di breve durata si ebbe nel 1661 da parte dello \"Stockholm Banco\". Questa emissione di cartamoneta era dovuta alla circostanza particolare della disponibilit\u00e0 di monete in Svezia. Infatti l'importazione di rame a basso costo aveva costretto la Corona svedese ad aumentare continuamente le dimensioni delle monete di rame per conservarne il valore in rapporto all'argento. Il peso raggiunto dalle nuove monete aveva, allora, convinto i commercianti a depositarle in banca in cambio di ricevute. Queste divennero vere e proprie banconote quando il governatore del Banco scolleg\u00f2 la quantit\u00e0 di banconote emesse dalle effettive riserve di metallo custodite. Tre anni dopo il Banco fall\u00ec in seguito all'artificiale offerta di moneta attraverso la stampa su larga scala di cartamoneta. Nel 1668 fu fondata una nuova banca centrale, la \"Riksens St\u00e4nders Bank\", che non emise banconote fino alla met\u00e0 dell'Ottocento.\nLa prima banca ad emettere banconote in modo costante fu la \"Bank of England\", fondata nel 1694. Essa fu fondata come societ\u00e0 fra 1.268 sottoscrittori di un grosso prestito allo Stato, necessario a ricostruire la flotta dopo la sconfitta di Capo San Vincenzo nella Guerra della lega di Augusta. \nLa societ\u00e0 si chiamava ufficialmente \"The Governor and Company of the Bank of England\" ed aveva un capitale di 1,2 milioni di sterline, sul quale lo Stato versava un interesse dell'otto per cento annuo.\nNel 1695 l'istituto ottenne anche il privilegio di emettere cartamoneta pagabile a vista al portatore. Le banconote erano inizialmente scritte a mano per un valore corrispondente all'importo depositato o prestato. Gradualmente si pass\u00f2 all'emissione di banconote di valore fisso, e dal 1745 furono stampate banconote standardizzate per valori da \u00a320 a \u00a31.000.\nIn Scozia furono fondate due banche d'emissione: la \"Bank of Scotland\" del 1696, sospetta di simpatie giacobite, e la \"Royal Bank of Scotland\" del 1727.\nIn Francia la nascita della banca nazionale fu molto pi\u00f9 travagliata. Nel 1674 fu fondata su ispirazione del ministro Colbert la \"Caisse de Pr\u00eats\", che per\u00f2 fall\u00ec nel 1680. Nel 1716 fu la volta della \"Banque G\u00e9n\u00e9rale\" di John Law, che nel 1719 ottenne la protezione reale e ribattezzata \"Banque Royale\": l'anno successivo l'istituto fu travolto da una memorabile bancarotta per aver stampato cartamoneta in eccesso. Nel 1776 fu fondata la \"Caisse d'escompte\", che dichiar\u00f2 bancarotta quando il Re non pot\u00e9 rimborsare i prestiti, nel 1793, in seguito al dissesto finanziario che port\u00f2 alla Rivoluzione francese. Nel 1800, per volont\u00e0 di Napoleone, nacque infine la \"Banque de France\" in forma di societ\u00e0 per azioni.\nIntanto, nel 1782 era stato fondato il \"Banco Nacional de San Carlos\" di Madrid, in forma di societ\u00e0 per azioni, progenitore del \"Banco de Espa\u00f1a\".\nAnche la creazione di una banca centrale negli Stati Uniti richiese pi\u00f9 di un secolo di tentativi insoddisfacenti.\nLa prima banca centrale con potere di emettere credito fu la prima banca degli Stati Uniti che Alexander Hamilton fond\u00f2 nel 1790 sotto impulso di Benjamin Franklin e che intendeva introdurre in America l'idea di sistema economico teorizzata da Leibniz. \nLa Banca era depositaria delle riserve auree, coniava moneta nelle quantit\u00e0 e modalit\u00e0 indicate della politica statunitense, e le conferiva a titolo gratuito al governo che poteva disporne per finanziare i vari capitoli della spesa pubblica.\nCreata il 25 febbraio 1791, grazie all'architetto James Hoban, venne posta sotto la guida di Alexander Hamilton (all'epoca segretario al Tesoro degli Stati Uniti), ed era stata istituita per un periodo di vent'anni. Al termine degli anni previsti si decise di non rinnovarla.\nQuando si torn\u00f2 al potere delle banche normali queste emisero valuta in quantit\u00e0 eccessive, creando molti disagi, questo poi obblig\u00f2 alla creazione di una nuova banca, la seconda banca degli Stati Uniti. Il nuovo istituto fu fondato nel 1816 e il 10 aprile ottenne il suo statuto.\nInizi\u00f2 ad operare nel febbraio del 1817 sino al gennaio del 1836 quando il Presidente degli Stati Uniti allora in carica Andrew Jackson decise di non rinnovarle il mandato.\nNel frattempo, nel 1794, il re di Napoli e Sicilia Ferdinando IV di Borbone, unificando gli otto istituti esistenti in un'unica struttura, fond\u00f2 il \"Banco Nazionale di Napoli\", futuro \"Banco di Napoli\".\nNel corso dell'Ottocento furono fondate la Banca di Finlandia (1812), la Banca dei Paesi Bassi (1814), la Banca di Norvegia (1816), la Banca Nazionale Austriaca (1816), la Banca nazionale danese (1818), la Banca del Portogallo (1846), la Banca nazionale del Belgio (1850), il Banco de Espa\u00f1a (1856), la Banca Ottomana (1856), la Banca statale dell'Impero Russo (1860), la Banca nazionale bulgara (1879), la Banca nazionale della Romania (1880), la Banca del Giappone (1882), la Banca nazionale di Serbia (1884).\nLa legge bancaria 14 marzo 1875 stabil\u00ec la fondazione della \"Reichsbank\" come banca centrale unica per tutto l'Impero germanico, la quale incorpor\u00f2 le altre 32 banche d'emissione tedesche entro il 1935.\nIn Italia al momento dell'unificazione (1861) erano cinque le banche di emissione: la Banca Nazionale nel Regno d'Italia, la Banca Nazionale Toscana, la Banca Toscana di Credito per le Industrie e il Commercio d'Italia, il Banco di Sicilia e il Banco di Napoli. A queste nel 1870 si aggiunse la Banca Romana.\nLa Banca d'Italia venne fondata nel 1893, dopo il crollo della Banca romana, a seguito della fusione tra Banca nazionale nel Regno d'Italia, la Banca Toscana di Credito per le Industrie e il Commercio d'Italia e la Banca Nazionale Toscana, ma solo con il regio decreto legge 6 novembre 1926 n. 1830 ottenne il monopolio dell'emissione monetaria. Con lo stesso provvedimento la Banca d'Italia fu nazionalizzata e ricevette il compito di vigilare sulle altre banche.\nBanco di Sicilia e Banco di Napoli mantennero fino al 1926 un diritto limitato di emettere moneta.\nLa Banca nazionale svizzera fu fondata nel 1905 e il Federal Reserve System degli Stati Uniti d'America nel 1913.\nL'evoluzione delle banche centrali.\nUn fattore determinante nello stimolare l'evoluzione della regolamentazione del sistema bancario nell'Ottocento furono le crisi finanziarie. Poich\u00e9 in occasione di queste crisi si verificava la corsa agli sportelli a cambiare le banconote emesse dalle banche in monete metalliche, si svilupp\u00f2 esigenza che le banconote fossero garantite da riserve inizialmente di monete metalliche e poi di lingotti d'oro e d'argento (tallone aureo). \nQuesto principio fu introdotto giuridicamente per la prima volta con il \"Bank Charter Act\" promosso da Robert Peel nel 1844 in Inghilterra, in base al quale tutte le banconote della Banca d'Inghilterra dovevano essere coperte da riserve auree.\nIn seguito alla Guerra franco-prussiana i tradizionali sistemi monetari fondati sull'argento o sul bimetallismo erano entrati definitivamente in crisi. Gradualmente tutte le banche centrali passarono al sistema del tallone aureo, in cui le banconote erano garantite dalle riserve auree delle banche centrali ed erano convertibili a vista in oro. Il tallone aureo (gi\u00e0 adottato dalla Gran Bretagna nel 1844 e dal Portogallo nel 1856) venne adottato in Germania nel 1871, in Belgio, Italia e Svizzera nel 1873, in Danimarca, Norvegia, Svezia e Paesi Bassi nel 1875, in Francia e Spagna nel 1876, in Austria nel 1879, in Russia nel 1893, in Giappone nel 1897, in India nel 1898, negli Stati Uniti d'America nel 1900.\nL'introduzione del \"Gold standard\" port\u00f2 le banche centrali a custodire grosse riserve di lingotti d'oro per garantire tutte le banconote emesse. Da questo momento il principale compito delle banche centrali fu quello di garantire la stabilit\u00e0 dei prezzi. Con il tempo la quantit\u00e0 di banconote super\u00f2 decisamente quella delle monete metalliche.\nLe nazioni con insufficienti entrate fiscali avevano sospeso pi\u00f9 volte la convertibilit\u00e0 delle loro monete durante il XIX secolo, ma la vera prova di tenuta del sistema fu rappresentata dalla prima Guerra mondiale, una prova che fu ampiamente fallita.\nNel 1913 il tallone aureo aveva raggiunto la sua massima espansione, ma la Grande Guerra costrinse molte nazioni a sospenderlo o abbandonarlo, per finanziare la guerra. Ci\u00f2 port\u00f2 una grossa inflazione: i prezzi raddoppiarono negli Stati Uniti e in Gran Bretagna, triplicarono in Francia e quadruplicarono in Italia.\nAlla fine il sistema non pot\u00e9 affrontare abbastanza velocemente i grossi squilibri che si erano prodotti nella bilancia dei pagamenti dei principali paesi. L'equilibrio dei prezzi non fu raggiunto entro lo scoppio della crisi del '29, che caus\u00f2 l'abbandono definitivo del tallone aureo.\nDopo la seconda guerra mondiale l'influenza dei Governi sulle banche centrali aument\u00f2. Il compito delle banche centrali si estese alla domanda di occupazione e di crescita dei redditi. Le banche d'emissione divennero da questo momento uno degli strumenti principali per sostenere le politiche dello Stato, talvolta anche a scapito della propria autonomia. \nAlcune banche furono nazionalizzate: la \"Banque de France\" fu nazionalizzata con legge 2 dicembre 1945, mentre la Banca d'Inghilterra fu nazionalizzata in forza del \"Bank of England Act\" del 1946, votato dal governo laburista di Clement Attlee.\nAltre, come la Federal Reserve, rimasero formalmente indipendenti, tuttavia dovevano dar conto al Governo delle proprie operazioni.\nDopo la seconda Guerra mondiale, gli accordi di Bretton Woods instaurarono un sistema monetario internazionale detto del \"gold-exchange standard\". In questo sistema tutte le monete diverse dal dollaro erano definite in dollari americani e solo il dollaro era definito in oro. \nConseguentemente le banche centrali detenevano riserve costituite soprattutto da riserve valutarie (prevalentemente in dollari) nonch\u00e9 da titoli di stato esteri.\nMentre la Federal Reserve deteneva l'80% delle riserve auree mondiali nello \"United States Bullion Depository\" di Fort Knox, nel Kentucky.\nIn questo sistema le diverse monete nazionali (eccetto il dollaro americano) avevano un tasso di cambio fisso, ma aggiustabile in caso di bisogno a condizione del consenso degli altri membri. Nel tempo la convertibilit\u00e0 delle monete in rapporto al dollaro era incorniciata da un cambio minimo e da uno massimo, che impedivano a queste valute uno scarto di pi\u00f9 del 2% rispetto alla parit\u00e0 iniziale fissata.\nCon la fine del \"gold-exchange standard\" nel 1971, si \u00e8 entrati in un sistema di moneta completamente fiduciaria.\nIl controllo dell'inflazione \u00e8 diventato il principale obiettivo delle banche centrali e a partire dagli anni Novanta alcuni istituti si sono posti un preciso obiettivo di inflazione programmata.\nIstituti di emissione e di credito.\n\u00c8 utile operare una prima distinzione fra la banca centrale e le altre banche private commerciali, in base alla differenza \u201cfisica\u201d del prodotto dei due istituti. La banca centrale ha il compito di battere o emettere monete e banconote, mentre le banche ordinarie accreditano una moneta scritturale o bancaria, di eguale valore, ma che fisicamente consiste in una scrittura informatizzata e contabile.\nEmissione centralizzata di moneta.\nLa maggior parte dei Paesi al mondo ha un'emissione centralizzata di moneta ovvero un solo istituto che ha il monopolio legale della coniazione di monete e stampa di banconote, mentre \u00e8 ammessa una pluralit\u00e0 di istituti di credito. A tale istituto sono riconosciuti: indipendenza e autonomia, monopolio legale dell'emissione, controllo centralizzato della base monetaria.\nAutonomia della banca centrale.\nLa banca centrale pu\u00f2 essere pi\u00f9 o meno indipendente dal potere politico. Il modello pi\u00f9 noto di banca centrale indipendente \u00e8 quello della Bundesbank tedesca, nel quale il potere politico non ha il potere di ratificare o invalidare le decisioni prese dalla banca. La Bundesbank \u00e8 stata presa a modello da tutte le banche centrali dei Paesi che sono entrati nella zona euro.\nIl modello alternativo \u00e8 quello Reserve Bank of New Zealand, nel quale gli obiettivi sono fissati dal governo.\nNel pensiero economico contemporaneo l'indipendenza della banca centrale \u00e8 generalmente considerata una caratteristica vantaggiosa per l'economia, anche se esiste una minoranza di studiosi critici di questo principio.\nVi possono essere banche centrali completamente di propriet\u00e0 dello Stato (Nuova Zelanda e Norvegia) e altre aventi partecipazioni parzialmente o totalmente private (Banca d'Italia).\nParticolare rilievo per stabilire il grado d'indipendenza della banca centrale sono i meccanismi di nomina, la composizione degli organi, durata e rinnovabilit\u00e0 degli incarichi, poteri decisionali e ispettivi.\nCompiti delle banche centrali e politica monetaria.\nI compiti delle banche centrali sono quelli relativi alla regolamentazione della moneta, al controllo del sistema creditizio e pi\u00f9 in particolare la vigilanza sull'intero sistema bancario.\nStabilit\u00e0 dei prezzi e crescita economica.\nNei sistemi moderni si considerano come assunzioni fondamentali il principio dell'indipendenza delle banche centrali e la priorit\u00e0 della stabilit\u00e0 dei prezzi rispetto alla crescita economica.\nLa scelta di una politica monetaria orientata al contenimento dell'inflazione e al mantenimento del valore della moneta \u00e8 dovuta anche ad una posizione consolidata della scienza economica, che ritiene le politiche monetarie molto efficaci in materia inflazionistica, e la crescita economica una variabile che non pu\u00f2 essere controllata nel lungo termine da politiche monetarie.\nL'obiettivo di perseguire la pubblica utilit\u00e0 non \u00e8 n\u00e9 la crescita dell'economia n\u00e9 la stabilizzazione dei prezzi, ma la coniugazione di entrambi per una crescita complessiva del potere di acquisto dei redditi.\nLa lotta all'inflazione \u00e8 un'esigenza dei grandi detentori di capitali che vorrebbero conservare inalterato il valore reale della propria ricchezza monetaria. Ed \u00e8 pure interesse del cittadino razionale, che preferisce mantenere il proprio tenore di vita e il potere di acquisto dei redditi attuali, prima di ottenere un aumento del PIL e della ricchezza pro-capite. In questo senso, la crescita del PIL deve essere pi\u00f9 che proporzionale a quella dei prezzi, ovvero in un rapporto maggiore dell'unit\u00e0. Se si parla di una crescita sostenuta al 4% l'anno, in contemporanea a un'inflazione del 6-7%, il benessere dei cittadini \u00e8 in realt\u00e0 diminuito.\nLe banche sono considerate una componente essenziale del mondo economico, e una loro crisi potrebbe avere effetti sistemici su vasta scala. Oltre a difendere la stabilit\u00e0 dei prezzi, la banca centrale ha il compito di garantire la stabilit\u00e0 del sistema bancario. I due obiettivi possono risultare contrastanti. La banca centrale interviene prestando denaro dietro garanzie minime e a tassi agevolati. L'iniezione di liquidit\u00e0 nel sistema bancario, pu\u00f2 portare a un eccessivo aumento della moneta circolante e a iperinflazione. Se il debito nei confronti della banca centrale non viene onorato, questo pu\u00f2 essere convertito in un equivalente valore di azioni conferite al creditore.\nLa banca centrale talvolta interviene in salvataggio degli istituti di credito: per una crisi economica, nei confronti delle banche che hanno bilanci in perdita e rischiano il fallimento; per una crisi finanziaria, nei confronti delle banche che devono applicare restrizioni al credito, e rischiano l'insolvenza: per crediti divenuti inesigibili o altre attivit\u00e0 da svalutare, e per una difficolt\u00e0 oggettiva a trovare rifinanziamenti nel mercato per le proprie passivit\u00e0.\nFunzioni separate di governi e banche centrali.\nIl principio d'indipendenza delle banche centrali comporta una separazione di poteri fra governi e autorit\u00e0 monetarie. Entrambi perseguono due aspetti di uno stesso obiettivo di pubblica utilit\u00e0:\n-L'aumento del potere di acquisto dei redditi in generale. Il Governo ha l'obiettivo della crescita economica, ovvero di aumentare il reddito nazionale e pro-capite, tramite la leva fiscale. La banca centrale ha l'obiettivo di mantenere i prezzi stabili nel tempo, e come mezzo la leva monetaria.\n-La separazione dei poteri comporta che la crescita economica non sia finanziata dai Governi tramite la leva monetaria, ovvero a debito e poi con artifici che diminuiscano il peso reale di tali debiti. La crescita \u00e8 finanziabile con il gettito fiscale, tramite una tassazione che compensi la spesa pubblica e l'intervento statale, ovvero tramite una detassazione dei redditi che alimenta consumi e investimenti.\nTassi di interesse e politica economica.\nLa determinazione dei tassi \u00e8 divenuta prerogativa delle autorit\u00e0 monetarie. Ci\u00f2 si \u00e8 verificato in tutti i Paesi UE, da ultima in ordine cronologico nel Regno Unito, dove fu introdotto da Gordon Brown, Cancelliere dello Scacchiere del primo Governo Blair. Brown deleg\u00f2 alla banca centrale il potere di decidere i tassi di interesse, prima fissati per decreto dal Governo.\nFino ai primi anni novanta, la decisione in merito ai tassi di interesse era presa dal Governatore di concerto con il Ministero del tesoro. La prassi \u00e8 poi mutata, adeguandosi alle normative europee. La determinazione di un tasso d'interesse alto e la conseguente apertura di un rischio di insolvenza per i mutui a tasso variabile, erano bilanciati dall'interesse del Tesoro ad evitare perdite o fallimenti di banche commerciali private o semipubbliche, per gli onerosi interventi di salvataggio.\nLa leva fiscale per il controllo dell'economia restava uno strumento del Governo, mentre la leva monetaria inizi\u00f2 ad essere strumento delle banche centrali.\nLa banca centrale esercita un controllo puntuale e diretto sulla quantit\u00e0 di banconote e monete coniate dalla Zecca nazionale. Il 95% della moneta circolante \u00e8 tuttavia erogato da banche private nella forma di prestiti; su questa quota della moneta circolante la banca centrale ha un controllo indiretto tramite la riserva frazionaria che determina il massimo dei prestiti erogabili, dato un certo livello di depositi. La riserva frazionaria rappresenta invece uno strumento di controllo sull'offerta di prestiti (da parte delle banche). Ci\u00f2, data una certa crescita dei depositi, fissa una massima crescita della moneta circolante.\nIl trend di questa crescita \u00e8 influenzabile con il tasso d'interesse (fissato dalla banca centrale) con il quale \u00e8 possibile controllare la domanda dei prestiti. In ultima istanza sono le banche private a decidere se e quanti prestiti erogare (entro questi limiti), a determinare il valore esatto della quota di prestiti bancari che compone e prevale nella massa di moneta circolante.\nSecondo le teorie monetariste, l'aumento dei prezzi \u00e8 condizionato esclusivamente da una variazione della base monetaria. Se la stabilit\u00e0 dei prezzi \u00e8 l'obiettivo principale della politica monetaria delle banche centrali moderne, le leve che queste hanno a disposizione sono una variazione dell'offerta di moneta emessa dalla banca centrale e della base monetaria emessa dalle banche.\nIn presenza di inflazione crescente, la banca centrale pu\u00f2 agire quindi: aumentando i tassi per ridurre la base monetaria acquistata contro titoli di Stato, oppure dare liquidit\u00e0 al mercato e aumentare la riserva frazionaria per ridurre i prestiti delle banche.\nLa banca centrale non detiene la propriet\u00e0 di altri soggetti economici, ma ha forti poteri gestionali nel settore bancario e, tramite la regolazione dell'offerta di moneta e dei tassi, sull'intero sistema economico. L'intervento sui tassi, sul cambio e sulla moneta hanno impatti in tutti i settori, sono diretti nel mercato aperto senza la mediazione di altri organi.\nPropriet\u00e0 della banca centrale e conflitti di interesse.\nIl proprietario degli istituti di credito e in particolare di quello di emissione pu\u00f2 disporre di fidi illimitati e in bianco, utilizzabili per fini diversi da quelli di pubblica utilit\u00e0 per i quali l'ente \u00e8 creato.\nIl conflitto di interessi \u00e8 inerente alla destinazione e ripartizione dell'utile netto, alla cessione di beni mobili e immobili di propriet\u00e0 della banca centrale o da questa gestiti, alla pubblicazione di dati certificati e studi economici in merito all'inflazione e allo stock di moneta, alle condizioni di emissione del denaro di erogazione del credito. Soggetti di questo conflitto sono persone fisiche o giuridiche che hanno relazioni a vario titolo, ad esempio di parentela o di lavoro, con proprietari e gestori.\nUna separazione netta fra propriet\u00e0 e gestione non \u00e8 una garanzia sufficiente per questo pericolo, a meno di una specifica disciplina del conflitto di interesse che impedisca la destinazione del credito a soggetti che abbiano rapporti con la propriet\u00e0 e con i gestori.\nLa risoluzione del conflitto di interessi, tramite divieto di accedere all'oggetto del potenziale conflitto, nei confronti dei soggetti interessati, non \u00e8 qui applicabile per la particolare natura del bene in questione. L'accesso al credito \u00e8 un diritto costituzionale che non pu\u00f2 essere inibito per una disciplina del conflitto di interesse. Con maggior forza, tale motivazione si applica al diritto di utilizzare banconote, quale strumento insostituibile dei pagamenti.\nLa forma giuridica di societ\u00e0 per azioni poco si addice a un istituto quale la banca centrale, poich\u00e9 il possesso azionario \u00e8 comunque di soggetti terzi e per definizione ne comprometterebbe l'indipendenza.\nConflitto di interesse con il potere politico.\nFinch\u00e9 \u00e8 di propriet\u00e0 pubblica e organo dello Stato, la banca centrale pu\u00f2 essere vista come il protagonista di un intervento diretto, diffuso e pervasivo dello Stato nell'economia. Tale gestione della moneta, centralizzata e non concorrenziale, \u00e8 presente nelle economie di libero mercato.\nNel XVIII secolo, quando banche centrali e numerosi istituti di credito erano propriet\u00e0 degli Stati, questi utilizzavano il potere di erogare credito e battere moneta per finanziare la propria spesa pubblica e spese militari. Chi controllava gli istituti, poteva procurarsi crediti a condizioni favorevoli o di importo pressoch\u00e9 illimitato, senza fornire garanzie e ripagare quanto ottenuto.\nIl ricorso al credito bancario presenta alcuni vantaggi per il potere politico:\nAspetti giuridici.\nGli ordinamenti giuridici nazionali disciplinano l'attivit\u00e0 delle banche centrali sotto diversi aspetti: mandato e priorit\u00e0 della politica monetaria, assetto proprietario, durata e nomine, poteri, utilizzo delle riserve auree e in valuta, destinazione degli utili, rendiconto periodico dell'operato.\nFonti del diritto in materia sono rappresentate dalla Costituzione, leggi ordinarie e leggi speciali dei singoli Stati.\nPoteri e statuto della banche centrali non sono disciplinati in molte costituzioni. L'indipendenza della banca centrale si pone sia rispetto ai governi sia rispetto alle banche private.\nIn Italia.\nL'ordinamento italiano disciplina le materie di assetto proprietario e nomine della Banca centrale con la legge n. 262/2005 e con decreto del presidente della Repubblica n. 291/2006.\nNella Costituzione italiana non compaiono riferimenti alla Banca centrale, ma, grazie all'ingresso automatico delle norme eurounitarie nell'ordinamento nazionale, lo status dei dipendenti \u00e8 garantito contro possibili ingerenze dell'esecutivo nazionale nell'apparato decisionale della banca.\nIn Svizzera.\nLa Costituzione svizzera istituisce una Banca nazionale (art. 99), afferma il principio di indipendenza dell'istituto, che ha il compito di svolgere una politica monetaria nell'interesse generale del Paese.\nLa Costituzione chiarisce che \"soltanto la Confederazione ha il diritto di battere moneta ed emettere banconote\".\nOgni anno, la Banca nazionale decide la destinazione dell'utile netto. Almeno due terzi dell'utile netto spettano ai cantoni, e la parte restante costituisce le riserve auree e in valuta. Dall'utile totale sono dedotte le riserve che la banca decide di accantonare e il dividendo per gli azionisti.\nPer la Costituzione originale del 1860 poteva trattarsi di una banca statale o di una societ\u00e0 per azioni sotto sorveglianza statale. Nel 1905, gli svizzeri optarono per una banca privata. La legge speciale federale n. 23 del 22 dicembre 1953 definisce la banca nazionale come una societ\u00e0 anonima per azioni, della quale non \u00e8 nota la composizione azionaria.\nCome fattore di equilibrio fra poteri, all'indipendenza della banca centrale sono contrapposti obblighi di trasparenza e rendiconto. La legge determina i dati che la Banca centrale deve pubblicare settimanalmente, e prevede bilanci a cadenza trimestrale, e una relazione dettagliata dell'operato almeno due volte all'anno davanti alle commissioni parlamentari.\nIn Europa.\nLa banca centrale di ciascun paese europeo, detta anche Banca centrale nazionale, BCN, forma, insieme alla Banca centrale europea, BCE, il Sistema europeo delle banche centrali, SEBC.\nIl Sistema europeo di banche centrali \u00e8 composto dalla BCE e dalle banche centrali nazionali di tutti gli stati membri dell'Unione europea; esso comprende oltre alle banche rappresentate nell'Eurosistema, le banche centrali nazionali degli stati membri che non hanno adottato l'Euro.\nIl trattato di Maastricht e la successiva Costituzione europea riservano in esclusiva alla BCE il potere di emissione dell'euro.\nIndipendenza e compiti del BCN.\nL'articolo 130 del TFUE stabilisce che n\u00e9 la BCE n\u00e9 le banche nazionali n\u00e9 un membro dei rispettivi organi decisionali possono sollecitare o accettare istruzioni dalle istituzioni o dagli organi comunitari, dai governi degli stati membri n\u00e9 da qualsiasi altro organismo.\nI compiti del Sistema sono:\nAl momento della creazione del sistema, nella prima fase ormai conclusa che ha visto l'inizio dell'utilizzo dell'Euro, le banche centrali dei tredici paesi membri che hanno adottato la moneta unica avevano i seguenti compiti:\nNell'eventualit\u00e0 di crisi e insolvenze di alcune banche private, le banche centrali dei singoli Stati hanno il compito di mettere a punto gli interventi di salvataggio necessari, finanziandoli con le proprie riserve. La Costituzione europea non prevede forme di sussidiariet\u00e0 fra Stati membri per garantire la stabilit\u00e0 e la continuit\u00e0 operativa del sistema bancario.\nIl Trattato di Lisbona (art. 123) riserva in merito alle banche centrali dei singoli Stati membri in caso di grave crisi economica la possibilit\u00e0 di erogare a banche private e pubblico una Emergency Liquidity Assistance senza l'emissione di titoli di debito. Il riacquisto dei titoli di debito da parte della Banca centrale \u00e8 ammesso in tali condizioni e soltanto sul mercato secondario (ai tassi correnti in situazioni di crisi, che incorporano un premio di rischio), non al tasso BCE direttamente dallo Stato che li emette.\nNegli Stati Uniti.\nLa Costituzione degli Stati Uniti attribuisce al Congresso il potere di coniare la moneta e di regolarne il valore (Sezione 8, dedicata ai Poteri del congresso, art. 1).\nAlla sezione 10, si legge inoltre che \"nessuno Stato pu\u00f2 coniare denaro, e che le monete d'oro e d'argento devono essere l'unica forma di pagamento dei debiti\".\nLa Costituzione conferisce al Congresso i citati poteri senza specificare se si tratti di un potere esclusivo o non delegabile a soggetti terzi. La Costituzione in vari aspetti dell'ordinamento opera una distinzione fra Stati e distretti, e vieta esplicitamente che solo gli Stati possano coniare moneta.\nPerci\u00f2, risulta conforme alla Costituzione l'insediamento di una banca centrale di propriet\u00e0 di privati, la Federal Reserve, che sede a Washington DC, all'interno del Distretto della Columbia.\nWashington DC era un territorio dello Stato del Maryland, ceduto al Congresso che decise di stabilirvi la capitale e la sede della banca centrale."}
{"id": "44274", "revid": "122046436", "url": "https://it.wikipedia.org/wiki?curid=44274", "title": "Tefillin", "text": "I tefillin (ebr. \u05ea\u05e4\u05d9\u05dc\u05d9\u05df), detti anche filatteri secondo una traduzione grecizzante, sono due piccoli astucci quadrati - occasionalmente anche chiamati \"battim\", che significa 'casa' - di cuoio nero di un animale kasher, cio\u00e8 puro, con cinghie fissate su di un lato, che gli Ebrei usualmente portano durante la preghiera del mattino chiamata \"Shachrit\".\nAlcuni confondono \"tefillin\" col plurale di \"tefillah\" (termine che significa preghiera, il cui plurale \u00e8 \"tefillot\") mentre \u00e8 invariabile ed usato sia per il singolare che per il plurale.\nFonti bibliche.\nL'obbligo dei Tefillin, come esposto dalla Legge orale, viene affermato quattro volte nella Torah: due volte quando richiama l'Esodo dall'Egitto:\ne due volte nei brani del Deuteronomio, presenti nella \"Shem\u00e0\":\nEtimologia.\nConnessa al termine \"Tefillah\", riguarda il \"legare\", il \"connettersi\"; in questo caso, letteralmente e nella pratica, \u00e8 l'azione di \"legare\" i filatteri ma presenta anche la connotazione di unirsi in \"Unio Mystica\" a Dio (cfr Amidah, Berakhot, Cinque Mondi, Devequt, Kavanah, Meditazione ebraica, Mitzvah, Preghiera ebraica e Shekhinah).\nL'origine ultima dei \"tefillin\" ebraici \u00e8 incerta. La parola \"tefillin\" non si trova nella Bibbia ebraica, che li chiama \u1e6do\u1e6dafot. Il Septuaginta traduce \"\u1e6do\u1e6dafot\" con \u1f00\u03c3\u03b1\u03bb\u03b5\u03c5\u03c4\u03cc\u03bd, \"qualcosa di immovibile\". Alcuni credono che si riferisca ad un amuleto, simile al \"ne\u1e6difot\" ebraico, \"gioiello tondo\". Il Talmud (Sanhedrin 4b) spiega che la parola \"\u1e6do\u1e6dafot\" \u00e8 una combinazione di due parole straniere: \"Tot\" che significa \"due\" nella lingua Caspi e \"Fot\" che significa \"due\" nella lingua \"Afriki\", quindi \"tot\" e \"fot\" significa \"due e due\", corrispondente ai quattro compartimenti del tefillin per la testa. Il filologo Menahem ben Saruq (X secolo) spiega che la parola deriva dall'ebraico \"Ve'hateif\" e \"Tatifoo\", entrambe espressioni che significano \"discorso\", \"poich\u00e9 quando un individuo vede il tefillin gli fa ricordare e parlare dell'Esodo dall'Egitto\".\nI primi testi ad usare \"tefillin\" sono i Targumim e Peshitta e la parola viene usata anche nella successiva letteratura talmudica, sebbene il sostantivo \"\u1e6do\u1e6dafah\" fosse ancora corrente, usato col senso di \"frontale\". \"Tefillin\" potrebbe essere una derivazione aramaica di \"palal\", \"supplicare, pregare\", parola correlata all'ebraico \"tefillah\", \"preghiera.\" Yaakov ben Asher (XIV secolo) riporta che \"tefillin\" derivasse dall'ebraico \"pelilah\", \"giustizia, evidenza\", dato che i Tefillin fungono da segno e prova della Presenza di Dio tra gli ebrei.\nL'unico esempio del nome \"filatteri\" nei tempi antichi avviene una volta nel Nuovo Testamento greco (vangelo di Matteo 23:5), dal quale \u00e8 poi passato alle lingue europee. \"Filatteri\" deriva dal greco \"phulakt\u0113rion\" - \u03c6\u03c5\u03bb\u03b1\u03ba\u03c4\u03ae\u03c1\u03b9\u03bf\u03bd, \"difese\", e in greco moderno, \"amuleti\" o \"talismani\". N\u00e9 Aquila di Sinope n\u00e9 Simmaco l'Ebionita usano la parola \"filatteri\".\nStruttura e contenuti.\nUno dei \"tefillin\", detto \"shel yad\", viene allacciato al braccio sinistro (sul destro per i mancini) e l'altro \u00e8 posto sulla testa, chiamato \"shel rosh\". Ogni scatoletta contiene i quattro brani della Torah in cui viene ricordata la mitzvah dei \"tefillin\": due di essi sono brani tratti dallo Shem\u00e0 Israel. Questi quattro brani sono scritti da uno scriba su un'unica pergamena per il \"tefillin \"del braccio, che \u00e8 dotato di un unico largo scompartimento, e su quattro pergamene separate, infilate in 4 scomparti appositamente realizzati all'interno del \"tefillin \"della testa, che \u00e8 dotato di quattro scompartimenti.\nSu due lati della \"tefillin shel rosh\" \u00e8 impressa la lettera ebraica \"shin\".\nLa preparazione delle scatolette \u00e8 integralmente manuale e dura un anno intero.\nGli ebrei compiono in questo modo uno dei 613 precetti comandati dalla Torah.\nManifattura e preparazione.\nIl procedimento di manifattura sia delle scatolette che delle pergamene \u00e8 complesso e governato da centinaia di regole dettagliate.\nNel primo periodo talmudico i Tefillin erano o cilindrici o cubici, ma successivamente la forma cilindrica divenne obsoleta.\nOggigiorno le scatolette vengono preparate da un unico pezzo di pelle animale, con una base e uno scompartimento superiore che alloggia i rotolini di pergamena. Variano in vari livelli di qualit\u00e0, con la forma pi\u00f9 comune, detta \"peshutim\" (\"semplice\"), che usa diversi pezzi di pergamena per foderare le pareti interne del Tefillin per la testa. I Tefillin di pi\u00f9 alta qualit\u00e0, cio\u00e8 i \"dakkot\" (\"sottili\"), sono fatti allungando un sottile pezzo di cuoio, e i pi\u00f9 durevoli \"Gassot\" (\"spessi\") sono entrambi creati da un unico pezzo di cuoio.\nCinghie di cuoio nero (\"retsu'ot\") passano sotto la base e sono utilizzati per allacciare i Tefillin sul corpo.\nSu entrambi i lati del Tefillini per la testa, \u00e8 impressa la lettera ebraica \"\u0160in\" (\u05e9). Il nodo della cinghia della testa forma la lettera \"Daleth\" (\u05d3) o doppia \"Daleth\" (\u05d3) (noto come il nodo quadrato) mentre la cinghia che passa nel Tefillin del braccio viene fermata con un nodo a forma di lettera ebraica \"Jod\" (\u05d9). Queste tre lettere creano il nome \"Shaddai\" (\u05e9\u05d3\u05d9), uno dei Nomi di Dio.\nPergamene.\nQuattro passi biblici che si riferiscono ai Tefillin sono collocati all'interno delle scatole in pelle. Vengono scritti da un \"sofer\" (scriba) con un tipo speciale di inchiostro su un rotolo di pergamena (\"klaf\"). Il tipo di alfabeto ebraico deve essere quello \"Ashuri\" e ci sono tre stili principali di lettere utilizzate: \"Beis Yosef\" - generalmente usato dagli aschenaziti; \"Arizal\" - generalmente usato dai chassidim; \"Velish\" - usato dai sefarditi. I passi contengono 3188 lettere e richiedono circa 10\u201315 ore di tempo per essere scritti.\nRashi e Rabb\u00e9nu Tam.\nEsistono due diverse scuole di pensiero tra i Maestri dell'ebraismo circa l'ordine di inserimento delle pergamene nei quattro scompartimenti dei \"Tefillin\" per la testa. Nel medioevo si svolse un famoso dibattito tra Rashi e suo nipote, Rabb\u00e9nu Tam. Rashi riteneva che i passi biblici dovessero essere posti secondo l'ordine cronologico seguito dalla Torah: \"Kadesh Li, Ve-haya Ki Yeviehcha, Shema, Ve-haya Im Shemoa\"; mentre secondo Rabb\u00e9nu Tam gli ultimi due passi sono invertiti. Una serie di Tefillin che risalgono al I secolo dell'era volgare sono stati scoperti a Qumran sulla riva occidentale del Mar Morto, vicino alle rovine di Gerico, e hanno rivelato che alcuni furono fatti secondo l'ordine proposto dal Rashi mentre altri da quello di Rabb\u00e9nu Tam. L'uso prevalente \u00e8 quello di sistemare le pergamene secondo l'opinione di Rashi, ma alcuni ebrei devoti sono abituati ad indossare brevemente i Tefillin anche secondo Rabbeinu Tam, abitudine seguita dai chassidim. Il posizionamento della sporgenza di un cespo di tendine (\"se'ar eigel\") sulla relativa scatola, identifica secondo quale parere i tefillin sono stati scritti.\nIl Gaon di Vilna, che indossava i Tefillin secondo Rashi, rifiut\u00f2 la regola di ulteriore posizionamento secondo Rabb\u00e9nu Tam, affermando che esistevano sessantaquattro permutazioni di posizionamento delle pergamene.\nAspetti connessi all'utilizzo.\nBerakhot per i tefillin.\nDopo aver indossato il tallit, dicendo la relativa benedizione, si mettono i teffillin recitando le benedizioni necessarie.\nAdempimento.\nIn origine i Tefillin erano indossati tutto il giorno, ma non durante la notte. Oggi l'usanza prevalente \u00e8 di indossarli solo durante il servizio liturgico mattutino, sebbene alcuni li indossino anche in altre occasioni durante il giorno.\nI Tefillin non vengono messi di Shabbat e nelle principali festivit\u00e0 ebraiche poich\u00e9 tali festivit\u00e0 sono di per se stesse considerate segni che rendono superflui ulteriori segni come i Tefillin. Durante Chol haMoed (giorni intermedi) di Pesach e Sukkot, esiste un dibattito tra i primi \"Posek\" (autorit\u00e0 halakhiche) se i Tefillin debbano essere indossati o meno. Coloro che lo proibiscono reputano che il \"segno\" dei giorni intermedi abbia lo stesso status dei festival, il che renderebbe ridondante il rituale dei Tefillin. Altri argomentano sostenendo che Chol haMoed non costituisce un \"segno\", nel qual caso i Tefillin devono essere indossati. Da questa discussione si sono originate tre usanze:\nAlla luce dei pareri contrastanti, la \"Mishnah Berurah\" (XX secolo) raccomanda agli aschenaziti di fare la seguente stipulazione prima di indossare i Tefillin: \"Se sono obbligato a indossare i Tefillin, ho intenzione di compiere il mio dovere e se non sono obbligato a indossare i Tefillin, il mio farlo non deve essere considerato come adempimento di un obbligo\", e che la benedizione non sia recitata.\nNel giorno del digiuno di Tisha b'Av, i Tefillin non sono indossati al mattino poich\u00e9 sono considerati un \"ornamento\", simboli di bellezza, considerati non opportuni in un giorno di lutto. Sono invece messi durante il servizio pomeridiano di \"Mincha\". Ci sono per\u00f2 coloro che hanno la tradizione (gli ebrei di Aleppo, Siria) di indossare privatamente i Tefillin durante Tisha B'Ab, a casa e pregando privatamente, recitando l'Amidah e poi togliersi i Tefillin e andare in sinagoga per completare le preghiere.\nObblighi.\n\u00c8 dovere di indossare i Tefillin per i maschi dopo l'et\u00e0 di tredici anni. Sebbene le donne siano esenti da tale obbligo, alcuni antichi codificatori lo permettevano. Moses Isserles (XVI secolo) tuttavia lo sconsiglia. Storicamente la \"mitzvah\" dei Tefillin non era osservata dalle donne, ma il rituale apparentemente veniva praticato da alcune donne nella Francia e Germania medievali. Esistono tradizioni di donne rinomate che mettevano i Tefillin e l'idea sta riscuotendo successo tra le donne associate al movimento dell'Ebraismo conservatore.\nNon sono obbligati ad indossare i Tefillin, tra gli altri, le persone in lutto durante il primo giorno del loro periodo di lutto, lo sposo nel giorno del matrimonio, colui che soffre per disturbi intestinali o comunque sia infermo e che non si possa concentrare. Ne \u00e8 esente anche chi \u00e8 preso dallo studio della Legge, gli scribi e i rivenditori di Tefillin e \"mezuzot\" mentre svolgono il loro lavoro, se non lo si pu\u00f2 posporre.\nI codici reputano il comandamento dei Tefillin come importante e chiamano \"trasgressori\" coloro che non lo osservano. Maimonide considera il comandamento di indossare il Tefillin del braccio e quello della testa come due \"mitzvot\" positive separate. Il Talmud cita Rav Sheshet che asser\u00ec che trascurando il precetto, si trasgrediscono otto comandamenti positivi. Un resoconto di grande trascuratezza nell'osservanza di questo precetto viene descritto da Moses ben Jacob di Coucy nel XIII secolo in Spagna. Potrebbe forse esser dovuto alla paura di persecuzione, simile a ci\u00f2 che accadde agli ebrei che vivevano in Terra d'Israele durante l'occupazione romana nel II secolo."}
{"id": "44275", "revid": "1795", "url": "https://it.wikipedia.org/wiki?curid=44275", "title": "Filatteri", "text": ""}
{"id": "44279", "revid": "47767", "url": "https://it.wikipedia.org/wiki?curid=44279", "title": "Malvina", "text": "Origine e diffusione.\nIl nome Malvina venne creato dal poeta scozzese James Macpherson per un personaggio dei suoi \"Canti di Ossian\"; etimologicamente, Macpherson lo trasse probabilmente dai termini gaelici \"maol\" (o \"mala\", \"fronte\") e \"mhin\" (\"liscia\"), con il significato inteso di \"fronte liscia\" o \"sopracciglia sottili\" (anche se altre fonti lo riconducono alle parole tedesche \"mal\", \"amico\", e \"win\", \"giustizia\", col significato di \"amica della giustizia\").\nIn Italia si \u00e8 diffuso a partire dalla fine del Settecento grazie a Melchiorre Cesarotti, che tradusse in italiano i \"Canti di Ossian\"; \u00e8 attestato principalmente al Nord e al Centro, in particolare fra le famiglie con un livello di cultura piuttosto alto, ma ad oggi il suo uso \u00e8 in declino. In Scandinavia si diffuse invece, insieme agli altri nomi usati da Macpherson, grazie a Napoleone, il quale, appassionato dell'opera di Macpherson, fece da padrino al figlio del suo maresciallo Jean-Baptiste Bernadotte, che govern\u00f2 Svezia e Norvegia per quasi trent'anni.\nIl nome pu\u00f2 ricordare quello delle isole Malvine, il cui nome deriva per\u00f2 da quello della citt\u00e0 francese di Saint-Malo.\nOnomastico.\nIl nome \u00e8 adespota, cio\u00e8 non ci sono sante che lo portano; l'onomastico si pu\u00f2 festeggiare quindi in occasione di Ognissanti, il 1\u00ba novembre."}
{"id": "44281", "revid": "1989", "url": "https://it.wikipedia.org/wiki?curid=44281", "title": "Ciclo d'isteresi", "text": ""}
{"id": "44283", "revid": "396099", "url": "https://it.wikipedia.org/wiki?curid=44283", "title": "Ciclo", "text": ""}
{"id": "44284", "revid": "217", "url": "https://it.wikipedia.org/wiki?curid=44284", "title": "Arthur Holly Compton", "text": ""}
{"id": "44285", "revid": "124931931", "url": "https://it.wikipedia.org/wiki?curid=44285", "title": "Billy Blanks", "text": "Dopo la sua carriera cinematografica \u00e8 divenuto un apprezzato allenatore ed insegnante di aerobica.\nBiografia.\nBilly Blanks \u00e8 il quarto di quindici figli. La sua passione per le arti marziali lo porta a raggiungere alti livelli nel Karate, vincendo per sette volte il titolo Mondiale, e detenendo oggi il 7\u00ba dan.\nAl cinema arriva relativamente tardi. Infatti solo all'et\u00e0 di 31 anni ha una piccola parte in \"Colpo basso\" (\"Low Blow\", 1986), e per diversi anni riveste il semplice ruolo di \"cattivo muscoloso\" in vari film come \"Tango &amp; Cash\" (1989) o \"\" (1990).\nNel 1991 ha la prima parte importante, anche se sempre di cattivo, nel film \"Il re dei kickboxers\" (\"The King of the Kickboxers\") di Lucas Lowe, a fianco di Loren Avedon. Ma dopo altri piccoli ruoli, \u00e8 nel 1992 il suo primo ruolo da coprotagonista in \"Sotto i colpi dell'aquila\" (\"Talons of the Eagle\") coreografato nei combattimenti dal famoso Corey Yuen.\nNei successivi anni la sua carriera cinematografica sembra avere un forte rialzo, con film come \"Demolition Cop\" (\"TC2000\", 1993) o \"Expect No Mercy\" dove ha la possibilit\u00e0 di coreografare s\u00e9 stesso. Molti di questi film sono girati insieme all'amico e collega Jalal Merhi.\nPartecipa anche a molti telefilm, come \"Pi\u00f9 forte ragazzi\" (\"Martial Law\"), \"E.R. - Medici in prima linea\" o \"Melrose Place\".\nNel 1999, per\u00f2, abbandona il cinema per dedicarsi all'insegnamento del suo personale stile marziale: il Tae Bo, un insieme di fondamentali del Karate e della Boxe. Ha prodotto anche un gran numero di videocassette didattiche che illustrano il suo stile.\nNel 1975 sposa Gayle Godfrey, dalla quale ha due figli.\nAnche suo fratello Michael Blanks ha partecipato sporadicamente ad alcuni film di arti marziali."}
{"id": "44287", "revid": "1791", "url": "https://it.wikipedia.org/wiki?curid=44287", "title": "Na", "text": ""}
{"id": "44289", "revid": "547992", "url": "https://it.wikipedia.org/wiki?curid=44289", "title": "Vittorio Mangano", "text": "Biografia.\nNel 1957 abbandon\u00f2 gli studi al terzo anno di istituto tecnico industriale; nel 1964 si spos\u00f2 ed ebbe la prima figlia Loredana, nel 1967 la seconda, Cinzia Mangano, arrestata nel 2013 dalla Direzione Distrettuale Antimafia di Milano per riciclaggio in Lombardia, insieme a Enrico Di Grusa, suo genero, sposato con Loredana. Sin dal 1965 Mangano era gi\u00e0 apparso sulle cronache giudiziarie. Cinque anni prima di trasferirsi a Milano presso la residenza brianzola di Arcore aveva gi\u00e0 subito tre arresti ed era stato oggetto di vari procedimenti penali per truffa aggravata, emissione di assegni a vuoto, ricettazione, lesioni volontarie e tentata estorsione.\nRapporti con Marcello Dell'Utri.\nNel 1973 tramite Marcello Dell'Utri che l'aveva conosciuto anni prima venne assunto come \"stalliere\", nella Villa San Martino, ad Arcore, di Silvio Berlusconi, nella quale visse e lavor\u00f2 fino al 1975. La Procura della Repubblica di Palermo certifica che Dell'Utri era a conoscenza dei precedenti penali di Mangano. Al tempo in cui Dell'Utri, infatti, lasci\u00f2 definitivamente la Sicilia per diventare segretario di Berlusconi, e successivamente chiam\u00f2 Mangano ad Arcore, la locale stazione dei Carabinieri ricevette un'informativa dai carabinieri palermitani che segnalava Mangano quale \"persona pericolosa\" con precedenti giudiziari e Dell'Utri quale persona che ne era informata.\nIl periodo ad Arcore.\nMangano lasci\u00f2 la villa di Arcore nel 1976 (a dire di Mangano di propria iniziativa), mentre Berlusconi con la famiglia si trasfer\u00ec prima in Svizzera e poi in Spagna.\nLo stesso Berlusconi, in un'intervista al \"Corriere della Sera\" rilasciata nel 1994, dir\u00e0 che \u00abrapporti con la mafia ne ho avuti una volta soltanto, vent'anni fa, quando tentarono di rapire mio figlio Piersilvio, che allora aveva 5 anni: portai la mia famiglia in Spagna, e vissero l\u00ec molti mesi\u00bb e, in riferimento specifico a Mangano, aggiunse che \u00ab\u00e8 lo stesso uomo che licenziammo non appena scoprimmo che si stava adoperando per organizzare il rapimento di un mio ospite, il principe di Sant'Agata. E fu poco dopo che venne scoperto anche il tentativo di rapire mio figlio\u00bb.\nIl 28 novembre 1986 una bomba esplose nella villa di Berlusconi in via Rovani a Milano, provocando pochi danni con lo sfondamento del cancello esterno. Berlusconi parlando al telefono con Dell'Utri accus\u00f2 Mangano, il quale in realt\u00e0 si trovava in carcere in Sicilia a scontare una condanna (l'attentato \u00e8 ascrivibile altres\u00ec alla mafia catanese, come risulta dalle dichiarazioni del pentito Antonino Galliano, un affiliato del clan della Noce).\nRivelazioni al MaxiProcesso.\nI collaboratori di giustizia Tommaso Buscetta e Salvatore Contorno, durante il maxiprocesso di Palermo (1986-1987), indicarono Mangano come affiliato alla Famiglia di Porta Nuova (della quale aveva fatto parte lo stesso Buscetta). Il mafioso Gaspare Spatuzza, ascoltato il 4 dicembre 2009 come testimone nel processo d'appello a Dell'Utri, descrive Mangano come vero e proprio capo-mandamento di Porta Nuova durante gli anni delle stragi del 1992 e 1993.\nIl nome di Mangano viene citato per la prima volta dal Procuratore della Repubblica Paolo Borsellino in un'intervista rilasciata il 21 maggio 1992 (due mesi prima di essere ucciso nell'attentato di via d'Amelio), riguardante i rapporti tra mafia, affari e politica. Borsellino afferm\u00f2 che Mangano era \u00abuno di quei personaggi che erano \"i ponti\", le teste di ponte dell'organizzazione mafiosa nel Nord Italia\u00bb.\nDuplice omicidio G. Pecoraro e G. Battista Romano.\nArrestato il 4 aprile 1995 dopo alcuni anni di latitanza, il 19 luglio 2000 Mangano fu condannato in primo grado dalla Corte di Assise di Palermo all'ergastolo per il duplice omicidio di Giuseppe Pecoraro e Giovanbattista Romano, quest'ultimo vittima della \"lupara bianca\" nel gennaio del 1995. Di questo secondo omicidio Mangano sarebbe stato l'esecutore materiale. La vittima, gi\u00e0 boss del quartiere di Borgo Vecchio a Palermo, venne eliminata su ordine di Bagarella e Brusca. Attirato in un tranello, fu strangolato e sciolto nell'acido dai Bellino, da Vittorio Mangano e da Cucuzza, che ha successivamente confessato il delitto agli organi inquirenti. Al Cucuzza era stato dato anche l'ordine, su pressione della famiglia dell'Acquasanta, di dare in pasto ai maiali Francesco La Bua, cognato di quel poliziotto che aveva ucciso Angelino Galatolo e che vessava la povera gente con lo strozzinaggio chiedendo tangenti tanto da disturbare l'egemonia del \"mandamento di Porta Nuova\". Ma siccome la cosa era troppo evidente, si decise di fare sopprimere il La Bua da killer della 'ndrangheta calabrese tramite un loro \"referente\": quel Giuseppe Di Girolamo palermitano divenuto 'ndranghetista per volere di Luciano Liggio. Ma la cosa non and\u00f2 in porto perch\u00e9 il Di Girolamo venne arrestato in provincia di Messina per traffico d'armi per conto della mafia calabrese. Questo lo conferm\u00f2 anche Salvatore Cancemi nelle sue deposizioni.\nProcesso Spatola e successivo ri-arresto.\nMangano, dopo gli 11 anni scontati per mafia (processo Spatola) e traffico di stupefacenti (maxi-processo), fu riarrestato nel 1999 per tre omicidi e condannato a scontare due ergastoli in regime di carcere duro.\nMorte.\nMalato di tumore, mor\u00ec pochi giorni dopo la sentenza definitiva, il 23 luglio 2000, agli arresti domiciliari, che gli erano stati concessi essendo in stato terminale, dopo aver lasciato il carcere, dove gi\u00e0 da cinque anni stava scontando la pena cui era stato precedentemente condannato (traffico di stupefacenti, estorsione). Verr\u00e0 inoltre sospettato di aver rapito il sedicente principe Luigi D'Angerio dopo una cena alla villa di Silvio Berlusconi, il 7 dicembre 1974.\nRapporti con Berlusconi.\nI pentiti Salvatore Cancemi e Calogero Ganci dichiararono che la compagnia Fininvest di Berlusconi, attraverso Marcello Dell'Utri e Mangano, pag\u00f2 alla organizzazione Cosa Nostra in Sicilia l'equivalente di 200 milioni di lire (circa 100.000 \u20ac) annualmente.\nDichiarazioni di Dell'Utri.\nL'8 aprile 2008 Marcello Dell'Utri durante un'intervista ha suscitato molte polemiche definendo Mangano un uomo che fu \u00aba suo modo un eroe\u00bb perch\u00e9, a suo dire, pur malato terminale di tumore si rifiut\u00f2 di testimoniare contro Berlusconi o lo stesso Dell'Utri nonostante i presunti benefici che ci\u00f2 avrebbe potuto portargli.\nIl giorno dopo (9 aprile) lo stesso Berlusconi durante la trasmissione televisiva \"Omnibus\" su LA7 sostiene questa tesi commentando: \u00abSu Vittorio Mangano ha detto bene Dell'Utri: quando era in carcere ed era malato, i pm gli dicevano che se avesse detto qualcosa su Berlusconi sarebbe andato a casa e lui eroicamente non invent\u00f2 mai nulla su di me, i pm lo lasciarono andare a casa solo il giorno prima della sua morte. Mangano era una persona che con noi si \u00e8 comportata benissimo, stava con noi e accompagnava anche i miei figli a scuola. Poi ha avuto delle disavventure che lo hanno portato nelle mani di una organizzazione criminale, ma non mi risulta che ci siano sentenze definitive nei suoi confronti. Poi quando era in carcere fu aggredito da un male che lo fece gonfiare in maniera spropositata. Quindi bene dice Dell'Utri nel considerare eroico un comportamento di questo genere\u00bb. Posizione ribadita poi intervenendo a \"28 minuti\", trasmissione di RadioDue dello stesso giorno.\nLa stessa posizione \u00e8 stata ribadita il 29 novembre 2009 da Dell'Utri stesso nella trasmissione \"In mezz'ora\" condotto dalla giornalista Lucia Annunziata e il 29 giugno 2010, commentando la propria condanna in appello per il reato di concorso esterno in associazione mafiosa. Un analogo elogio alla figura di Mangano viene nuovamente espresso da Silvio Berlusconi in occasione dell'incontro con i giovani di Forza Italia, il 23 novembre 2013 e dal fratello gemello di Marcello Dell'Utri, Alberto, a \"La Zanzara\" su Radio24, il 15 aprile 2014."}
{"id": "44293", "revid": "35804", "url": "https://it.wikipedia.org/wiki?curid=44293", "title": "Direzione investigativa antimafia", "text": ""}
{"id": "44294", "revid": "1745361", "url": "https://it.wikipedia.org/wiki?curid=44294", "title": "DIA", "text": ""}
{"id": "44296", "revid": "2149408", "url": "https://it.wikipedia.org/wiki?curid=44296", "title": "Colorado (disambigua)", "text": ""}
{"id": "44303", "revid": "201640", "url": "https://it.wikipedia.org/wiki?curid=44303", "title": "Inferno - Canto ventunesimo", "text": "Il canto ventunesimo dell'\"Inferno\" di Dante Alighieri si svolge nella quinta bolgia dell'ottavo cerchio, ove sono puniti i malversatori; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nLa bolgia dei barattieri - versi 1-21.\nContinuando a parlare di cose che la \u00ab\"Comed\u00eda\"\u00bb non riporta, Dante e Virgilio arrivano sul culmine (\u00abil colmo\u00bb) del ponte che d\u00e0 sulla quinta bolgia, e guardando gi\u00f9 Dante la vede \u00abmirabilmente oscura\u00bb a causa di una pece nera che vi bolle gonfiandosi spesso in superficie. Per descriverla Dante inizia una lunga similitudine paragonandola a quella che d'inverno viene fatta bollire nell'Arsenale di Venezia: l'inverno era infatti tempo di manutenzione delle navi e Dante si dilunga descrivendo con minuzia le attivit\u00e0 degli operai navali: quando non si pu\u00f2 navigare c'\u00e8 chi costruisce nuove barche, chi tura con la stoppa le falle, chi ribatte la prua e chi la poppa, chi fabbrica remi e chi sartie, chi rattoppa il terzeruolo (la vela pi\u00f9 piccola) e chi l'artimone (vela di gabbia posta sopra quelle pi\u00f9 grandi)... e Dante descrive con tale vivida minuzia il quadro che sembra di vederselo davanti, mostrando una profonda conoscenza di termini tecnico-navali, tanto che alcuni hanno ipotizzato che Dante fosse veramente stato a Venezia a vedere i cantieri navali, cosa per\u00f2 che non trova riscontri nella cronologia della biografia del poeta.\nDante sta quindi guardando la pece che ribolle, ma qui all'Inferno non lo fa per via del fuoco che la riscalda ma \u00abper divin'arte\u00bb, e invischia dappertutto le due rive. Dante \u00e8 un po' sorpreso di non vedervi nessun dannato, ma solo bolle.\nArrivo di un peccatore - vv. 22-57.\nMentre il poeta \u00e8 cos\u00ec preso dall'osservazione non si accorge di una nera ombra che gli si avvicina alle spalle. \u00abGuarda, guarda!\u00bb (fai attenzione!!) ammonisce Virgilio, e Dante si gira, ma \u00abcome l'uom cui tarda / di veder quel che li convien fuggire\u00bb egli rimane immobile, paralizzato dalla paura del pericolo ormai troppo vicino per essere evitato (da notare la \"suspense\" finch\u00e9 il pericolo non viene esplicitamente descritto). Si tratta di un \u00abdiavol nero\u00bb, che dietro ai due poeti sta risalendo il ponte di corsa ad ali spiegate. Porta sulle spalle, sull'\u00abomero aguto e superbo\u00bb un peccatore piegato in due e con un uncino gli attraversa il \u00abnerbo\u00bb, il garretto, come si fa con la selvaggina. Come in una farsa il diavolo non si cura minimamente dei due pellegrini e inizia a vociare: (parafrasi) \"Oh Malebranche, ecco uno degli anziani (cio\u00e8 dei priori) di Santa Zita (Lucca, citt\u00e0 devota alla santa)! Mettetelo sotto, che io torno in quella citt\u00e0 che \u00e8 ben fornita di questi peccatori: l\u00ec sono tutti barattieri, tranne Bonturo (frase ironica, Bonturo Dati era rinomatamente il pi\u00f9 corrotto di tutta Lucca); l\u00ec (a Lucca) il \"no\" con il denaro si fa diventare \"ita\", (cio\u00e8 \"si\" in latino, passi una delibera che doveva essere bocciata)\".\nNella pece sono puniti quindi i barattieri, che nel lessico giuridico del Medioevo indicavano generalmente gli imbroglioni che arraffavano denaro sottobanco o ottenevano altri vantaggi con la frode e quindi, pi\u00f9 nello specifico, anche i concussori o magistrati corrotti. Il contrappasso \u00e8 piuttosto generico e consiste nel fatto che come in vita essi agirono al coperto invischiando le loro vittime, adesso sono immersi nel buio nero della pece (come sintetizzato al verso 54). I diavoli, verr\u00e0 detto presto, hanno il compito di uncinare chi tenta di uscire anche solo per affacciarsi, un po' come fanno gli sguatteri dei cuochi quando spingono gi\u00f9 le carni che affiorano in una pentola che bolle (similitudine ai versi 55-57). Essi non sono interpretabili secondo un contrappasso preciso, ma la loro presenza innescher\u00e0 un episodio tra il faceto e il grottesco che avr\u00e0 come tema principale quello della furberia e che verr\u00e0 sviluppato anche nei prossimi due canti.\nIl diavolo quindi scarica il dannato e riparte per risalire il ponte, pi\u00f9 veloce di un mastino che insegua un ladro (\u00ablo furo\u00bb). Inizia qui la lunga e prolifica serie di similitudini animalesche che Dante usa continuamente in questa bolgia: sono dovute sia alla bestialit\u00e0 di questi dannati, sia a sottolineare lo stile \"comico\" delle scene che il poeta si appresta a mettere su, dalla struttura in tutto e per tutto simile a quella delle commedie popolaresche da palcoscenico.\nIl dannato, secondo studi d'archivio sulla sua data di morte avvenuta nel periodo pasquale del 1300, sarebbe Martino Bottario, un membro del consiglio lucchese degli anziani.\nDopo essere stato tuffato nella pece dal diavolo, il dannato \u00abtorna s\u00f9 convolto\u00bb, raggomitolato (o \"piegato\", secondo l'italiano antico) dal bollore e grondante di pece. Allora i diavoli, nascosti sotto il ponte, iniziano a prenderlo in giro beffardamente con ironia malvagia: \u00abQui non ha loco il Santo Volto!\u00bb (parafrasi: \"Eh no, qui non c'\u00e8 il Volto Santo di Lucca!\") che si pu\u00f2 intendere sia come se il dannato fosse tornato su per pregare la santa reliquia del Duomo di Lucca, sia, in maniera pi\u00f9 blasfema, che ben si addice al linguaggio dei diavoli, come se il dannato atteggi il suo volto, tutto nero per la pece, a mo' del Volto Santo, che \u00e8 appunto un Crocifisso di legno nero, per chiedere piet\u00e0. Seguitano poi \"qui non si nuota (per diletto) come nel Serchio! Se non vuoi provare i nostri graffianti uncini non venire a galla, non fare da coperchio alla pece!\" e mentre l'\"addentano\" con cento ganci appuntiti (\u00abraffi\u00bb) contuinuano con il loro comico sarcasmo: \"Qui conviene ballare al coperto, cos\u00ec come hai arraffato nascostamente\".\nColloquio tra Virgilio e Malacoda - vv. 58-114.\n\u00c8 il momento di \"entrare in scena\" per i due poeti. Virgilio fa nascondere Dante \u00abgi\u00f9 t'acquatta\u00bb dietro a una roccia (\u00abscheggio\u00bb, da notare la scelta di questi termini di estrazione pi\u00f9 popolaresca e vernacolare) e di non preoccuparsi per lui: non gli accadr\u00e0 niente perch\u00e9 conosce la strada in quanto l'ha gi\u00e0 fatta (Dante lo ha gi\u00e0 saputo dal suo maestro nell'episodio narrato in Inf. IX, 22). Virgilio attraversa quindi il ponte e, arrivando sul sesto argine (che divide la quinta bolgia dalla sesta), sta con la fronte alta come ostentando sicurezza (anche qui un elemento farsesco). Come i cani che si avventano contro un poverello che chieda l'elemosina e quello sia costretto a arrestarsi e doverla chiedere l\u00ec dove si trova, cos\u00ec Virgilio \u00e8 accerchiato dai diavoli usciti da sotto il ponte che \u00abvolser contra lui tutt'i runcigli\u00bb. Virgilio per\u00f2 grida: \u00abNessun di voi sia fello [malvagio]!\u00bb, fermandoli. Continua poi chiedendo di poter parlare con uno di loro prima di essere semmai afferrato, al che i diavoli chiamano in coro \u00abVada Malacoda!\u00bb. Malacoda \u00e8 un po' il capitano di questa \"truppa\" di diavoli (che presto daranno luogo a una parodia militaresca) e si presenta a Virgilio dicendo \u00abChe li approda?\u00bb, \"A che pro?\". Virgilio, chiamando il diavolo per nome, gli spiega che se sono giunti fin laggi\u00f9, al sicuro da tutti gli \"schermi\" (ostacoli) infernali, come pu\u00f2 egli credere che non sia stato per \u00abvoler divino e fato destro\u00bb? Variando un po' sul tema del \"vuolsi cos\u00ec col\u00e0 dove si puote\", Virgilio stupisce il diavolo con la sua missione divina e Malacoda, sbalordito, con un gesto plateale di sconforto, fa cadere l'uncino e si raccomanda agli altri diavoli che essi non feriscano i due. Virgilio, allora, chiama Dante, che sgattaiola dal suo nascondiglio e si affretta a raggiungere il suo maestro. I diavoli gli si stringono allora attorno con sembianza \u00abnon buona\u00bb (efficace litote) e il poeta assimila s\u00e9 stesso ai fanti pisani della Rocca di Caprona quando, dopo la resa del 6 agosto 1289, uscirono sfilando accanto ai nemici minacciosi; si tratta di un episodio secondario della Battaglia di Campaldino al quale Dante afferma di aver personalmente assistito.\nDue diavoli \"semplici\" della truppa allora continuano a guardare malignamente Dante che \u00e8 appoggiato alle spalle di Virgilio, e parlano tra di loro facendo finta che Dante non li senta: \u00abVuo' che 'l tocchi [con l'uncino] in sul groppone?\u00bb; \u00abS\u00ec, fa che gliel'accocchi.\u00bb (da notare il linguaggio comicamente sguaiato dei due). Malacoda, che li ha adocchiati, per\u00f2 si affretta a dire \u00abPosa, posa Scarmiglione!\u00bb. Questi diavoli sono minacciosi ma non c'\u00e8 niente di spaventoso nelle loro azioni, Dante non \u00e8 indignato o inorridito, ma \u00e8 come un semplice attore che sa di non avere nulla da temere.\nDatazione del viaggio dantesco - vv. 106-114.\nL'attenzione torna sul dialogo di Malacoda con Virgilio: \"Non si pu\u00f2 andare oltre questo argine, perch\u00e9 il ponte giace spezzato sul fondo della bolgia. Ma se seguitate a camminare su questa roccia pi\u00f9 avanti ce n'\u00e8 un altro. Proprio ieri, cinque ore prima di adesso, mille e duecento sessanta sei anni fa tale via crollata \" (parafrasi dei versi 106-114). Notevolissimo \u00e8 il senso grottescamente ridicolo che Dante \u00e8 riuscito a rendere con la sua poesia in questo dialogo: in tutto l'Inferno bene o male tutti vari guardiani ed esseri diabolici hanno ceduto il passo, ma nessuno si \u00e8 messo a dare informazioni \"turistiche\" ai due pellegrini tranne questo \"povero diavolo\"; inoltre il suo preciso riferimento orario ricorda la \"gag\" di un comico che con disinteresse snocciola un dato cos\u00ec esatto che sembra che non abbia pensato ad altro che a calcolarlo negli ultimi mille anni.\nIl riferimento comunque \u00e8 prezioso per datare l'epoca immaginata da Dante per il suo viaggio: se infatti egli riteneva che Ges\u00f9 fosse morto a mezzogiorno del 25 marzo dell'anno 34 (il giorno della Crocifissione veniva a quel tempo fatto coincidere con l'anniversario dell'incarnazione), da questi versi risulta che in quel momento erano le sette del mattino del 26 marzo 1300 e che, di conseguenza, il viaggio dantesco inizi\u00f2 il 25 marzo 1300. Anche se il passo in esame non fa riferimento ad alcuna solennit\u00e0 religiosa, ma fornisce semplicemente una misura di tempo precisa all'ora, alcuni commentatori, supponendo che Dante non considerasse in maniera \"mobile\" ma fissa la data della Pasqua, lo ritengono un indizio del fatto che egli si mise in viaggio di Venerd\u00ec Santo, cio\u00e8 l'8 aprile 1300.\nLa pattuglia dei diavoli - vv. 115-139.\nMalacoda prosegue mandando una truppa di dieci diavoli, incaricata di controllare che i dannati non escano dalla pece, e decide di far loro accompagnare i due pellegrini, rassicurandoli che \u00abnon saranno rei\u00bb. Inizia allora a chiamare i diavoli uno ad uno:\nQuesto pittoresco corteo, che si pu\u00f2 solo immaginare dai nomi e dai vari aggettivi che Malacoda attribuisce ai diavoli, si sistema quindi a mo' di truppa militare in procinto di partire. Ma Dante \u00e8 un po' turbato da questa scorta non richiesta e temendo da loro qualche brutta sorpresa se ne lamenta con Virgilio di nascosto: (parafrasi) \"Maestro, ma che vuol dire questo? Tu la strada la sai, perch\u00e9 non andiamo da soli? Io la scorta non la chiedo... non vedi come digrignano i denti e come si strizzano l'un l'altro le ciglia minacciosi?\". Dante ha infatti notato che i diavoli si intendono tra di loro: nel prossimo canto si scoprir\u00e0 che Malacoda stava mentendo deliberatamente, e gli altri stavano al gioco, dopotutto questo \u00e8 il girone dei \"fraudolenti\"; Virgilio per\u00f2 lo rassicura ingenuamente, dicendo che quelli sono segni che essi fanno per questioni che riguardano i dannati, non loro. Vedremo presto di nuovo (dopo l'episodio delle mura di Dite) come Virgilio-\"personificazione della Ragione\" a volte si faccia ingannare dalla \"malizia\", da bassezze cos\u00ec smaccate e volgari che per lui sono dopotutto inconcepibili.\nI diavoli si mettono allora in plotone con la lingua pronta tra i denti per imitare il verso della partenza, aspettando il cenno del loro \u00abduca\u00bb, cio\u00e8 della loro guida Barbariccia:\nSi chiude con questo gesto sconcio, ma degnissimo della situazione, il primo atto della \"commedia\" infernale.\nDante e lo stile comico.\nIl canto si apre con la menzione della \u00abComed\u00eda\u00bb che Dante sta scrivendo, in un inciso apparentemente marginale ma denso di significato: secondo la dottrina medievale degli stili, infatti, la \"Commedia\" di Dante sarebbe dunque un'opera in stile \"medio\" e dai contenuti \"bassi\". Questa \"mediet\u00e0\" dello stile nasconde in realt\u00e0 il \"sublime\" cristiano esemplificato sulla \"Bibbia\", opera umile nella forma, perch\u00e9 si rivolge a tutti narrando la vita di persone semplici, ma sublime nei contenuti, dal momento che parla della salvezza dell'intera umanit\u00e0.\nIl canto, cos\u00ec come i seguenti che pure parlano dei barattieri, \u00e8 \"comico\" poich\u00e9 presenta quello che \u00e8 il tipico andamento stilistico della commedia da palcoscenico: la scena \u00e8 animata da una moltitudine di personaggi le cui parole e azioni si intrecciano con ritmo movimentato (cos\u00ec raro in Dante, che \u00e8 pi\u00f9 a suo agio concentrandosi su singole figure isolate); tale movimento narrativo \u00e8 anticipato gi\u00e0 dalla similitudine che descrive la pece, allargandosi a rappresentare, con grande vivezza, tutta l'attivit\u00e0 dell'arsenale di Venezia durante l'inverno, quando le navi non possono navigare e ci si occupa allora della manutenzione. Il tono del canto \u00e8 prima canzonatorio, poi ironico, spesso con dei chiari riferimenti al lessico popolare (come nelle parole dei diavoli: \u00abpegola\u00bb per pece, \u00abaccaffi\u00bb = arraffare, \u00abgliene accocchi\u00bb, \u00absciorina\u00bb, \u00abed elli avea del cul fatto trombetta\u00bb), le altre similitudini tratte dalle situazioni pi\u00f9 umili (la carne che galleggia in pentola, il \u00abpoverello\u00bb fermato dai cani mentre chiede l'elemosina). I diavoli, anzich\u00e9 ispirarsi alla tradizione classica come per molti altri custodi dell'Inferno, sono descritti a partire dalla chimera delle fantasie popolari: contribuisce al tono particolare del racconto anche l'enumerazione dei loro nomi, tutti inventati tranne due che sono tratti dalla tradizione medievale (Alichino, che poi diventer\u00e0 Arlecchino nelle commedie, e Farfarello). E gi\u00e0 in questa prima parte si possono distinguere alcune sfumature della comicit\u00e0 usata:la derisione verso la nuova anima dannata, che non deve credere di essere nel Serchio, l'ironia su Bonturo, la parodia \"eroi-comica\" della marcia militare, lo beffa blasfema (\u00abQui non ha loco il Santo Volto\u00bb), il grottesco nei nomi e i modi dei diavoli, il gioco delle astuzie nel dialogo tra Virgilio e Malacoda, il volgare \"plebeo\" nel peto di Barbariccia...\nAlcuni critici ottocenteschi, a partire da Francesco De Sanctis, negarono l'esistenza di un Dante \"comico\", sottolineando invece il sarcasmo superiore, anche se forse gravava su queste valutazioni il pregiudizio che la poesia \"impegnata\" non potesse essere \"comica\". Alcuni (Riccardo Bacchelli, Natalino Sapegno) sottolinearono gli aspetti atroci di questo canto, che sono pure presenti ma in una luce del tutto priva di dolore e di paura, oppure sottolinearono uno sbigottimento del poeta un po' forzato. Anche una possibile spiegazione allegorica del passo ha dato in alcuni casi risultati forzati e inammissibili."}
{"id": "44304", "revid": "941725", "url": "https://it.wikipedia.org/wiki?curid=44304", "title": "Inferno - Canto ventiduesimo", "text": "Il canto ventiduesimo dell'\"Inferno\" di Dante Alighieri si svolge nella quinta bolgia dell'ottavo cerchio, ove sono puniti i malversatori; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\n\u00c8 strettamente legato al precedente, del quale costituisce il \"secondo atto\" della \"commedia\" dei diavoli della bolgia dei barattieri.\nAnalisi del canto.\nDiavoli e barattieri - versi 1-30.\nIl canto inizia riallacciandosi direttamente al precedente e spiega con un'amplissima similitudine il suono del \"cul\" del diavolo fatto \"trombetta\". Dante vi richiama con dovizia di dettagli le proprie vicende biografiche, nelle quali ha avuto modo di vedere operazioni militari d'ogni tipo e tutti i segnali che le caratterizzano (la marcia, l'assalto, la rassegna, la ritirata, le sortite a cavallo, i tornei a squadra e in singolo mossi da suoni di trombe, campane, tamburi, segnali visivi dai castelli, cose all'italiana e cosa alla \"straniera\", n\u00e9 pedoni, n\u00e9 navi che seguissero segnali di terra o le stelle), ma mai uno cos\u00ec strano come questo con cui i diavoli si mettono in marcia (cio\u00e8 la scoreggia del loro comandante). Questa parentesi, dove Dante finge di essere un po' stupefatto e un po' saccente, \u00e8 un chiaro esempio dello stile \"comico\" del brano dei barattieri: egli usa parole marziali e magniloquenti per metter su un \"divertissement\" basato sulla parodia.\nNotevole \u00e8 anche, all'inizio del canto, l'accumulazione di riferimenti militari che si riferiscono ad episodi autobiografici: Dante menziona la battaglia di Campaldino, che fu seguita dall'assedio di Caprona citato nel canto precedente; questa spedizione fiorentina del 1289 si tratta dell'unica esperienza militare che Dante ebbe (a quanto si sa).\nDante e Virgilio dunque stanno camminando in compagnia dei dieci demoni (\"i Malebranche\") lungo l'argine della bolgia, ma il pellegrino non \u00e8 spaventato o inorridito (come per esempio sulla schiena di Gerione), anzi non gli viene in mente altro che un proverbio \"\"ne la chiesa coi santi, e in taverna coi ghiottoni\" (cio\u00e8 i furfanti)\" (vv. 14-15), come a voler dire che a ogni luogo si conface una compagnia \"in tema\" e che essendo all'Inferno si deve rassegnare a passeggiare con i diavoli.\nCome detto dal loro capo Malacoda, i demoni devono pattugliare la pece bollente, per controllare che nessun dannato ne esca. Anche Dante guardando la pece vede i dannati che escono con la schiena, come i delfini, o con la faccia, come le ranocchie (da notare il continuo riferimento a similitudini animalesche, indice della bestialit\u00e0 di questi dannati - Dante era infatti particolarmente avverso ai peccati che riguardavano il denaro - e dello stile \"comico\"), le quali si affacciano dall'acqua sugli stagni, ma appena vedono un serpente si rituffano tutte. Cos\u00ec facevano i dannati, sempre pronti a beffarsi dei diavoli in un continuo gioco di astuzie e furberie contrapposte, diametralmente opposto, per esempio, all'episodio dei centauri (Canto XII), dove nessun dannato pare sognarsi minimamente l'idea di uscire dal sangue bollente del Flegetonte.\nCiampolo di Navarra - vv. 31-90.\nI barattieri quindi appena vedono l'ombra dei diavoli si rituffano, ma uno di essi (e Dante nel \"ripensarci\" mentre \"scrive\" se ne raccapriccia ancora), sempre come talvolta fanno le rane, \u00e8 troppo lento a re-immergersi e viene afferrato da Graffiacane, il diavolo pi\u00f9 vicino, che lo prende per i capelli \"impegolati\" con l'uncino (con un gesto che oggi potrebbe ricordare quello degli spaghetti con la forchetta) e, tirandolo su come una lontra (nero, lucido per la pece sgrondante) si appresta a scuoiarlo.\nDante, nella sua estrema precisione, premette che dei diavoli si ricorda gi\u00e0 tutti i nomi per averli sentiti chiamare a uno a uno e per averli sentiti discorrere nella marcia fin l\u00ec. I diavoli stanno gridando \"O Rubicante, fa che tu li metti li unghioni a dosso, s\u00ec che tu lo scuoi!\", ma Virgilio, su richiesta di Dante, chiede che prima il dannato dica chi sia presentandosi.\nEgli risponde che \u00e8 nativo della Navarra e che sua madre lo mise al servizio di un Signore, essendo suo padre gi\u00e0 morto per aver distrutto s\u00e9 e le sue cose (suicida e scialacquatore quindi); entr\u00f2 poi nella famiglia (intesa qui come insieme dei servi) del re Tebaldo (Thibaut II di Navarra o Thibaut V di Champagne) presso di cui compie il peccato di baratteria per il quale \u00e8 punito. I commentatori antichi diedero a questa figura il nome di Ciamp\u00f2lo di Navarra (forse una contrazione di \"Giampaolo\" o del francese \"Jean Paul\"), ma le notizie storiche su di esso sono limitate al solo testo dantesco.\nCiriatto allora, il diavolo che somiglia a un porco nel nome e di fatto, fece sentire al dannato come una delle sue zanne, che gli uscivano ai due lati della bocca, ferisse, strusciandola per\u00f2 solamente (\"sdruscia\"). Dante non \u00e8 impaurito, ma forse incuriosito da questo \"sorco\" finito tra \"male gatte\". Barbariccia, che \u00e8 il \"sergente\" di questa truppa, allora \"il chiuse con le braccia\": chi? Ciriatto o Ciampolo? Sembra pi\u00f9 probabile il dannato; e qual \u00e8 il gesto esattamente? Se dalla scena successiva sembra improbabile che lo tenesse abbracciato (egli infatti si divincoler\u00e0) forse allora si potrebbe intendere come egli si sia solo interposto tra i due per contenere i diavoli, magari allargando le braccia, essendo il verbo \"chiudere\" anche sinonimo di \"recintare\". Sempre Barbariccia dice poi\"State in l\u00e0, mentr'io lo 'nforco\" cio\u00e8 vorrebbe escludere gli altri diavoli dal \"piacere\" della tortura del dannato, anche se qualcuno ci ha letto \"inforcare\" quale \"montare a cavallo\" (\"inforcar li arcioni\", come in Pd. VI, 99).\nDante e Virgilio sembrano per\u00f2 tifare una volta tanto per il dannato (una concessione del tutto straordinaria all'ineluttabilit\u00e0 del giudizio divino che commistiona le pene giuste ai dannati, in linea per\u00f2 con l'\"atipicit\u00e0\" di questo brano), quindi gli rivolgono un'altra domanda ritardando il supplizio: \"de li altri rii / conosci tu alcun che sia latino \"(qui sinonimo di italiano)\"/ sotto la pece?\". Il dannato risponde che l\u00ec accanto a lui c'era fino a poco fa un \"vicino\" dell'Italia, un sardo, e che tanto vorrebbe tornare accanto a lui sotto la pece senza paura n\u00e9 di unghia n\u00e9 di uncino.\nNel ritmo incalzante dell'episodio, il discorso di Ciamp\u00f2lo \u00e8 di nuovo interrotto dai diavoli. Libicocco, che freme di impazienza per usare l'uncino profferisce laconicamente \"Troppo avem sofferto!\" e gli stacca un pezzo di braccio con l'arpione. Draghignazzo allora alla vista del sangue si esalta e si avventa sulle gambe del poveretto, ma basta un'occhiataccia del loro capo (\"il decurio\") per fermarli. Le ferite per\u00f2 non sono orride e non danno dolore al malcapitato (si pensi per esempio il raccapriccio di Dante in altre occasioni come con gli scialacquatori o i seminatori di discordie per sottolineare anche qui il tono scanzonato e grottesco), il quale le guarda, ma riprende subito a parlare, spronato da Virgilio.\nIl dannato di cui parlava poco fa \u00e8 Frate Gomita, gallurese, ricettacolo (\"vasel\") di ogni frode, che tratt\u00f2 i nemici del suo signore (\"suo donno\", ricalcato sul sardo che usa come articolo determinativo \"su\") in maniera che ognuno ne ebbe profitto (lui e loro, intende: prese i soldi e li lasci\u00f2 liberi; ma anche negli altri \"offici\" fu un barattiere, \"non picciol, ma sovrano\"). Con lui c'\u00e8 Michele Zanche del Logudoro, e le loro due lingue non si stancano mai di parlare della Sardegna.\nInganno di Ciampolo e zuffa dei diavoli - vv. 91-151.\nAl vedere i diavoli minacciarlo sempre pi\u00f9 da vicino, Ciampolo si zittisce. Farfarello sta \"stralunando\" gli occhi e il \"gran proposto\" (un altro modo di indicare ancora Barbariccia, che \u00e8 stato appunto \"proposto\" come capo dagli altri diavoli) lo scaccia: \"\"Fatti 'n cost\u00e0, malvagio uccello!\". Ciampolo allora propone un patto di scambio: se essi (Dante e Virgilio) vogliono vedere altri loro compaesani Toscani e Lombardi, lui li pu\u00f2 richiamare se i Malebranche staranno un poco in ritirata (\"in cesso\"), cos\u00ec che essi non temano le loro ombre; baster\u00e0 che egli \"suffoli\" un segnale convenuto e parecchi (\"sette\" con valore indeterminato) usciranno fuori.\nAl che Cagnazzo \"leva il muso\" e lo accusa di volerli ingannare per tornare nella pece, ma Ciampolo risponde di compiere l'inganno a danno degli altri dannati, adescando i diavoli. Alichino allora, in contrasto con gli altri diavoli, accetta per primo la sua proposta, minacciandolo di riafferrarlo se solo tenta di ributtarsi nella pece (\"non ti verr\u00f2 dietro di galoppo, / ma batter\u00f2 sopra la pece l'ali\"\" cio\u00e8 con le mie ali sar\u00f2 pi\u00f9 veloce che un cavallo al galoppo). I diavoli allora convinti da Alichino arretrano appena dietro la riva, coperti anche dalla leggera pendenza delle Malebolge ed il primo a farlo \u00e8 proprio Cagnazzo, quello che aveva manifestato perplessit\u00e0, come a intendere il suo spazientimento per il gioco o l'ardimento dopo essere stato convinto: in ogni caso \u00e8 un realistico particolare psicologico.\nTutti stanno a guardare, ma il \"Navarrese\", studiato il momento giusto, si acquatta e poi spicca il tuffo nella pece beffando tutti. Alichino spicca il salto per acciuffarlo, ma deve fare come il falcone che risale quando l'anatra si nasconde sotto l'acqua: \"l'ali al sospetto non potero avanzar\" cio\u00e8 pi\u00f9 rapida delle ali fu \"la paura\". Tutti sono presi dai rimorsi, ma pi\u00f9 di tutti Alichino e dopo di lui Calcabrina, che aveva seguito il volo sperando che il dannato fuggisse per potersi azzuffare; infatti appena il barattiere sparisce egli rivolge i suoi artigli al compagno, che a sua volta risponde con artigliate da \"sparvier grifagno\". Nella zuffa entrambi per\u00f2 rotolano nella pece bollente. Il caldo si rivela meraviglioso pacificatore perch\u00e9 i due si separano subito, ma non riescono a rialzarsi in volo con le ali tutte invischiate di pece, e devono essere afferrati dai compagni, pur essendo \"gi\u00e0 cotti dentro la crosta\".\nApprofittando della confusione, Dante e Virgilio se ne vanno.\nLo stile comico.\nIl canto, ancor pi\u00f9 del precedente, assume una forma drammatica (in senso tecnico = teatrale), accentuando l'aspetto di \"commedia\": e infatti Dante la definisce \"ludo\", che in latino medievale indica una \"rappresentazione drammatica\" (in francese antico \"jeu\" = \"gioco\" si usa per designare drammi sacri e profani, come nel \"Le Jeu d'Adam\" \"Dramma di Adamo\"). Tema di questo \"spettacolo\" \u00e8 una gara di astuzia fra diavoli e barattiere, entrambi fraudolenti per definizione, ma che entrambi finiscono sconfitti: i diavoli perch\u00e9 perdono la preda, il barattiere perch\u00e9 non guadagna altro che la sua pena, tornando nella pece dalla quale era uscito all'inizio per trovare un po' di refrigerio. L'azione scenica \u00e8 ben rappresentata dal vivace dialogo a pi\u00f9 voci, in cui si alternano Dante e Virgilio che parlano con il dannato da una parte, e i diavoli dall'altra, o dal mimo finale. Il registro \u00e8 comico anche nel linguaggio, nell'assenza di riferimenti alle fonti classiche, cos\u00ec presenti nel resto della Commedia, nelle somiglianze dei peccatori con gli animali (delfini, rane, e poi lontra, ratto, anatra): l'episodio \u00e8 d'altronde paragonato, nel canto successivo, alla favola esopica della rana e del topo."}
{"id": "44305", "revid": "120076582", "url": "https://it.wikipedia.org/wiki?curid=44305", "title": "Inferno - Canto ventitreesimo", "text": "Il canto ventitreesimo dell'\"Inferno\" di Dante Alighieri si svolge nella sesta bolgia dell'ottavo cerchio, ove sono puniti gli ipocriti; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\nIl canto chiude, dopo i due precedenti (XXI e XXII), l'episodio della bolgia dei barattieri, dove Dante e Virgilio assistono alle peripezie di un gruppo di diavoli (i Malebranche), assegnati loro malgrado come scorta non richiesta. L'episodio \u00e8 caratterizzato da uno stile prettamente \"comico\", con un ritmo veloce e numerosi personaggi, chiaro esempio della duttilit\u00e0 poetica di Dante. La seconda parte di questo canto poi \u00e8 dedicata, con tutt'altro tono ed atmosfera, alla bolgia degli ipocriti, prima del finale \"a sorpresa\" che torna su uno stile pi\u00f9 canzonatorio e chiude degnamente il brano dei diavoli della bolgia precedente.\nAnalisi del canto.\nFuga di Dante e Virgilio - versi 1-57.\nIl canto inizia con la figura dei due pellegrini che, dopo essere sgattaiolati dai diavoli in rissa alla fine del precedente canto, adesso camminano \"taciti, soli, sanza compagnia\" e in fila come Frati minori. Dante ci fa anche sapere cosa stesse pensando in quel momento di silenzio, cio\u00e8 alla favola di Esopo (anche se si trattava di un'aggiunta medievale al \"Liber Esopi\") della rana e del topo, che lui vedeva analoga alla vicenda dei diavoli quanto le parole \"mo'\" e \"issa\" (entrambe significanti \"adesso\", in dialetto fiorentino -oggi usato solo da Spoleto in gi\u00f9- o in quello pisano/lucchese). La favola in questione parlava di una rana che accetta di portare sulla schiena un topolino per fargli traghettare uno stagno, ma dopo essersi legata la sua coda a una zampa cerca di affogarlo a met\u00e0 del tragitto, se non che un nibbio, attirato dal movimento del topo lo ghermisce catturando anche la rana che era legata; il significato \u00e8 quindi quello di chi ha male intenzioni e rimane vittima della sua stessa malizia e pu\u00f2 essere applicato all'episodio del canto precedente come il dannato Ciampolo di Navarra come rana e i diavoli come topolini, ma si potrebbe dire anche il contrario, con la pece quale \"falco\" che punisce tutti.\nMa come uno scoppio che ne porta un altro, il pensiero si rincorre nella testa di Dante, il quale adesso si \u00e8 accorto che i diavoli potrebbero venire a vendicarsi su di essi, colpevoli dopotutto di avergli fatto sfuggire il dannato con le loro lunghe domande. La paura che essi stiano correndo loro dietro, come cane contro lepre, Dante la manifesta a Virgilio, il quale gli ha gi\u00e0 letto nel pensiero con la velocit\u00e0 del \"piombato vetro\", cio\u00e8 dello specchio, a riflettere le immagini. Appena Virgilio termina di suggerire che essi potrebbero scendere gi\u00f9 dall'argine nel prossimo fossato, ecco che gi\u00e0 in lontananza si vedono arrivare i diavoli rapidi con le ali tese, al che egli immediatamente prende Dante con un gesto protettivo e materno e si butta gi\u00f9 dallo scosceso \"portandosene me sovra 'l suo petto, / come suo figlio, non come compagno\" (vv. 50-51). Dante mette su una vivida similitudine per descrivere la discesa in braccio al suo maestro, come farebbe una madre svegliata dal rumore di un incendio e prenderebbe il figlio per salvarlo \"avendo pi\u00f9 di lui che di s\u00e9 cura\", vestita di una sola camicia. La rapidit\u00e0 di Virgilio, che si \u00e8 gettato gi\u00f9 supino con il discepolo in braccio, ricorda anche l'acqua che scende nelle incanalature di un mulino.\nAppena i due toccano terra i diavoli arrivano in cima al colle dove si trovavano i due poeti poco fa, ma l\u00ec non sono di nessun pericolo perch\u00e9 l'essere destinati alla quinta bolgia dalla divina provvidenza toglie loro la facolt\u00e0 di uscirne.\nLa bolgia degli ipocriti - vv. 58-72.\nUna volta discesi sul fondo l'atmosfera del canto cambia completamente e basta la prima terzina per segnare l'atmosfera di silenzio e dolore.\nI dannati sono \"dipinti\" cio\u00e8 coperti da un'abbagliante doratura, e se ne vanno con passi lentissimi piangendo, con un fare di chi \u00e8 vinto dalla stanchezza (endiadi). Indossano delle ampie cappe da monaci, come hanno quelli di Cluny, che per\u00f2 all'interno sono foderate di pesantissimo piombo e sono cos\u00ec pesanti che quelle di Federico, in confronto, sembravano di paglia: un'allusione a una leggenda sull'efferatezza dell'Imperatore Federico II, messa su e diffusa dal partito guelfo, alla quale Dante credeva, ritenendo che egli fosse solito punire chi era colpevole di lesa maest\u00e0 con una cappa di piombo prima di metterli su una caldaia infuocata. I dannati, \"\"intenti al tristo pianto\" camminavano cos\u00ec lenti che a ogni nuovo passo i due si ritrovavano a superare e affiancare gi\u00e0 qualcuno di diverso. L'atmosfera di questo canto \u00e8 stata definita talvolta come \"conventuale\", infatti la bolgia viene definita ai versi 91-92 \"collegio\" (parola che spesso indicava una comunit\u00e0 di frati)\" degli ipocriti\"\".\nIl contrappasso di questi dannati (si scoprir\u00e0 presto che sono gli ipocriti) consiste nell'analogia rispetto alla loro condotta in vita: all'esterno mostravano una splendida figura, covando nel loro interno il loro cupo pensiero reale. Pu\u00f2 aver influenzato Dante anche l'etimologia che Uguccione della Faggiuola d\u00e0 della parola \"ipocrita\", cio\u00e8 come formata dalle parole greche \"hyp\u00f2\", \"sotto\", e \"chrys\u00f2s\", \"oro\" (in realt\u00e0 dovrebbe derivare da \"hypocrit\u00e9s\", \"attore\"). La visione che Dante aveva di questi peccatori era sicuramente influenzata anche dai vangeli, dove Ges\u00f9 si scagliava con veemenza durante le sue predicazioni contro tale atteggiamento. L'ipocrisia \u00e8 anche il tema dominante del \"Fiore\", poemetto in endecasillabi da alcuni indicato come opera giovanile di Dante.\nI frati gaudenti: Catalano e Loderingo - vv. 73-108.\nA questo punto Dante manifesta a Virgilio la volont\u00e0 di parlare con qualcuno, riconoscendo magari qualche dannato, ma le sue sole parole bastano perch\u00e9 gli si rivolga uno che intende la lingua \"tosca\". Dante vede allora poco dietro di s\u00e9 due che sembrano volersi affrettare \"nell'animo\" (con il corpo per essi \u00e8 infatti impossibile) e che quando lo raggiungono lo fissano in silenzio. Parlando tra di s\u00e9 poi notano come Dante sia vivo perch\u00e9 si move la sua gola, cio\u00e8 respira, e gli chiedono chi sia. Dante, che non cita mai il suo nome, risponde brevemente: \"I' fui nato e cresciuto / sovra 'l bel fiume d'Arno a la gran villa\" (vv. 94-95). Dopo aver chiesto chi sono i dannati e quale sia la pena che dal dolore fa rigare loro tutte le guance, il primo risponde che il dolore \u00e8 dovuto al peso del piombo delle cappe, che li fa gemere come i pesi eccessivi fanno cigolare le bilance. Essi furono frati Gaudenti (della Milizia della Beata Vergine Maria) bolognesi, in particolare il parlatore \u00e8 Catalano dei Malavolti e l'altro Loderingo degli Andal\u00f2, entrambi gi\u00e0 inviati come pacieri a Firenze (nel 1266), impresa nella quale fallirono, come Dante ben sapeva guardando anche solo alla Torre del Gardingo, la principale torre degli Uberti ridotta in macerie al tempo della cacciata dei ghibellini (sempre nel 1266), che in tale miserevole stato ancora si trovava al tempo di Dante prima che fosse spianata l'odierna Piazza della Signoria.\nCaifa - vv. 109-126.\nDante inizia allora un'orazione: \"O frati, i vostri mali...\" (non si sa quali toni intendesse dare al suo discorso, se deprecativo o misto di piet\u00e0 o altro). Ma \u00e8 bruscamente interrotto da una visione, un uomo crocifisso (o conficcato, a senso) al suolo con tre pali, che si distorce soffiando nella barba quando scopre di essere visto da Dante. Frate Catalano allora spiega che si tratta di colui che consigli\u00f2 ai Farisei di sacrificare un solo uomo per evitare guai al popolo e che ora sta nudo sotto il passaggio di tutti gli altri dannati. Egli \u00e8 quindi Caifa, il sommo sacerdote di Gerusalemme che fece giustiziare Ges\u00f9 coprendosi con il pretesto da ipocrita di salvare il popolo sacrificando il fastidioso predicatore.\nInoltre \u00e8 tormentato allo stesso modo suo suocero Anna e gli altri farisei che presero parte a quel consiglio, che fu causa di sventura per gli ebrei (i Giudei).\nVirgilio si meraviglia al vedere quel dannato in croce cos\u00ec vilmente e su questa meraviglia di Virgilio alcuni commentatori si sono sforzati di trarre un significato allegorico, mentre secondo altri \u00e8 solo dovuta al fatto che durante il primo attraversamento dell'Inferno da parte del poeta latino (cfr. Inferno IX, 23-24) questi dannati non esistevano ancora, in quanto appartenenti all'era cristiana.\nLe menzogne del diavolo - vv. 127-148.\nVirgilio chiede allora al frate se ci sia un modo di uscire a destra da questa bolgia, dato che a sinistra essi non possono tornare, essendo ricercati da \"li angeli neri\", vale a dire i Malebranche; Catalano risponde allora che non lontano c'\u00e8 un sasso che si \u00e8 distaccato dal ponte, che avrebbe permesso di attraversare tutti i valloni di questo cerchio, essendo tutti i ponti su questa bolgia staccatisi e quindi non \"coperchiando,\" cio\u00e8 coprendo in alcun punto. Virgilio resta un po' a testa china poi dice: \"Mal contava la bisogna / colui che i peccator di qua uncina\" (vv. 140-141), cio\u00e8 ci raccont\u00f2 male la cosa colui che uncina i peccatori di l\u00e0 (Malacoda).\nA questo punto riappare l'atmosfera \"comica\" della precedente bolgia, dove Catalano rivela a Virgilio di essere stato imbrogliato arrivando a canzonarlo per la sua ingenuit\u00e0: \"Io udi' gi\u00e0 dire a Bologna / del diavol vizi assai, tra ' quali ud\u00ec / ch'elli \u00e8 bugiardo e padre di menzogna\" (vv. 142-144), cio\u00e8 che egli sent\u00ec dire nella dotta Bologna, che il diavolo \u00e8 \"padre di menzogna\", sottintendendo sarcasticamente che per sapere una banalit\u00e0 tale non serve certo andare all'Universit\u00e0 di Bologna.\nVirgilio incassa il colpo in silenzio (importante \u00e8 il significato allegorico della Ragione che si pu\u00f2 far ingannare dalla frode, soprattutto quando questa \u00e8 cos\u00ec grossolana e inutile) e se ne va a grandi passi con fare un po' irato, mentre Dante gli corre dietro, sulle \"care piante\", cio\u00e8 seguendo le sue impronte. Si chiude cos\u00ec con un finale a sorpresa, che fa ripensare sotto tutt'altra luce all'intero episodio, la \"commedia\" dei diavoli."}
{"id": "44306", "revid": "132406", "url": "https://it.wikipedia.org/wiki?curid=44306", "title": "Inferno - Canto ventiquattresimo", "text": "Il canto ventiquattresimo dell'\"Inferno\" di Dante Alighieri si svolge nella settima bolgia dell'ottavo cerchio, ove sono puniti i ladri; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nL'argine della settima bolgia - versi 1-63.\nLe prime cinque terzine di questo Canto sono tutte dedicate a una similitudine tra le pi\u00f9 ampie del poema, che si ricollega direttamente al finale del canto precedente, dove Virgilio si \u00e8 arrabbiato in silenzio per aver scoperto di essere stato beffato da un diavolo.\nLa similitudine inizia descrivendo il periodo dell'anno cominciato da poco (\"giovanetto anno\") nel quale, secondo un linguaggio metaforico, il sole tempra i raggi sotto l'Acquario (dal 21 gennaio al 21 febbraio) e le notti incominciano ad accorciarsi fino al momento in cui saranno ridotte alla met\u00e0 della giornata (equinozio di primavera) (\"\"e gi\u00e0 le notti al mezzo d\u00ec sen vanno,\" - v. 3\"), quando la brina sulla terra fa immagine che copia (\"assempra\") la sua \"sorella bianca\", cio\u00e8 la neve. Un pastorello (\"villanello\") che ha finito il foraggio per le pecore, alzandosi vede allora la campagna tutta coperta di bianco e si batte la mano sull'anca in segno di disperazione, lamentandosi e rientrando in casa come un derelitto che non sa che fare, ma quando ritorna a guardare la campagna ritrova la speranza (letteralmente \"la speranza ringavagna\", cio\u00e8 rimette la speranza nel cesto) perch\u00e9 il mondo in quel frangente ha cambiato faccia, ed esce con le pecorelle a pascolare. Come avviene al pastorello, cos\u00ec il turbamento visto sulla fronte del maestro alla fine del canto precedente fa sbigottire Dante (\"Cos\u00ec mi fece sbigottir lo mastro / quand'io li vidi s\u00ec turbar la fronte,\", vv. 16-17), ma altrettanto rapidamente giunge il rimedio per il male (\"l'impiastro\", metafora medica: \"e cos\u00ec tosto al mal giunse lo 'mpiastro;\", v. 18), perch\u00e9, quando arrivano alle rovine del ponte crollato, Virgilio, rinfrancato da questa vista, torna a rivolgersi a lui con quella dolce espressione che gli aveva visto in volto quando lo incontr\u00f2 per la prima volta nella \"selva oscura\", mentre tentava invano di salire il \"dilettoso monte\".\nInizia quindi la risalita lungo le rovine del ponte che sovrastava la settima bolgia, con Virgilio che afferra Dante (gli d\u00e0 \"di piglio\") e lo solleva verso la cima di una roccia, adocchiandone nel frattempo un'altra a cui Dante possa aggrapparsi, raccomandandogli di provare prima se essa \u00e8 in grado di reggere il suo peso (\"\"cos\u00ec, levando me s\u00f9 ver' la cima / d'un ronchione, avvisava un'altra scheggia / dicendo: \"Sovra quella poi t'aggrappa; / ma tenta pria s'\u00e8 tal ch'ella ti reggia\".\"\", v. 27-30). Non era certo una via, dice Dante, possibile per chi avesse addosso una cappa, volendo spiegare come quello non fosse un percorso che potesse permettere agli ipocriti di uscire dalla loro bolgia, perch\u00e9 a mala pena ce la facevano a salire di appiglio in appiglio (\"di chiappa in chiappa\"), Virgilio \"lieve\" (perch\u00e9 spirito) e Dante sospinto da lui. Fortunatamente le Malebolge digradano leggermente verso il pozzo centrale, per cui l'argine interno \u00e8 sempre un po' pi\u00f9 basso dell'altro, e alla fine i due poeti riescono a raggiungere l'ultima pietra in cima alle rovine del ponte crollato.\nArrivati in cima Dante ha il fiato corto e si siede sul primo masso che trova perch\u00e9 non ce la fa pi\u00f9 (\"i' non potea pi\u00f9 oltre\", v. 44), ma Virgilio subito riprende Dante e con solenni suggerimenti e incoraggiamenti lo incita a ricominciare subito la marcia.\nLe parole di Virgilio sono famose per il loro rigore e importanza, anche se lette nel contesto della situazione suonano un po' troppo forti. Non bisogna comunque dimenticare il loro valore soprattutto simbolico, non legato cio\u00e8 solo allo spiccio avvenimento di Dante che riprende fiato dopo una salita.\nEgli dice al discepolo che sedendo sulle piume o sotto le coperte non si guadagna fama durante la vita; chi fa cos\u00ec sulla terra lascia la stessa traccia che fa il fumo nell'aria o la schiuma sull'acqua; quindi \u00e8 bene che Dante si alzi e vinca \"l'ambascia\" (l'affanno, il fiato corto per l'ascesa appena compiuta), perch\u00e9 l'animo ha il potere di vincere ogni battaglia se il corpo pesante non si accascia; ben pi\u00f9 lunga sar\u00e0 la scala che li attende (sottinteso al Purgatorio) perch\u00e9 non basta separarsi dai dannati (\"Pi\u00f9 lunga scala convien che si saglia; / non basta da costoro esser partito.\", vv. 55-56). Quest'ultima frase racchiude tutto il senso del viaggio simbolico nell'Inferno: Dante sta compiendo un percorso iniziatico verso il bene e la conoscenza del divino, ma prima di tutto egli deve avere la consapevolezza di tutti i peccati (l'espiazione, compiuta attraverso l'Inferno), poi compiere un percorso di purificazione attraverso il Purgatorio, perch\u00e9 il solo conoscere il male ed evitare di usarlo non \u00e8 sufficiente per la beatitudine. Sebbene l'opinione pi\u00f9 diffusa circa la \"pi\u00f9 lunga scala\" sia quella appena riportata, Manfredi Porena fa notare che la salita pi\u00f9 faticosa che Dante dovr\u00e0 fare non \u00e8 quella del Purgatorio. Si vedr\u00e0 infatti che sulla spiaggia della montagna, ad anime giunte allora, Virgilio dir\u00e0 che essi due son giunti col\u00e0 per via cos\u00ec \"aspra e forte\" che ormai il salire su per la montagna sar\u00e0 un gioco (Purgatorio II, vv. 64-66); e la via di cui qui parla \u00e8 quella che hanno risalito dal centro della Terra all'isola del Purgatorio: questa dev'esser dunque la \"pi\u00f9 lunga scala\" a cui Virgilio accenna qui. E il v. 56 significher\u00e0: \u00abnon basta partirsi da questi peccatori qui; dovrai partirti addirittura da tutto l'Inferno\u00bb.\nDante allora salta in piedi convinto, mostrando pi\u00f9 lena di quella che si sente addosso, dicendo \"Va, ch'i' son forte e ardito\" (v. 60). I due allora trovano il nuovo ponte sulla bolgia successiva, che \u00e8 pi\u00f9 irto di rocce (\"ronchioso\"), stretto e malagevole di quelli passati finora.\nLa bolgia dei ladri - vv. 64-96.\nMentre Dante sta ancora parlando per nascondere la sua stanchezza, i due poeti sono nel frattempo saliti sul ponte della bolgia successiva, la settima, e Dante sente una voce \"a parole formar disconvenevole\" (v. 66), cio\u00e8 non adatta a formar parole, che, pur non capendo cosa dica, gli sembra molto arrabbiata: il poeta si sporge dal dosso dell'arco del ponte per guardare gi\u00f9, ma per il buio non riesce a vedere niente, quindi propone a Virgilio di proseguire fino all'argine pi\u00f9 interno (\"l'altro cinghio\") e di scendere dal ponte sull'argine stesso, al che il poeta acconsente con una perifrasi retorica (in parafrasi: \"Altro non ti rispondo se non con l'agire, perch\u00e9 a una domanda onesta si deve rispondere tacendo ed eseguendo l'opera richiesta\").\nEssi scendono dunque dalla testata del ponte, dove questa si congiunge con l'ottavo argine (\"ottava ripa\"), e Dante vede uno scenario raccapricciante che, a differenza della dolente staticit\u00e0 del precedente, \u00e8 dominato da un frenetico movimento, causato dalla \"terribile stipa\" di serpenti (in realt\u00e0 si scopre presto che sono piuttosto rettili vari), di diversa specie (\"diversa mena\"), la cui memoria guasta (\"scipa\") ancora il sangue a Dante (come si vedr\u00e0 nel canto successivo, queste stesse serpi che l'hanno inorridito diverranno per lui \"serpi amiche\").\nE Dante attacca citando abbastanza fedelmente La \"Pharsalia\" di Lucano: vi erano chelidri (che Lucano, non Dante, descrive come striscianti su una scia di fumo), iaculi (che volano come giavellotti), faree (che strisciano contorcendosi con la testa eretta), cencri (con il ventre punteggiato, che strisciano dritti) e anfisbene (che hanno due teste, una per estremit\u00e0). Libia (intesa genericamente come deserto del Sahara), Etiopia e Arabia (ci\u00f2 che sta sopra al Mar Rosso) non possono vantare altrettanta ricchezza di serpenti, che Dante si compiace di elencare con fare dotto.\nTra i rettili corrono \"genti nude e spaventate\", che non hanno speranza di trovare n\u00e9 un nascondiglio (\"pertugio\") n\u00e9 l'elitropia, pietra cui un tempo si attribuiva il potere di rendere invisibile chi la portava addosso. Essi hanno le mani legate dietro alla schiena dai serpenti, che poi passavano la coda e il capo lungo le reni dei dannati e le annodavano davanti cingendo loro il ventre (\"con serpi le man dietro avean legate; / quelle ficcavan per le ren la coda / e 'l capo, ed eran dinanzi aggroppate.\", v. 94-96).\nPoco pi\u00f9 avanti Dante dir\u00e0 che si tratta dei ladri, che, a differenza dei predoni puniti nel primo girone del VII cerchio nel sangue bollente del Flegetonte (Canto XII), non sono violenti, ma hanno depredato gli altri con l'inganno e l'astuzia, colpa ben pi\u00f9 grave di quella dei rapinatori secondo la logica dell'inferno dantesco, che agli strati pi\u00f9 bassi fa corrispondere i peccati pi\u00f9 gravi.\nMetamorfosi dei ladri - vv. 97-120.\nA questo punto Dante assiste a una sorprendente metamorfosi, quando un serpente morde un dannato tra il collo e la spalla e nel tempo di scrivere una \"O\" oppure una \"I\" (lettere tracciate con un solo tratto di penna) il dannato cade a terra come cenere e rinasce da essa, come fenice, che rinasce ogni 500 anni dopo essersi costruita un letto di nardo e mirra (citazione quasi letterale da Ovidio, \"Metamorfosi\" XV) o come un epilettico, che all'epoca si riteneva posseduto temporaneamente da un demone.\nIl contrappasso di questi dannati non \u00e8 completamente chiaro, comunque il serpente che striscia potrebbe simboleggiare la natura subdola di questi dannati. Inoltre il fatto di avere mani legate \u00e8 l'opposto di quella \"sveltezza\" di mano che contraddistinse la loro mala opera. La metamorfosi animalesca \u00e8 sempre un fatto gravemente degradante per Dante, che nella sua concezione dell'universo strettamente gerarchica attribuiva a animali e piante una forma di vita molto meno nobile di quella umana, creata a somiglianza di Dio (si pensi ai suicidi la cui pena \u00e8 quella di essere trasformati in sterpi, o alle similitudini animalesche cos\u00ec frequenti nelle Malebolge). Nel caso poi del dannato che si polverizza e rinasce \u00e8 un'aggiunta perch\u00e9 il suo peccato \u00e8 avvenuto in luogo consacrato (lo si legge tra poco), quindi il ritornare alla polvere, come prima della Genesi, \u00e8 una severa \"vendetta\" divina di chi ha osato sfidarlo.\nVanni Fucci e la sua profezia - vv. 121-151.\nVirgilio chiede dunque il nome al dannato, e quello risponde con tutta l'arroganza e rozzezza che pu\u00f2: dice che \"piovuto\" in questa bolgia dalla Toscana da poco tempo; gli piacque la \"vita bestial e non umana\", ed era un mulo, cio\u00e8 un bastardo, un figlio illegittimo, di nome Vanni Fucci bestia (forse il suo grottesco soprannome, secondo altri commentatori affibbiato invece da Dante nel ritratto degradato che il dannato fa di se stesso), che ebbe in Pistoia la sua \"degna tana\".\nIn pratica il dannato si \u00e8 presentato come un animale, un violento (era infatti predone e assassino), tanto da attaccare al suo nome l'epiteto di \"bestia\", ma Dante non \u00e8 soddisfatto della sua risposta, perch\u00e9 in verit\u00e0 ha gi\u00e0 riconosciuto di chi si tratta, un terribile pistoiese che comp\u00ec efferate e inutili crudelt\u00e0 durante l'assedio di Caprona (un'azione militare conseguente la battaglia di Campaldino, alla quale Dante partecip\u00f2 come cavaliere). Allora Dante sprona Virgilio perch\u00e9 non si faccia scappare il dannato, perch\u00e9 la sua colpa \u00e8 ben pi\u00f9 umiliante e grave (almeno secondo lo schema etico dantesco, citato nel paragrafo precedente) di quelle che ha voluto dire loro. Allora Vanni Fucci, colpito nel debole, si gira direttamente su Dante guardandolo negli occhi senza la frapposizione di Virgilio e controvoglia gli confessa quello che gli duole in questa sua misera condizione pi\u00f9 di quando gli dolse morire. Non pu\u00f2 negare la risposta alla domanda dei due inviati in missione divina: si trova quaggi\u00f9 perch\u00e9 fu \"ladro\" dei bei arredi di sacrestia (notare la piena confessione, con l'accento posto sulla sua colpa in maniera cos\u00ec diretta), per il reato del quale stava per venire giustiziato qualcun altro.\nDopo l'umiliazione per\u00f2 Vanni Fucci prepara anche la vendetta. \"\"Ma perch\u00e9 di tal vista tu non godi\", se uscirai mai dall'Inferno, \"apri li orecchi al mio annunzio, e odi\". Il dannato si rivolge con arroganza verso Dante e, assieme a quello che far\u00e0 dopo, la sua figura \u00e8 tratteggiata come una delle pi\u00f9 nere e indomabili dell'Inferno. Profetizza allora notizie spiacevoli per Dante: Pistoia \u00e8 spopolata per la cacciata dei Neri, ma presto Firenze si rinnover\u00e0 di gente, intendendo che il successo attuale dei Bianchi \u00e8 fugace perch\u00e9 presto con l'arrivo di Carlo Valois le sorti si ribalteranno. Marte trae vapore igneo di fulmini in Lunigiana (Val di Magra) e con la tempesta forte si combatter\u00e0 sul campo di Pistoia (\"Campo Piceno\", da un'errata interpretazione di Sallustio che fraintesero anche altri autori); qui il dio della guerra spezzer\u00e0 la nebbia con questi fulmini \"s\u00ec ch'ogne Bianco ne sar\u00e0 feruto. / E detto l'ho perch\u00e9 doler ti debbia!\" (vv. 150-151).\nIl canto si chiude con questi versi pieni d'odio, e ancora pi\u00f9 negativa sar\u00e0 l'apertura del prossimo canto con la bestemmia di Vanni Fucci, cos\u00ec terribile che far\u00e0 pronunciare a Dante un'invettiva contro Pistoia."}
{"id": "44308", "revid": "124920507", "url": "https://it.wikipedia.org/wiki?curid=44308", "title": "Inferno - Canto venticinquesimo", "text": "Il canto venticinquesimo dell'\"Inferno\" di Dante Alighieri si svolge nella settima bolgia dell'ottavo cerchio, dove sono puniti i ladri; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nVanni Fucci e l'invettiva contro Pistoia - versi 1-16.\nIl canto continua con un tutt'uno con il precedente. Vanni Fucci, ladro confesso, profeta di sciagure appena elencate a Dante con odio \"perch\u00e9 doler ti debbia\", adesso \u00e8 sempre al centro della scena e conclude il suo arrogante e minaccioso discorso con un gesto blasfemo, che consiste nell'alzare verso il cielo le due mani con il gesto delle fiche (infilando il pollice tra l'indice e il medio, che all'epoca era un gesto volgare come il \"gesto dell'ombrello\") gridando \"Togli, Dio, ch'a te le squadro!\" (qualcosa come \"Ti\u00e9, Dio!\", letteralmente: \"Prendi Dio, che te le mostro apertamente!\", intendendo le fiche), una sordida bestemmia, che sdegna Dante, per fortuna interrotta dall'arrivo di \"serpi\" che, nonostante prima avessero suscitato il suo orrore (in Inferno XXIV, 82-84), da quel momento considera \"amiche\" perch\u00e9 strozzano il dannato come se gli intimassero di non parlare pi\u00f9 e gli legano di nuovo le braccia che hanno appena compiuto il gesto osceno.\nIl poeta allora scrive un'invettiva contro la citt\u00e0 di Pistoia, patria di cittadini cos\u00ec rei:\nPerch\u00e9 Pistoia non deliberi di non esistere pi\u00f9 riducendoti in cenere? I tuoi concittadini sono i peggiori in quanto a malvagit\u00e0. Dante confessa infatti che finora in tutto l'Inferno non ha incontrato nessuno cos\u00ec sacrilego quanto il ladro pistoiese, neppure Capaneo, il re bestemmiatore che precipit\u00f2 dalle mura di Tebe. Vanni Fucci esce quindi di scena fuggendo avvolto dai serpenti, cos\u00ec che non pot\u00e9 pi\u00f9 parlare ancora.\nIl centauro Caco - vv. 17-33.\nLa successiva apparizione del Centauro Caco (un mostro ucciso da Ercole che solo Dante trasforma in centauro basandosi su una descrizione piuttosto vaga di Virgilio nell\"'Eneide\") \u00e8 improvvisa e breve. Esso appare correndo infuriato, cercando (\"Ov'\u00e8, ov'\u00e8 l'acerbo?\", v. 18) Vanni Fucci che aveva appena bestemmiato, in modo da punirlo. Questo perch\u00e9, come i suoi fratelli centauri, \u00e8 stato incaricato di far rispettare la volont\u00e0 di Iddio nei bassifondi infernali (come si vede fare gran parte della sua stirpe tra i violenti del flagetonte, Inferno - Canto dodicesimo); per\u00f2 allo stesso tempo si trova punito tra i ladri perch\u00e9, diversamente dalla maggior parte dei suoi simili, in vita non fu violento, bens\u00ec fu ladro.\nEgli \u00e8 vividamente descritto come pieno di serpenti attaccati su tutta la groppa fino all'innesto con il corpo umano, pi\u00f9 di quelli che Dante crede si possano trovare in tutta la Maremma. Inoltre egli ha un drago alato innestato dietro le spalle, un'invenzione di Dante per giustificare il fatto che il mostro Caco sputasse fuoco secondo alcuni autori antichi.\nVirgilio lo presenta come il ladrone mostruoso che spesso bagn\u00f2 il colle Aventino di un lago di sangue e che rub\u00f2 a Ercole, con frode, quattro buoi e quattro giovenche dalla mandria che l'eroe aveva sottratto a Gerione tirandoli per la coda cos\u00ec che le orme invertite ingannassero sulla direzione presa dalle bestie; per questo non si trova con gli altri centauri (custodi del settimo cerchio dei violenti).\nPer porre fine al suo malvagio operato, Ercole lo uccise con cento colpi della sua mazza, ma egli al decimo era gi\u00e0 morto, un particolare truculento mutuato da Ovidio, che sottolinea che la frode pu\u00f2 giustificare la brutalit\u00e0 per essere punita.\nI ladri fiorentini: altra metamorfosi - vv. 34-78.\nVirgilio parla e Caco passa e va, nel frattempo tre spiriti si avvicinano sotto i due poeti, che li notano solo quando essi gli chiedono \"Chi siete voi?\", interrompendo le loro discussioni.\nDante non li riconosce, ma, come succede talvolta nei discorsi, avviene che lo spirito che ha parlato ne nomina un altro dicendo \"Cianfa dove fia rimaso?\", \"dove sar\u00e0 finito Cianfa?\". Al che Dante, sentendo nominare un fiorentino, fa cenno a Virgilio di tacere per poter ascoltare.\nDante-scrittore sta per descrivere una scena di visioni fantastiche e sovrannaturali, per cui, come in altri passi, si rivolge prima direttamente al lettore per spiegargli che ci\u00f2 che ha visto nell'Inferno \u00e8 vero per quanto suoni incredibile. Un ramarro con sei zampe infatti si lancia contro uno dei tre dannati, iniziando a fondersi con esso. Se a questo diverso trattamento corrisponda un diverso peccato (cos\u00ec come per Vanni Fucci l'essere trasformato ciclicamente in cenere era forse legato al suo sacrilegio di rubare in un luogo consacrato), magari seguendo le specificazioni del peccato del furto che fa Tommaso d'Aquino, non ci sono elementi sufficienti per decifrarlo. Dalla biografia stringatissima di qualche commentatore antico si rileva che questo dannato (Agnolo Brunelleschi), era forse un ladro che usava camuffarsi e per questo le sue sembianze sono cos\u00ec trasfigurate all'Inferno. Anche la narrazione di Dante, che \u00e8 tutta incentrata sulla descrizione della metamorfosi, non allude ad altri particolari biografici o morali. Forse il contrappasso va interpretato solo come \"furto\" dell'identit\u00e0 dell'uomo da parte dei serpenti.\nLa trasformazione \u00e8 l'argomento sul quale si concentra Dante, in una specie di rivalit\u00e0 (lo scriver\u00e0 tra poco) con i suoi modelli classici come Ovidio e Lucano.\nIl ramarro dai sei piedi si aggrappa al ventre del dannato con la coppia di zampe centrali (\"Co' pi\u00e8 di mezzo li avvinse la pancia\" - v. 52), con quelle anteriori alle braccia (\"e con li anter\u00efor le braccia prese;\", v. 53) e con il muso gli morde la faccia (\"poi li addent\u00f2 e l'una e l'altra guancia;\" - v. 54). Quindi gli distende le sue zampe posteriori lungo le cosce (\"li diretani a le cosce distese,\" - v. 55) e gli passa la coda tra le gambe appoggiandola distesa sulla sua schiena (\"e miseli la coda tra 'mbedue / e dietro per le ren s\u00f9 la ritese.\" - vv. 56-57). La bestia gli sta abbarbicata come l'edera agli alberi e i due corpi iniziano a fondersi come la cera calda, unendo i due colori in un tono che non \u00e8 proprio di nessuno dei due, come quello della carta che brucia, dove tra il foglio bianco e il nero della bruciatura appare un colore intermedio bruno.\nGli altri due dannati guardano, un po' incuriositi un po' intimoriti e dicono come \"Agnel\" non sia ormai \"n\u00e9 due n\u00e9 uno\", ovvero la fusione non ha creato un nuovo individuo, ma un mostro orribilmente trasfigurato. Essi sono \"perduti\" nella nuova forma, con le teste fuse in un'unica faccia, gli arti anteriori divenuti due da quattro liste (cio\u00e8 le due braccia dell'uomo e le due zampe anteriori del rettile sono divenuti gli arti anteriori del mostro, \"Fersi le braccia due di quattro liste;\" - v. 73), \"\"le cosce con le gambe e 'l ventre e 'l casso\" (il busto)\" / divenner membra che non fuor mai viste\"\", dove ogni aspetto originale era cancellato (\"casso\", notare la rima \"ambigua\"). Il mostro se ne va cos\u00ec via.\nTerza metamorfosi - vv. 79-151.\nCome una lucertola, di quelle che saettano nella calura estiva (\"dei d\u00ec canicular\"), un serpentello \"\"acceso\" (d'ira)\", livido e nero come un gran di pepe\"\", si avventa sull'ombelico di uno dei due dannati fermi e poi gli ricade davanti (\"e quella parte onde prima \u00e8 preso / nostro alimento, a l'un di lor trafisse; / poi cadde giuso innanzi lui disteso.\" - vv. 85-87). Il \"trafitto\" guarda l'altro in silenzio, sbadigliando, forse con rassegnazione, forse con noia, e anche il serpente riguarda; esce fumo dalla bocca del serpente e dalla ferita dell'uomo, che si uniscono nell'aria.\nA questo punto Dante sta per descrivere una doppia trasformazione, dell'uomo in serpente e del serpente in uomo, ma prima di dedicarsi alla narrazione lancia, per cos\u00ec dire, una sfida ai poeti classici, la cosiddetta \"iactatio\" o \"vanto\" dei trattati dell'arte retorica, introdotta proprio canonicamente da un \"Taccia (taceat)\". Taccia quindi Lucano quando parla di Sabello e di Nasidio (soldati dell'esercito di Catone che nella \"Pharsalia\" sono morsi da serpenti e muoiono orrendamente trasfigurati, uno trasformato in cenere, uno gonfiato fino a scoppiare) e stia a udire quello che \"scocco\", come freccia; Taccia Ovidio (massimo poeta delle \"Metamorfosi\"), che parl\u00f2 di Cadmo trasformato in serpente e di Aretusa mutata in fonte, che lui, Dante, non ha niente da invidiar loro: mai nessuno ha descritto una duplice metamorfosi incrociata, \"fronte a fronte\". Dante non aveva per\u00f2 solo motivo di vantarsi in quanto poeta, ma la sua sfida va inquadrata nella consapevolezza degli autori medievali di aver ricevuto la rivelazione cristiana, quindi pu\u00f2 comprendere un senso \"allegorico\" nei miti che era avulso agli autori antichi.\nLa descrizione in parallelo delle due metamorfosi \u00e8 molto lunga e dettagliata, in vari passaggi in parallelo. Prima la coda del serpente si biforca in due, mentre all'uomo le gambe si fondono velocemente, cos\u00ec che ben presto non ci sono pi\u00f9 segni di giuntura: \u00e8 come se la coda biforcata prendesse, togliesse l'umanit\u00e0 dall'altra persona, che nel frattempo perdeva la sua natura; la pelle di uno si faceva molle, quella dell'altro dura; i piedi di dietro del serpente (inteso nel senso generico di rettile, perch\u00e9 i serpenti non hanno arti) si fondono e diventano il membro maschile, mentre il pene del \"misero\" (l'uomo) si \u00e8 appena diviso; il fumo avvolge entrambi facendo variare il colore della pelle e facendo comparire capelli e peluria su uno, cos\u00ec come li faceva sparire dall'altro e nel frattempo uno cade gi\u00f9 e l'altro si leva in piedi; i due continuano a fissarsi con le \"lucerne empie\" (\"gli occhi malvagi\"), mentre i due cambiano \"muso\": uno lo ritira verso le tempie, e la pressione della materia gli fa uscire gli orecchi dalle gote, mentre una parte della materia non si ritira e fa nascere il naso e le labbra; quello in terra invece fa uscire fuori il muso e ritira gli orecchi come fa la lumaca con le corna; la lingua di uno si biforca, mentre quella dell'altro si richiude; il fumo \"resta\" (cessa, scompare) e la trasformazione ha termine.\nAllora il serpente se ne fugge sibilando (\"suffolando\") per la valle \"e l'altro dietro a lui parlando sputa\", forse per scacciarlo (Francesco Torraca nel suo commento ricorda che la saliva era ritenuta un efficace antidoto del veleno serpentifero), e, rivolgendosi al dannato che ha assistito a tutta la scena in silenzio, gli dice: (parafrasi) \"Voglio che Buoso corra ora come ho fatto io a quattro zampe per questa via\".\nDante ha visto cos\u00ec la \"feccia\" (\"zavorra\") della settima bolgia trasformarsi. \u00c8 il Dante-scrittore che ora prende la parola insistendo di nuovo sul lettore perch\u00e9 creda veramente a questa sua esperienza ultramondana, ma si scusa anche se la penna ha un po' (\"fior\", nell'italiano medievale significava \"un poco\") \"abborrato\" cio\u00e8 si \u00e8 espressa un po' confusamente, anche perch\u00e9 la visione stessa era confusa. Ma sebbene il suo animo fosse smarrito (\"smagato\") egli aveva riconosciuto prima che sgattaiolassero via Puccio Sciancato (quello non trasformato) e colui che Gaville ancora piange, secondo i commentatori Francesco Cavalcanti, assassinato a Gaville e i cui parenti fecero tremenda vendetta nel piccolo borgo del contado fiorentino.\nDante ha trovato quindi ben cinque fiorentini in questa bolgia e lo sdegno per la mala fama di questi suoi concittadini gli far\u00e0 pronunciare un'invettiva contro Firenze all'inizio del prossimo canto."}
{"id": "44309", "revid": "1059402", "url": "https://it.wikipedia.org/wiki?curid=44309", "title": "Inferno - Canto ventiseiesimo", "text": "Il canto ventiseiesimo dell\"Inferno\" di Dante Alighieri si svolge nell'ottava bolgia dell'ottavo cerchio, dove vengono puniti i consiglieri di frode; siamo nel mattino del 9 aprile 1300 (Sabato Santo) o, secondo altri commentatori, del 26 marzo 1300.\nAnalisi del canto.\nNel Canto XXVI si tratta dei consiglieri fraudolenti ossia condottieri e politici che non agirono con le armi e con il coraggio personale ma con l'acutezza spregiudicata dell'ingegno. Qui, Dante fa una riflessione sull'ingegno e sul suo utilizzo: l'ingegno \u00e8 un dono di Dio, ma per il desiderio di conoscenza pu\u00f2 portare alla perdizione, se non \u00e8 guidato dalla virt\u00f9 cristiana. \nInvettiva contro Firenze - versi 1-12.\nIl canto si apre con una invettiva nei confronti di Firenze che tematicamente si lega al canto precedente, dove Dante aveva incontrato cinque ladri appunto fiorentini: con ironia nota quanto Firenze sia conosciuta su tutta la terra (metaforicamente \"batte l'ali\", citando un'iscrizione sul Palazzo del Bargello del 1255). Francesco Buti a proposito commentava infatti: \u00aberano allora i Fiorentini sparti molto fuor di Fiorenza per diverse parti del mondo, ed erano in mare e in terra, di che forse li fiorentini se ne gloriavano\u00bb. Anche nell'Inferno quindi il nome di Firenze si spande, essendosi Dante dovuto vergognare per aver trovato ben cinque concittadini tra i \u00abladroni\u00bb, che certo non arrecano \u00abonore\u00bb alla sua citt\u00e0.\nMa se quello che si sogna al primissimo mattino, secondo una leggenda medievale, diventa vero, allora Dante predice che presto essa subir\u00e0 la punizione che persino la vicinissima Prato, nonch\u00e9 altre citt\u00e0, desiderano per lei. Il perch\u00e9 sia indicata proprio Prato non \u00e8 stato ancora chiarito e le ipotesi pi\u00f9 convincenti sono quelle legate agli anatemi scagliati dal cardinale Niccol\u00f2 da Prato, che tent\u00f2 vanamente di riappacificare le fazioni fiorentine nel 1304. Manfredi Porena, pur non proponendo un'alternativa a questa spiegazione, trova difficolt\u00e0 ad accettarla in quanto il cardinale da Prato fu poco dopo uno dei principali manipolatori dell'elezione di papa Clemente V, di cui si sa cosa pensasse Dante (Inferno XIX, 82-87), e par difficile che Dante potesse invocarne l'autorit\u00e0, sia pure in tutt'altra materia.\nIl poeta rincara poi la dose dicendo che se anche questa punizione fosse gi\u00e0 arrivata, non sarebbe stata troppo sollecita (\"E se gi\u00e0 fosse, non saria per tempo.\", v. 10) e, visto che la riconosce necessaria, si augura che arrivi presto (\"Cos\u00ec foss'ei, da che pur esser dee!\", v. 11) perch\u00e9 la sventura di Firenze gli graver\u00e0 di pi\u00f9 via via che la sua et\u00e0 avanza (\"ch\u00e9 pi\u00f9 mi graver\u00e0, com' pi\u00f9 m'attempo.\", v. 12). Non tutti i commentatori concordano sul perch\u00e9 Dante si augura che la punizione arrivi presto. Alcuni sostengono che la sventura di Firenze, bench\u00e9 ineluttabile, riempie Dante di dolore, che pi\u00f9 gli sar\u00e0 grave quanto pi\u00f9 invecchier\u00e0. Il vecchio infatti sopporta meno i dolori, diventa sempre pi\u00f9 disposto al perdono e l'amore per il luogo natio cresce in lui con l'et\u00e0. Secondo altri Dante vuole dire invece che pi\u00f9 la sventura tarder\u00e0, tanto pi\u00f9 egli soffrir\u00e0 per non aver goduto a lungo della punizione. Questa interpretazione contrasta per\u00f2 col \"da che pur esser dee\", che riconosce s\u00ec la necessit\u00e0 della punizione, ma lo fa a malincuore. \u00c8 curioso che i commentatori moderni protendano tutti per la prima ipotesi e quelli antichi per la seconda, a dimostrare come in fondo la lettura di questo passo \u00e8 anche mutuata dalla nostra sensibilit\u00e0 e maniera di pensare.\nLa bolgia dei consiglieri fraudolenti - vv. 13-48.\nI due poeti ripartono dall'argine interno della settima bolgia percorrendo a ritroso la strada seguita in Inferno XXIV, 79-81: Virgilio risale la scala che li aveva \"\u00abfatto iborni\u00bb\", reso eburnei, cio\u00e8 fatti impallidire per l'orrore suscitato dalle serpi che stipavano la bolgia, quindi tira su Dante. Non tutti concordano sulla lezione sopra riportata del verso 14: alcuni preferiscono leggere \"che n'avea fatto i borni a scender pria\", interpretando \"i borni\" come le sporgenze digradanti (francese \"borne\": pietra) che Virgilio (\"'l duca mio\") aveva utilizzato come scala per scendere e che ora servono a entrambi per risalire. Altri leggono invece \"che il buior n'avea fatto scender pria\", ricordando che Dante aveva chiesto a Virgilio di scendere perch\u00e9 non poteva vedere il fondo della bolgia a causa del buio. A meno di un improbabile ritrovamento del manoscritto originale, non sapremo mai che cosa ha scritto realmente Dante; comunque sia, la sostanza del racconto, cio\u00e8 che i due poeti sono ritornati al punto da cui erano partiti per vedere cosa c'era nella settima bolgia, non cambia. \nProseguono quindi per la strada solitaria (\"solinga via\"), per l'assenza di demoni e dannati, tra le pietre aguzze (\"schegge\") e tondeggianti (\"rocchi\") del ponticello successivo (\"scoglio\"), che deve essere pi\u00f9 ripido dell'altro se non bastano i piedi per avanzare, ma bisogna aiutarsi con le mani.\nQuando arriva sul colmo del ponticello, Dante prova un dolore tanto grande per quello che vede, da essere ancor vivo al momento in cui scrive, e grande a tal punto da indurlo a tenere a freno l'ingegno perch\u00e9 non superi i limiti della virt\u00f9; non vuole infatti che l'influenza degli astri (\"stella bona\") o la grazia divina (\"miglior cosa\"), che gli hanno concesso l'esperienza iniziatica, gliela tolgano per causa di una sua azione o un suo pensiero troppo ardito. Questa notazione, ora un po' arcana, diventer\u00e0 evidente se considerata alla luce di ci\u00f2 che verr\u00e0 dopo nel canto, cio\u00e8 la storia di Ulisse il cui ingegno, non tenuto a freno dalla virt\u00f9, gli procur\u00f2 la morte per aver superato i limiti imposti da Dio.\nEgli usa una similitudine per descrivere quello che vede:\nSegue quindi un'altra similitudine per rappresentare il fatto che ciascuna fiamma si muove racchiudendo in s\u00e9 un peccatore, paragone dotto che si accorda al linguaggio ricercato e aulico di tutto il canto. Dante si ispira, con qualche licenza poetica, al rapimento in cielo del profeta Elia riportato dalla Bibbia nel 2\u00ba Libro dei Re, che racconta che mentre Elia ed Eliseo camminavano conversando, Elia fu improvvisamente rapito in cielo da un carro di fuoco trainato da cavalli di fuoco, che presto scomparve alla vista del suo compagno (cfr. ). Poco pi\u00f9 avanti nello stesso testo (cfr. ) viene narrato che dei ragazzi incominciarono a beffare Eliseo, dandogli del calvo, finch\u00e9 egli si volt\u00f2 e li maledisse nel nome del Signore, e dal bosco uscirono due orse che sbranarono quarantadue ragazzi. Ecco i versi di Dante:\nDante sta guardando ritto in piedi (\"surto\") sul ponte, in modo cos\u00ec precario che se non fosse aggrappato ad un masso sporgente (\"ronchion\"), cadrebbe gi\u00f9 senza bisogno di essere urtato. Vistolo cos\u00ec attento (\"atteso\") Virgilio, non rendendosi conto stavolta che il compagno lo ha gi\u00e0 capito, gli spiega che dentro ai fuochi ci sono gli spiriti dei dannati, ciascuno dei quali si fascia di quello da cui \u00e8 acceso, cio\u00e8 la fiamma (\"catun si fascia di quel ch'elli \u00e8 inceso\").\nNon \u00e8 chiaro \"quali\" dannati siano puniti in questa bolgia. Essi sono abitualmente indicati come consiglieri fraudolenti e il loro contrappasso consiste nell'essere avvolti da lingue di fuoco, per analogia con le loro stesse lingue che furono fonte di frode, e nascosti dentro alle fiamme allo stesso modo in cui da vivi celarono la verit\u00e0 per l'inganno (come dice l'Apostolo Giacomo, la lingua fraudolenta \u00e8 come fuoco). Tuttavia l'unico dei dannati che si inquadra in questa categoria \u00e8 Guido da Montefeltro, presentato nel Canto XXVII, che si pente invano di un consiglio fraudolento fornito, su sua richiesta, a Papa Bonifacio VIII. Ulisse e Diomede, presentati nel seguito di questo canto, non sono puniti per i consigli dati, ma per le opere che hanno compiuto, e per loro la definizione di consiglieri fraudolenti mal si adatta perch\u00e9 risulta troppo specifica.\nUlisse e Diomede - vv. 49-84.\nDante allora ringrazia e risponde che aveva gi\u00e0 capito (\"gi\u00e0 m'era avviso che cos\u00ec fosse\") e, attratto in particolare da una fiamma doppia che gli ricorda Eteocle e suo fratello Polinice, ne chiede la spiegazione a Virgilio (altra citazione dotta sui due fratelli che arrivarono a uccidersi a vicenda per la discordia; in Stazio e in Lucano si racconta che anche le fiamme della pira su cui bruciavano i loro corpi si divisero in due, come se continuassero ad odiarsi anche dopo la morte).\nVirgilio gli rivela che l\u00ec sono puniti Ulisse e Diomede, insieme nella vendetta divina cos\u00ec come, peccando insieme, incorsero nell'ira di Dio in vita, ed elenca i 3 peccati per cui i due han ben da gemere nella fiamma, vale a dire:\nDante si mostra estremamente desideroso di parlare con i due, probabilmente perch\u00e9 in tutto il Medioevo c'era gran mistero su quale fosse stata la fine di Ulisse (Dante non conosceva l\"Odissea\" perch\u00e9 non sapeva leggere il greco, anche se ne aveva letti alcuni sunti mutuati da autori latini) ed arriva a pregare Virgilio ben cinque volte in due terzine:\nVirgilio gli promette di rivolgere loro delle domande purch\u00e9 egli taccia: parler\u00e0 lui perch\u00e9 essi sono greci e forse schivi \"del tuo detto\" (delle parole di Dante). Sul perch\u00e9 sia necessario che parli Virgilio si sono fatte diverse ipotesi: la pi\u00f9 semplice \u00e8 che i due parlano greco e Dante non conosce questa lingua, a differenza di Virgilio, ma questa ragione non sussiste perch\u00e9 se avessero parlato in greco Dante non avrebbe capito e non potrebbe riferire il contenuto del discorso, inoltre nel prossimo canto Guido da Montefeltro dir\u00e0 di aver udito parlare Virgilio in dialetto lombardo; l'altra ipotesi \u00e8 che siccome era comune opinione medievale che i greci fossero un popolo superbo, essi si sarebbero rifiutati di parlare con una persona che non avesse ancora eccellenti meriti, infatti l'invocazione successiva di Virgilio verter\u00e0 proprio sulle sue opere, motivo di vanto, espresse nel pi\u00f9 alto linguaggio possibile. In questo episodio comunque Dante riproduce la sua situazione rispetto ai greci e alla loro letteratura in particolare: non essendo la loro lingua conosciuta in Italia (con pochissime eccezioni forse in Calabria) essi \"parlavano\" solo tramite gli autori latini che avevano tradotto o sintetizzato o citato le loro opere.\nVirgilio quindi aspetta che la duplice fiamma arrivi vicino al ponte e gli si rivolge con solennit\u00e0 e altisonanza, ponendo la questione principale, che ha letto nel pensiero di Dante, di sapere la fine di Ulisse, un mistero sul quale gli autori antichi tacevano:\nDa notare l'aulica anafora della prima terzina e la \"captatio benevolentiae\".\nDante infatti non conosceva l\"Odissea\" e ne trascurava anche i sunti medievali, sebbene piuttosto diffusi alla sua epoca. Della fine di Ulisse, sulla quale tacciono Virgilio, Orazio, Seneca e Cicerone, si erano fatte numerose congetture dai tempi di Servio, pi\u00f9 vive che mai nel Medioevo, alle quali Dante aggiunse una sua versione basata su vari indizi, ma tutto sommato piuttosto originale.\nRacconto dell'ultimo viaggio di Ulisse - vv. 85-142.\nLa maggiore delle due fiamme inizia allora a muoversi come mossa dal vento e dal movimento della cima della lingua di fuoco iniziano a uscire le parole.\nUlisse non si presenta e inizia subito a parlare degli ultimi anni della sua vita, dall'addio alla maga Circe: in questo Dante riprende pari pari la lezione di Ovidio quando nelle \"Metamorfosi\" XIV 436 ss. Macareo, uno dei compagni di Ulisse, racconta a Enea come abbandon\u00f2 il suo capitano che si rimetteva per l'ennesima volta in mare.\nDopo un anno a Gaeta (prima che Enea le desse quel nome) \u00abn\u00e9 dolcezza di figlio, n\u00e9 la pi\u00e8ta / del vecchio padre, n\u00e9 'l debito amore / lo qual dovea Penelope far lieta\u00bb poterono fermare Ulisse dalla sua sete di conoscenza, dall'ardore di conoscere i vizi umani e le virt\u00f9. Part\u00ec cos\u00ec per mare aperto invece di tornare a casa, con una barca e quella \u00abcompagnia picciola\u00bb di sempre. Navig\u00f2 lungo i lidi europei (fino alla Spagna) e africani (fino al Marocco) del Mediterraneo occidentale, comprese le isole quali la Sardegna e le altre. Lui e i suoi compagni erano gi\u00e0 anziani quando arrivarono a quella \u00abfoce stretta\u00bb dove Ercole segn\u00f2 il confine da non superare, lo Stretto di Gibilterra. Ulisse pass\u00f2 Siviglia (\"Sibilia\") a destra e Ceuta (\"Setta\") a sinistra arrivando davanti allo stretto; per convincere i suoi all'impresa mai arrischiata pronunci\u00f2 la famosa \u00aborazion picciola\u00bb:\n\"Fratelli miei, che attraverso centomila pericoli siete arrivati a questa \"piccola\" ultima soglia (le famose colonne d'Ercole) presso l'Occidente; non negate ai nostri sensi quello che rimane da vedere, dietro al sole (dietro all'orizzonte), nel mondo disabitato; considerate la vostra origine: non siete nati per vivere come bruti (come animali), ma per praticare la virt\u00f9 e apprendere la conoscenza.\"\nLe celebri terzine sono un vertice di retorica: si apre con una \"captatio benevolentiae\" (il vocativo, il ricordo delle esperienze in comune) e cresce di intensit\u00e0 gradualmente, prima usando il \"voi\", poi \"noi\" (infatti prima di questa orazione Ulisse usava il pronome \"io\" e in seguito user\u00e0 solo il \"noi\"), incitando all'impresa fino a culminare in chiusura toccando uno dei sentimenti pi\u00f9 profondi dell'animo umano quale l'orgoglio per la superiorit\u00e0 sugli altri esseri viventi.\nI compagni allora divennero cos\u00ec desiderosi di partire che a malapena li avrebbe potuti trattenere oltre: girarono la poppa a est e fecero dei remi \u00abali\u00bb per il \u00abfolle volo\u00bb, sempre avanzando a sinistra, verso sud-ovest. Dopo cinque mesi gi\u00e0 le stelle erano cambiate in cielo (perch\u00e9 erano giunti nell'altro emisfero) oppure erano trascorsi cinque noviluni e altrettanti pleniluni, quando apparve una montagna velata dalla lontananza (\u00abbruna\u00bb) e altissima (il monte del Purgatorio). Essi si rallegrarono ma presto dovettero cedere al pianto perch\u00e9 da quella terra si mosse un turbine che percosse la barca alla prua; tre volte essi girarono intorno con tutta l'acqua vicina, alla quarta la poppa si alz\u00f2 in alto, la prua in basso, come piacque a qualcuno (a Dio), e poi il mare fu sopra di essi richiuso (notare l'allusione al seppellimento, alla tomba), con un verbo che metaforicamente \"chiude\" anche il canto.\nDante ci fa capire tramite le parole di Ulisse che l'importanza della conoscenza non ha n\u00e9 et\u00e0 n\u00e9 limiti: gli affetti pi\u00f9 grandi non sono riusciti a vincere nell'animo di Ulisse il desiderio di conoscenza. La celebre terzina \"Considerate la vostra semenza: fatti non foste a viver come bruti ma per seguir virtute e canoscenza\" \u00e8 la sintesi del profondo pensiero di Dante, il quale considerava la ricerca e il conseguimento delle virt\u00f9 e della conoscenza, cio\u00e8 del sapere trascendente, la vera ragione dell'esistenza umana. L'ansia di ricerca e di conquista di umane cose, spinta all'estremo limite, che nella tradizione antica costituiva la peculiarit\u00e0 positiva dell'eroe omerico, in Dante diventa il peccato che condanna l'eroe per il fatto di aver disdegnato la vera conoscenza e di aver inutilmente vagato alla ricerca di cose vane, allontanandosi dalle virt\u00f9 che rappresentano la natura umana superiore. Per l'Ulisse classico Dante prese spunto da Publio Virgilio Marone, da Ovidio (\"Metamorfosi\", XIV, 241 sgg.), da Seneca, da Cicerone (\"Sul sommo bene e sul sommo male\", V, XVIII, v. 49) e soprattutto da Orazio (\"Epistulae\", I, 2, 17-26).\nIl racconto mostra dunque la debolezza dell'ingegno umano, abbandonato alle sue sole forze, privo della guida teologica della Grazia. Al \"folle\" viaggio di Ulisse si contrappone il viaggio \"sacro\" di Dante. Al modello umano e immanente del viaggio \"orizzontale\" di Ulisse, si contrappone il modello sovrumano e trascendente del viaggio \"verticale\" di Dante; il primo (di tradizione classica e \"scientifica\") tende all'allargamento illimitato dei confini del conoscere, il secondo (di tradizione ebraico-cristiana e teologica) tende a cogliere il significato universale e spirituale della vita.\nUlisse dantesco e Ulisse omerico.\nDue aspetti caratterizzano l'Ulisse dantesco. Il primo \u00e8 l'astuzia che gli ha meritato la collocazione nella \"bolgia\" dei fraudolenti; l'altro \u00e8 il coraggio, messo al servizio della conoscenza: l'errore sta nel percorrere questa strada senza la guida divina, il che comporta una gioia di breve durata (\"Noi ci allegrammo e tosto torn\u00f2 in pianto\", v. 136). L'Ulisse di Dante non \u00e8 l'eroe omerico del ritorno alla patria e alla famiglia: il suo racconto comincia dal momento in cui vince le arti seduttrici della maga Circe fino al \"folle volo\" passate le colonne d'Ercole. Non ignora gli affetti familiari, ma questi non lo sviano dal suo bisogno di conoscenza. In Dante Ulisse chiama i compagni \"fratelli\" e li incita ad interrogarsi sul senso della vita, a non privarsi nell'ultima parte dell'esistenza della possibilit\u00e0 di continuare a conoscere, mentre l'Ulisse di Omero si preoccupava dei compagni e aveva nei loro confronti un rapporto pi\u00f9 protettivo: voleva preservarli dai pericoli e perci\u00f2 spieg\u00f2 loro come difendersi dal canto ammaliatore delle sirene.\nPunti notevoli.\nDante, sebbene conoscesse Omero (nominato pi\u00f9 volte nella \"Divina Commedia\" e da lui posto nel Limbo, come si legge nel canto IV), non poteva aver letto l\"Odissea\" in greco, ma era al corrente della storia di Ulisse da varie fonti latine (\"in primis\" Le metamorfosi di Ovidio e l\"Odusia\" di Livio Andronico) e da vari romanzi medievali: in questa tradizione, e in autori come Cicerone, Seneca e Orazio, Ulisse era indicato quale esempio di uomo dominato dall'ardore della conoscenza. A partire da questi spunti e dalla narrazione di Ovidio, Dante inventa quasi completamente la storia dell'ultimo viaggio di Ulisse, motivato dall'amore per la conoscenza, amore che Dante condivideva e sicuramente non disapprovava, come si evince fin dalla prima frase del \"Convivio\": \u00abTutti li uomini naturalmente desiderano di sapere\u00bb. Da ci\u00f2 deriva la grande partecipazione emotiva di Dante nei confronti del dannato, espressa pi\u00f9 volte nel canto e specialmente ai vv. 19-20: \u00abAllor mi dolsi, ed ora mi ridoglio / quando drizzo la mente a ci\u00f2 ch'io vidi\u00bb, commozione tuttavia temprata da un appello alla virt\u00f9: \u00abe pi\u00f9 lo ingegno affreno ch'io non soglio, / perch\u00e9 nol corra che virt\u00f9 nol guidi\u00bb. Un parallelismo a questo punto si pu\u00f2 istituire tra Dante e Ulisse: entrambi viaggiano spinti dall'ardore di conoscenza, entrambi si sono perduti (v. 3 del canto I: \u00abch\u00e9 la diritta via era smarrita\u00bb; vv. 83-84 di questo canto: \u00abma l'un di voi dica / dove per lui perduto a morir gissi\u00bb). Ma se Dante ritrova la via e accede a una conoscenza superiore, guidato dalla volont\u00e0 divina, Ulisse non conosce questa \"grazia\" e rimane confinato entro la sfera puramente terrena, sensibile, del sapere: v. 115, \u00abde' nostri sensi\u00bb, e soprattutto vv. 97-99, \u00abl'ardore / ch'i' ebbi a divenir del \"mondo\" esperto / e delli vizi \"umani\" e del valore\u00bb: non vi \u00e8 in lui nessuna tensione etica, morale, che rivolga la conoscenza verso un fine giusto (anzi, essa rimane sempre fine a s\u00e9 stessa), e il suo desiderio diventa perci\u00f2 negativo, tanto pi\u00f9 che egli coinvolge in questo male i suoi compagni. Ed \u00e8 cos\u00ec che egli supera le Colonne d'Ercole poste \u00aba ci\u00f2 che l'uom pi\u00f9 oltre non si metta\u00bb, infrange il divieto divino e viene da Dio sconfitto, \u00abcom'altrui piacque\u00bb.\nNotevole in questo canto \u00e8 lo stile, che si innalza per raffigurare un personaggio magnanimo come quello di Ulisse (particolarmente ricca \u00e8 l'apostrofe di Virgilio, ma anche tutta la narrazione successiva, che sfiora il tono epico nella narrazione del viaggio e si fa \u00aborazione\u00bb nelle famosissime parole rivolte da Ulisse ai compagni). Da non trascurare anche i molti segnali che Dante dissemina nel suo testo, come la similitudine con il profeta Elia, che sale al cielo in un carro di fuoco (mentre Ulisse sprofonda), all'espressione biblica del v. 136 \u00abtosto torn\u00f2 in pianto\u00bb (pi\u00f9 l'allitterazione), ai molti riferimenti negativi come la mano \u00abmancina\u00bb (v. 126), la \u00abluna\u00bb (v. 131), simboli negativi per la cultura classica.\nIl critico Natalino Sapegno scrisse nel suo commento a questo canto dell'Inferno: \"Il viaggio di Ulisse oltre le Colonne d'Ercole \u00e8 un \"folle volo\", perch\u00e9 egli tenta, pur senza saperlo, un'impresa a compier la quale si richiedeva l'aiuto, a lui vietato, della Grazia [...]. Non \u00e8 certo un caso che la commemorazione di questa sconfitta dell'umana ragione abbandonata alle sue sole forze sia collocata qui, a breve distanza, e quasi a guisa di esemplificazione, dall'affermazione della necessit\u00e0 di affrenare l'ingegno e contenerlo nei limiti di una norma religiosa (cfr. vv. 21-22)\".\nNella cultura filosofica di stampo aristotelico la mente umana \u00e8 rappresentata come una nave. La \"poppa\" \u00e8 la \"memoria\", la \"prua\" \u00e8 la \"fantasia\", o \"immaginazione\". Il \"Purgatorio\" si aprir\u00e0 (I, 1-3) su questa immagine: \"Per correr migliori acque \"alza le vele\" / ormai la \"navicella del mio ingegno\", / che lascia dietro a s\u00e9 \"mar s\u00ec crudele\" \". Sulla soglia dell'ingresso del \"Paradiso\" (II, 1-3) si ritrova la medesima immagine. La studiosa Maria Corti vede nell'Ulisse dantesco un'allegoria dell'aristotelismo radicale. Ulisse \u00e8 il prototipo dell'\"eroe della conoscenza errante\", che \"viola spazi inaccessibili\". Si tratterebbe di una figura degli intellettuali - alcuni conosciuti da Dante, come Guido Cavalcanti - che avevano aderito all'aristotelismo radicale, ritenendo che la conoscenza perfetta si potesse raggiungere con le sole forze della ragione, senza intervento della Grazia divina e durante la vita mortale, terrena."}
{"id": "44310", "revid": "132406", "url": "https://it.wikipedia.org/wiki?curid=44310", "title": "Inferno - Canto ventisettesimo", "text": "Il canto ventisettesimo dell'\"Inferno\" di Dante Alighieri si svolge nell'ottava bolgia dell'ottavo cerchio, ove sono puniti i consiglieri di frode; siamo nel mattino del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nGuido da Montefeltro - versi 1-30.\nRiprendendo dalla fine del Canto precedente, Dante scrive come la fiamma di Ulisse si era gi\u00e0 acquietata, dopo essersi mossa come sottovento per poter profferire parola, e se ne era andata, licenziata da Virgilio. Ecco che gi\u00e0 un'altra le viene dietro e richiama l'attenzione dei due poeti a causa di un suono \"confuso\" che ne usciva dalla cima: parafrasando, esso ricorda a Dante quello del bue siciliano che mugg\u00ec la prima volta con il pianto del suo artefice - e fu giusto cos\u00ec - tale che, sebbene esso fosse di rame, parve un bue reale. La colta perifrasi si riferisce a Perillo, ateniese, che aveva costruito per il tiranno di Agrigento Falaride un sistema per trarre divertimento dai supplizi delle persone che andavano a morire: un bue di rame poteva ospitare una persona viva e dopo che esso veniva arroventato sotto da una pira, un particolare congegno nella gola dell'animale di metallo faceva apparire le grida dei suppliziati come muggiti. Il tiranno per ringraziamento fece testare la diabolica invenzione proprio all'artefice stesso, e ci\u00f2 secondo Ovidio fu cosa giusta (\"Ars amatoria\" I 655-656), dal quale riprese Dante. In questo caso l'Alighieri voleva solo indicare che il suono proveniva dalla punta della fiamma in maniera sinistra, non gi\u00e0 come da bocca umana che profferisse parola. Poi per\u00f2, quando la \"lingua\" di fuoco (nel gioco \"lingua del dannato\", \"lingua di fuoco\" sta tutto il contrappasso di questi \"consiglieri fraudolenti\") d\u00e0 un certo guizzo sulla punta, allora i suoni diventano parole che si possono udire.\nDa notare anche il parallelismo tra il bue arroventato che racchiude i corpi e la fiamma infernale che racchiude le anime.\nL'anima dannata ha sentito parlare Virgilio in \"lombardo\" (\"Istra ten va, pi\u00f9 non t'adizzo\", usato per congedarsi da Ulisse) e gli chiede di restare un po' a parlare con lui, poich\u00e9 a lui farebbe piacere, pur se deve stare l\u00ec fermo, \"ardente\"!\nIl dannato, verr\u00e0 detto tra poco, \u00e8 il condottiero Guido da Montefeltro, un personaggio contemporaneo a Dante, dopo l'episodio con Ulisse dell'antichit\u00e0 classica. Guido inizia a parlare chiedendo innanzitutto notizie della Romagna (sappiamo dal canto di Farinata degli Uberti che i dannati vedono il futuro ma non il presente), la dolce terra ricordata con affetto e malinconia. Poi d\u00e0 una prima breve presentazione di s\u00e9 come nativo del Montefeltro, regione tra la Valmarecchia e il monte della sorgente del Tevere (Monte Fumaiolo).\nLe condizioni politiche della Romagna - vv. 31-57.\nGuido ha fatto la sua richiesta pensando che i due pellegrini fossero due anime dannate da poco e non c'\u00e8 nessun elemento che indichi che questi dannati possano vedere con la vista: essi odono e proferiscono parola soltanto. Virgilio si rivolge allora a Dante, che \u00e8 ancora appoggiato alla roccia-parapetto del ponticello e che ha bisogno di essere toccato sul fianco per richiamarne l'attenzione, e gli dice: \"Parla tu; questi \u00e8 latino\" (cio\u00e8 italiano).\nDante allora, che dice di aver gi\u00e0 preparato la risposta, inizia a tracciare un aggiornatissimo quadro della Romagna nell'anno 1300, citando cinque citt\u00e0-feudo con una terzina ciascuna. Ma prima dice al dannato che la Romagna non fu mai senza guerre nel cuore dei suoi tiranni (cos\u00ec dispregiativamente Dante vedeva le nascenti signorie), ma ora nessun conflitto si sta manifestando palesemente. Dante non lo dice, ma la pace era frutto dell'intromissione di Bonifacio VIII, che aveva forzatamente fatto alleare i signori di Bologna con i marchesi di Ferrara, mentre le altre citt\u00e0 si tenevano prudentemente dentro i confini del proprio territorio.\nLa citt\u00e0 sta come sta da molti anni, con l'aquila dello stemma dei Da Polenta che vi cova e che stende le sue ali sopra Cervia. Infatti la signoria di Guido il Vecchio da Polenta (padre di Francesca da Rimini) durava ormai dal 1275 e sotto il pontificato di Martino IV aveva esteso il suo dominio alle saline di Cervia.\nQuesta terra ha subito un lungo assedio ed ha fatto un \"sanguinoso mucchio\" di francesi (pare un migliaio, dopo lo scontro tra le milizie ghibelline di Guido da Montefeltro stesso e quelle pontificie di Jean d'Eppe del 1282, noto come battaglia di Forl\u00ec), e ora si trova sotto artigli verdi (del leone dello stemma degli Ordelaffi).\nI due \"mastini\", vecchio e nuovo, da Verucchio fanno \"succhiello\" con i loro denti sulla citt\u00e0 e rovinarono il ghibellino Montagna dei Parcitati. Essi sono Malatesta da Verucchio e suo figlio Malatestino Malatesta (padre e fratellastro di Gianciotto e Paolo Malatesta), che uccisero il capo della parte ghibellina Montagna. Il riferimento al mastino si trova solo in uno scudo secondario della casata e se Dante lo conobbe lo scelse per usare un paragone di ferocia e \"animalesco\" a questa serie di \"tiranni\". \nIndicate dai loro fiumi rispettivamente il Lamone e il Santerno, le due citt\u00e0 stanno sotto quello che ha per scudo il leone in campo bianco, Maghinardo Pagani da Susinana, che \"muta parte da la state al verno\" (v. 51), cio\u00e8 che cambia da guelfo a ghibellino da stagione a stagione (infatti si comportava da guelfo con i fiorentini e da ghibellino con i romagnoli per questioni di convenienza politica).\nIndicata dal fiume Savio che la bagna, cos\u00ec come la citt\u00e0 \u00e8 posta tra pianura e montagna, cos\u00ec vive tra tirannia e \"stato franco\" (libero comune). Infatti il suo signore Galasso da Montefeltro aveva ormai la carica di podest\u00e0 e capitano del popolo da quattro anni (un periodo lunghissimo allora per cariche che si avvicendavano generalmente pochi mesi) ed era signore quindi di fatto ma non per legge.\nDopo questo preciso excursus Dante chiede allora all'anima del dannato di dire chi sia, e di non essere recalcitrante a parlare visto che egli (Dante) non lo fu a rispondere alla sua domanda.\nIl racconto di Guido - vv. 58-111.\nLa fiamma \"ruggisce\" \"al modo suo\", poi scuote la punta \"di qua, di l\u00e0\", quindi sprigiona parole.\nGuido (ancora non \u00e8 svelata l'identit\u00e0 e si sa solo che fu un nativo del Montefeltro), inizia con una premessa: quello che sta per dire \u00e8 verso di lui infamante, per\u00f2 visto che all'Inferno non viene mai persona viva e nessuno pu\u00f2 tornare nel mondo, lo dice, che altrimenti ben ferma starebbe la sua fiamma. Dante non accenna parola, \u00e8 forse una frode la sua? In realt\u00e0 no perch\u00e9 egli \u00e8 assistito dalla grazia divina e se un'anima gli confida i suoi peccati, per quanto gravi e dannosi per la sua fama sulla terra, \u00e8 qualcosa che ricade in un disegno divino pi\u00f9 ampio.\nGuido allora si presenta come gi\u00e0 uomo d'armi poi frate (\"cordigliero\", cio\u00e8 provvisto della corda del saio), perch\u00e9 credeva con tale conversione di fare ammenda delle sue azioni; e questo suo scopo si sarebbe attuato se non fosse per il \"gran prete\", \"a cui mal prenda!\", che lo fece ricadere nella sua colpa. Adesso egli andr\u00e0 a spiegare il come e il \"quare\" (il \"perch\u00e9\"): quando egli era in vita \"l'opere mie / non furon leonine, ma di volpe\", cio\u00e8 astute; Inoltre egli conobbe tutti gli \"accorgimenti\" e le \"coperte vie\", con tale maestria che in ci\u00f2 la sua fama usciva oltre il confine della terra (frase di ascendenza biblica - Salmi, XVIII 4 - ripresa anche da Dino Compagni e da Papa Martino IV quando indisse la crociata contro Guido asserragliato a Forl\u00ec, episodio bellico citato da Dante pochi versi prima). Arrivato alla vecchiaia, a differenza del protagonista del canto precedente, Ulisse, egli cal\u00f2 le vele e ripieg\u00f2 le sartie (un paragone marinaresco che lo oppone a Ulisse che diceva \"misi me per l'alto mare aperto / sol con un legno\" e \"Io \u00e8 compagni eravam vecchi e tardi\" (Inf. XXVI vv. 100-101 e 106) e si dispiacque di ci\u00f2 che prima gli era piaciuto, si pent\u00ec e si confess\u00f2.\n\"Giovato sarebbe\", ma il \"Principe dei nuovi Farisei\", cio\u00e8 colui che \u00e8 il massimo tra coloro che applicavano una religione puramente esteriore e ipocrita (Papa Bonifacio VIII), aveva da far la guerra in Roma (\"al Laterano\", sede del palazzo apostolico), contro i suoi simili cristiani: non con saraceni, n\u00e9 con giudei, n\u00e9 contro coloro che avevano cinto d'assedio San Giovanni d'Acri, ultima roccaforte cristiana in Terra Santa sconfitta nel 1291, n\u00e9 contro coloro che facevano commerci, sebbene fosse vietato, con il Sultano dei musulmani; e non guard\u00f2 n\u00e9 al suo \"sommo officio\" di pontefice, n\u00e9 ai suoi ordini di sacerdote, n\u00e9 al cordone di fra' Guido, corda che un tempo cingeva vite ben pi\u00f9 magre, per il precetto di povert\u00e0 che oggi non \u00e8 pi\u00f9 cos\u00ec rispettato come un tempo (sul decadimento degli ordini monastici Dante ritorner\u00e0 in altre occasioni, per ora egli lo indica come riflesso della viziosit\u00e0 del papato).\nCome Costantino I convoc\u00f2 Papa Silvestro I al Monte Soratte per ricevere la guarigione dalla lebbra, cos\u00ec quel papa mi chiam\u00f2 per guarire la sua \"superba febbre\" (da notare come nella similitudine la figura del papa sia paragonata a quella del laico imperatore). Tutta questa parte del canto \u00e8 un'ulteriore accusa a Bonifacio, dopo la rivelazione della sua simonia nella bolgia di Niccol\u00f2 III (Inf. XIX). Delle notizie che seguono Dante ebbe informazioni per vie traverse e a noi ignote: il colloquio che sta per descrivere tra Bonifacio e Guido fu probabilmente \"top secret\", e se non fosse stato per la soffiata di Dante, il condottiero-frate avrebbe tutt'altra immagine, essendo egli morto in odore di santit\u00e0 (cos\u00ec si spiega la sua reticenza all'inizio del passo di raccontare la sua storia ad anima viva).\nBonifacio dunque chiese consiglio a Guido da Montefeltro, quale navigato uomo di guerra sebbene passato a vita religiosa, a proposito del da farsi per battere la fazione dei Colonnesi (rivali dei Caetani, la famiglia del papa), che avevano impugnato la sua elezione sul soglio papale e si erano barricati nell'imprendibile rocca di Palestrina, che nonostante l'assedio delle truppe papali non dava segni di cedimento.\nTornando alle parole di Guido, il papa gli chiese consiglio sul da farsi, e lui tacque perch\u00e9 \"le sue parole parver ebbre\", da ubriaco. Ma Bonifacio suadente gli offr\u00ec l'assoluzione dalle sue colpe (Guido dopotutto aveva gi\u00e0 ricevuto due scomuniche, sebbene revocate, che ancora gli dovevano pesare), in cambio di un consiglio su come \"gettare in terra\" (abbattere, espugnare) Palestrina. Dopotutto egli, il papa, possedeva le due chiavi del cielo (che il suo predecessore, Celestino V, secondo le parole riportate di Bonifacio \"non ebbe care\"), ma anche l'arma della scomunica, che fece minacciosamente intendere a Guido di applicare in caso di suo rifiuto. Al che Guido, in cambio del perdono del peccato nel quale sta per cadere, gli confida che \"lunga promessa con l'attender corto / ti far\u00e0 tr\u00efunfar ne l'alto seggio\", cio\u00e8 che promettere molto agli avversari mantenendo poco lo avrebbe fatto vincere.\nLa morte di Guido - vv. 112-136.\nQuando Guido mor\u00ec vennero a prenderlo San Francesco, titolare del suo ordine, e un diavolo. La rappresentazione di forze angeliche e diaboliche che si contendono un'anima non ha riscontri teologici (Dante stesso in paradiso dir\u00e0 che i santi conoscono la volont\u00e0 di Dio, quindi a maggior ragione non andrebbero a disputarsi anime la cui sorte \u00e8 gi\u00e0 ineluttabilmente segnata), per\u00f2 ha un forte richiamo di sapore popolaresco, e la si trova in molte fonti scritte e iconografiche medievali; Dante la riuser\u00e0 per il figlio di Guido, Bonconte da Montefeltro in Purgatorio (V, vv. 85-129).\nIl diavolo redarguisce quindi Guido del perch\u00e9 diede il \"consiglio frodolente\" (ecco il punto dove \u00e8 pi\u00f9 chiaro che tipo di dannati siano puniti in questa bolgia, che altrove sembrano per lo pi\u00f9 \"astuti\" generici), dopo il quale il demone in questione non ha fatto altro che stargli alle calcagna (ecco un'altra credenza popolare, che le persone malvagie fossero accompagnate sempre da un diavolo invisibile pronto a prender loro l'anima appena spirassero).\nNon si pu\u00f2 assolvere chi non si pente, n\u00e9 pentirsi e voler peccare insieme, per contraddizione: con questo corretto sillogismo il diavolo ghermisce l'anima di Guido, al quale dice in tono di beffa: \"\"forse tu non pensavi ch'io l\u00f6ico\" (logico, sottilissimo ragionatore)\" fossi\"\", cio\u00e8 qualcosa che suona come: \"Ti saresti mai aspettato un diavolo filosofo?\".\nGuido fin\u00ec cos\u00ec davanti a Minosse, che attorse la coda otto volte (ottavo cerchio) e lo destin\u00f2 a quelli \"del foco furo\", del fuoco che ruba i corpi, mordendosi poi la coda per la rabbia, probabilmente di non poter ancora avere davanti il terribile Bonifacio VIII. Guido chiude il suo racconto e riparte, mentre Dante e Virgilio passano il fosso entrando nella bolgia dove \"si paga il fio / a quei che scommettendo acquistan carco.\", a coloro cio\u00e8 che acquistano colpe \"sconnettendo\", cio\u00e8 provocando scismi e discordie."}
{"id": "44311", "revid": "124200769", "url": "https://it.wikipedia.org/wiki?curid=44311", "title": "Inferno - Canto ventottesimo", "text": "Il canto ventottesimo dell'\"Inferno\" di Dante Alighieri si svolge nella nona bolgia dell'ottavo cerchio, ove sono puniti i seminatori di discordie; siamo al pomeriggio del 9 aprile 1300 (Sabato santo), o secondo altri commentatori del 26 marzo 1300.\nTemi e contenuti.\nI seminatori di discordia - versi 1-21.\nIl canto si apre con Dante che si trova in difficolt\u00e0 nel descrivere bene (\"a pieno\") il sangue e le ferite che vede in questa bolgia, preannunciata alla fine del canto precedente come quella dove \"si paga il fio / a quei che scommettendo acquistan carco\", cio\u00e8 di coloro che ebbero colpa nello \"sconnettere\" nel creare divisioni e discordie tra le persone.\nSia la lingua (intesa come parole adatte), sia la capacit\u00e0 mentale di comprendere mancano a Dante per poter comprendere ci\u00f2 che vede, allora ricorre ad una lunga immagine figurata: se si potesse adunare tutta la gente che nella terra di Puglia (intesa in senso ampio, come meridione d'Italia), soggetta alla Fortuna, sent\u00ec il travaglio e il dolore con il proprio sangue per le guerre violente, e se tutte queste alzassero le loro membra trafitte o mozzate, nulla sarebbe sufficiente per \"aequar\", cio\u00e8 per uguagliare, quanto la nona bolgia era \"sozzamente\" piena di anime mutilate.\nDante elenca nel paragone alcune guerre che insanguinarono l'Italia meridionale:\nQuesto insistere sul fatto che le battaglie decisive che dettero agli Angi\u00f2 il controllo sull'Italia meridionale fossero state vinte grazie al tradimento e al di fuori delle regole della tradizione cavalleresca (\"sanz'arme\") \u00e8 stato ricondotto ad un pi\u00f9 generale atteggiamento anti angioino di Dante attestato anche altrove.\nMaometto e Al\u00ec - vv. 22-63.\nA questo punto Dante inizia a descrivere i singoli dannati. Il primo sul quale gli cade l'attenzione \u00e8 squarciato al centro del petto, come una botte che ha perso la doga centrale (mezzula) o il fondo (lulla) e si dilunga con disprezzo e con linguaggio volgare e plebeo a descrivere la miseria di un dannato verso il quale non vuole suscitare la minima idea di compassione. Il peccatore \u00e8 aperto dal mento fin dove si \"trulla\" (dove si \"emette l'aria intestinale\", il sedere) e tra le gambe gli pendono le interiora, la corata e lo stomaco, indicato con la pi\u00f9 volgare delle perifrasi \" 'l tristo sacco / che merda fa di quel che si trangugia\". Egli si apre il petto quasi per creare compassione in Dante, ma lo sdegno di Dante si riflette in tutta la melliflua meschinit\u00e0 delle parole che gli fa dire: (parafrasi) \"Guarda come mi scoscio (\"dilacco\")! Guarda com'\u00e8 storpiato Maometto! Davanti a me se ne va anche Al\u00ec, ferito sul volto dal mento ai capelli (\"il ciuffetto\")\".\nDante aveva probabilmente una conoscenza parziale dell'islamismo, ma nel collocare Maometto ed Al\u00ec rimprovera loro non tanto di professare una falsa religione, quanto di aver provocato la separazione della comunit\u00e0 degli uomini. Le ferite dei due sono complementari e indicano la prosecuzione nell'opera dell'uno in quella dell'altro. Il contrappasso \u00e8 chiaro e viene spiegato da Maometto e pi\u00f9 avanti da Bertrand de Born: come essi divisero le genti adesso il loro corpo \u00e8 diviso da diavoli armati di spada, che rinnovano le loro mutilazioni ogni volta che si rimarginano ad ogni giro della bolgia.\nIl dannato chiede poi chi sia Dante, se sia un dannato che indugia ad arrivare al luogo della sua pena, e Virgilio risponde per lui: \"N\u00e9 morte 'l giunse ancor, n\u00e9 colpa 'l mena\" cio\u00e8, non \u00e8 n\u00e9 morto n\u00e9 dannato, ma con la sua guida deve avere un'\"esperienza piena\" dell'Inferno girone per girone, e ci\u00f2 \u00e8 la verit\u00e0 quanto lo \u00e8 il fatto di parlare ora.\nAll'udire che Dante era vivo tutta la bolgia si arresta a guardare Dante stupita, \"obliando il martiro\". Maometto resta con un piede sospeso tra un passo e l'altro (immagine poco riuscita di Dante, secondo molti critici, che forse per\u00f2 \u00e8 segnalata per ridicolizzare ulteriormente il dannato) e si appresta a fare una raccomandazione a Fra' Dolcino, che Dante la riporti quando torna su nel mondo. Con tale menzione Dante potrebbe aver voluto accomunare il libertarismo attribuito ai dolciniani alla poligamia ammessa dalla societ\u00e0 araba. Maometto dice: (parafrasi) \"Di' a Fra Dolcin che si armi di vettovaglie, se non vuole raggiungermi presto, che sar\u00e0 bloccato nella neve. Se non lo fa recher\u00e0 una facile vittoria al vescovo di Novara, vittoria che altrimenti sarebbe tutt'altro che facile\". Per inciso Fra' Dolcino \u00e8 l'unico eretico \"vero\" citato nell'Inferno (nella bolgia degli eretici sono invece citati solo epicurei, atei). Solo dopo aver parlato Maometto pu\u00f2 nuovamente appoggiare il piede e ripartire.\nPier da Medicina - vv. 64-90.\nQuesto canto \u00e8 tra i pi\u00f9 affollati di dannati, che si alternano l'uno dopo l'altro con stili e sentimenti diversi. \nDopo la plebea ridicolizzazione di Maometto si presenta a Dante un dannato con un buco nella gola dal quale zampilla orrendamente sangue quando parla; egli ha il naso tagliato fino agli occhi e un orecchio solo; dopo essersi arrestato \"per maraviglia\", \u00e8 il primo a prendere la parola (si fa per dire, visto la sua \"canna\" aperta) dopo l'uscita di scena dell'altro.\nDice rivolgendosi a Dante pregandolo, con un tono piuttosto aulico, che se \u00e8 quello che conobbe in vita in Italia, che si ricordi di lui, Pier da Medicina, se mai tornasse a vedere \"lo dolce piano / che da Vercelli a Marcab\u00f2 dichina\". Per Vercelli non si deve indicare la citt\u00e0 piemontese, ma l'antico nome di Voghenza in provincia di Ferrara. Questa rievocazione del dolce mondo dei vivi \u00e8 assieme a quella di Francesca da Rimini, tra le pi\u00f9 struggenti.\nAnche Piero ha un messaggio da riferire ai vivi: di dire ai due migliori di Fano, Guido del Cassero e Angiolello da Carignano, che, se la facolt\u00e0 di previsione dei dannati non \u00e8 vana, saranno gettati in mare dal loro vascello tramite \"mazzeratura\" (in una sacco chiuso pieno di pietre) presso Cattolica, per il tradimento di un bieco tiranno (Malatestino da Rimini, citato indirettamente nel Canto XXVII a proposito della situazione della Romagna), un'azione tanto malvagia come non ne vide mai, tra Cipro e Maiorca (cio\u00e8 nel Mar Mediterraneo) Nettuno, n\u00e9 per conto dei pirati, n\u00e9 dei greci (i proverbialmente crudeli \"argolici\").\nQuel tiranno traditore, che vede con un occhio solo (era infatti detto \"il Guercio\") e che tiene Rimini, terra che questo dannato accanto a me (Curione, descritto nei successivi versi) vorrebbe non aver mai visto, li chiamer\u00e0 (Guido e Angiolello) a far \"parlamento\" e poi far\u00e0 cos\u00ec che ad essi non sar\u00e0 necessario pregare o far voto per passare il vento di Focara (cio\u00e8 essi saranno gi\u00e0 morti quando la nave passer\u00e0 da Focara, sede di proverbiali tempeste).\nLa mancanza di una qualsiasi fonte d'archivio sull'accaduto ha fatto pensare ad alcuni commentatori addirittura che qui Piero volesse perpetrare il suo peccato di seminatore di discordie mettendo zizzania tra i due di Fano e il signore di Rimini, anche se la precisione del racconto dantesco ha pi\u00f9 un sapore di rivelazione e trattandosi di un fatto grave pu\u00f2 darsi che, come in altri casi, la potenza dell'interessato abbia insabbiato qualsiasi menzione in documenti.\nCurione - vv. 91-102.\nDante \u00e8 rimasto dubitante su chi sia il dannato la cui vista di Rimini \u00e8 molesta, come da perifrasi di Piero, per questo ne chiede spiegazione. In tutta risposta Piero prende un suo compagno per la mascella e brutalmente gli apre la bocca perch\u00e9 si veda come ha la lingua tagliata, quindi muto. Viene descritto come colui che, scacciato da Roma, tronc\u00f2 l'esitazione di Cesare, affermando che chi \u00e8 fornito (di truppe), ebbe sempre danno dall'aspettare, e Dante chiude dicendo quanto fosse orribile \"con la lingua tagliata nella strozza / Cur\u00efo, c'ha dir fu cos\u00ec ardito!\".\nGaio Curione fu tribuno della plebe e, secondo Lucano, pass\u00f2 dalla parte di Pompeo a quella di Cesare durante la guerra civile perch\u00e9 corrotto, tanto da venire esiliato da Roma. Raggiunto Cesare a Ravenna nel 49 a.C. fece per lui da corriere per le sue lettere e quando port\u00f2 quella che lo intimava a sgomberare l'esercito se non voleva essere dichiarato nemico della patria, consigli\u00f2 il generale di attraversare il Rubicone vincendo l'esitazione e marciando verso Roma.\nMosca dei Lamberti - vv. 103-111.\nMa viene gi\u00e0 innanzi un quarto dannato che tiene in alto i moncherini perch\u00e9 ha entrambe le mani mozzate e, particolare raccapricciante, il sangue gli zampillava fin sulla faccia.\n\u00c8 Mosca dei Lamberti, gi\u00e0 citato tra gli \"spirti ch'a ben far puoser gl'ingegni\" nell'episodio di Ciacco e che \u00e8 qui ricordato per la frase \"Cosa fatta capo ha\", intesa come solo le cose compiute hanno un fine, il tergiversare non porta a nulla (non \u00e8 un caso che sia accanto a Curione, in questo caso suo omologo antico). La famosa frase citata anche dal Villani, fu pronunciata a proposito dell'uccisione di Buondelmonte de' Buondelmonti, che aveva ripudiato una donna degli Amidei, vendicandone l'onta. Dalle lotte tra Amidei e Buondelmonti i cronisti medievali facevano risalire le divisioni cittadine in guelfi e ghibellini.\nDante in questo episodio gli ricorda bruscamente come anche i Lamberti, ghibellini, subirono la stessa sorte degli Uberti, venendo sterminati e esiliati durante le lotte di quel periodo (tanto da essere perseguitati ostinatamente dalla parte guelfa durante la vittoria di Benevento); a questa triste menzione il dannato se ne va via rattristato e fuori di s\u00e9. In quest'episodio non c'\u00e8 niente della magnanimit\u00e0 di altri \"grandi spirti\" come Farinata degli Uberti o, in tono minore, Tegghiaio Aldobrandi.\nBertran de Born - vv. 112-142.\nDante non accenna a andar via (nel prossimo canto verr\u00e0 spiegato perch\u00e9) e vede una cosa che, raccontata senza testimoni, non sarebbe creduta da nessuno; egli lo fa perch\u00e9 la sua coscienza pulita lo rende sicuro di s\u00e9, altrimenti non ne avrebbe nemmeno parlato (Dante usa spesso queste premesse verso il lettore quando sta per descrivere qualcosa di particolarmente prodigioso). Un uomo con la testa mozzata se ne va tenendola in mano per i capelli \"a guisa di lanterna\" e guarda i due poeti dicendo \"Oh me!\" (da leggere \u00f2me, per la rima composta con \"chiome\" e \"come\"). Esso \u00e8 una persona sola e due insieme: come fosse possibile lo sa solo Dio. Platealmente, l'anima decapitata si avvicina al ponte e una volta arrivata in cima alza la mano e il braccio perch\u00e9 sia visibile la testa che parla. Si presenta quindi con queste parole: (parafrasi) \" Oh voi che andate guardando i morti, guardate ora questa pena dolorosa e vedete se ve n'\u00e8 alcuna peggiore. E affinch\u00e9 tu (Dante) porti notizia di me (nel mondo dei vivi) sappi che io sono Bertram dal Bornio, colui che diede al giovane re (Enrico il Giovane) i cattivi consigli, mettendolo contro al padre (Enrico II), peggio di come fece Achitofel con Assalonne e Re Davide\".\nL'espressione \"guardate e vedete se c'\u00e8 una pena peggiore della mia\" \u00e8 ripresa dalla Bibbia (Libro delle Lamentazioni I, 12), e verr\u00e0 usata con qualche differenza anche da Mastro Adamo nel Canto trentesimo.\nSegue poi una delle rare spiegazioni esplicite del contrappasso, che qui viene persino nominato:\n\"Come io divisi persone cos\u00ec unite, adesso tengo il mio cervello separato dal tronco, cos\u00ec agisce in me il contrappasso\"."}
{"id": "44313", "revid": "132406", "url": "https://it.wikipedia.org/wiki?curid=44313", "title": "Inferno - Canto ventinovesimo", "text": "Il canto ventinovesimo dell'\"Inferno\" di Dante Alighieri si svolge nella nona e nella decima bolgia dell'ottavo cerchio, in cui sono puniti rispettivamente i seminatori di discordia e i falsari; siamo nel pomeriggio del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nGeri del Bello - versi 1-36.\nIl Canto prosegue descrivendo la bolgia dei seminatori di discordie, nella quale Dante ha finora interagito con ben cinque dannati diversi. Tutta questa gente e l'orrore delle loro ferite (la pena sta proprio nel fatto che i diavoli fendono i loro corpi, come essi crearono divisioni e discordie tra le persone) hanno cos\u00ec \"inebriato\" (reso pieni di lacrime) gli occhi di Dante che egli stava quasi per scoppiare in pianto (l'interpretazione del verso \u00e8 controversa.. pare comunque difficile che Dante stesse gi\u00e0 piangendo, dopo il rimprovero di Virgilio di non impietosirsi per i dannati nella bolgia degli indovini).\nVirgilio allora lo incita: (parafrasi) \"Che guardi? Perch\u00e9 i tuoi occhi si soffermano ancora \"l\u00e0 gi\u00f9 tra l'ombre triste smozzicate\"? Eppure nelle altre bolge non hai fatto cos\u00ec.. che, vuoi forse vedere tutte e ventidue le miglia di questo fossato? Non sai che la luna \u00e8 ai nostri piedi (agli antipodi, quindi dev'essere circa un'ora dopo lo zenit perch\u00e9 la luna ritarda ogni giorno di circa 50 minuti sul sole, quindi sono le una del pomeriggio) e che ormai resta poco tempo per vedere tutto?\"\nDante, incamminandosi, per la prima volta sembra un po' risentito verso Virgilio e si giustifica dicendo che se il maestro avesse considerato la ragione per la quale egli si attardava, forse gli avrebbe concesso un po' pi\u00f9 di tempo. In effetti Dante ha ragione di credere che in quella bolgia si nascondesse un suo parente, ma Virgilio taglia corto perch\u00e9 anche questa volta aveva gi\u00e0 capito la situazione: Dante non deve pensare a quel dannato, perch\u00e9 egli era s\u00ec presente, ai piedi del ponte, che guardava Dante e lo indicava minacciandolo col dito, inoltre Virgilio aveva anche sentito dire il suo nome, Geri del Bello. Questo era accaduto mentre Dante era tutto occupato verso colui \"che gi\u00e0 tenne Altaforte\" (Bertran de Born, signore di Hautefort, incontrato a fine del canto precedente), cos\u00ec che egli non not\u00f2 il suo parente e lui se ne and\u00f2. Dante sa dopotutto che Geri \u00e8 \"disdegnoso\" (lo \"sdegno\" era l'ira giusta, quella mossa dalla ragione) perch\u00e9 la sua \"v\u00efolenta morte\" non era ancora stata vendicata da nessuno della consorteria degli Alighieri, per questo egli se ne era andato senza profferire parola: ma ci\u00f2 ha maggiormente impietosito Dante.\nDante credeva fermamente nel patto di sangue che lega le famiglie e, nonostante la deprecazione nel canto precedente del consiglio di Mosca dei Lamberti e sebbene non fosse particolarmente propenso verso la \"vendetta privata\", ne riconosceva la legittimit\u00e0 (come facevano dopotutto gli statuti comunali dell'epoca). Forese Donati poi, in una delle terzine della \"tenzone poetica\" con Dante dove si accusano e ingiuriano a vicenda, rinfacciava a Dante \"vigliaccheria\", conseguenza forse della perplessit\u00e0 di Dante circa il dovere della vendetta familiare.\nLe notizie storiche non sono molte, ma pare che questo lontano zio (cugino del padre di Dante), fosse stato ucciso da un membro della famiglia Sacchetti verso il 1280: sono preziose le notizie date dai figli di Dante stesso, Jacopo e Pietro. Secondo Benvenuto da Imola ci sarebbe stata anche la vendetta vera e propria, ma solo verso il 1310 quando ormai erano passati trent'anni dalla morte dei Geri. Solo a molti anni dopo risale un documento pervenutoci di riappacificazione tra gli Alighieri e i Sacchetti (1342). Dante \u00e8 come se accettasse questo rimprovero, ma non sembra provare sentimenti di colpevolezza: egli ha infatti piet\u00e0 verso il congiunto ma non c'\u00e8 nessuna traccia di rimorso personale.\nLa decima bolgia dei falsari - vv. 37-72.\nParlando cos\u00ec con Virgilio, Dante arriva all'argine della prossima bolgia e la prima impressione che ne riceve \u00e8 uditiva: lamenti fortissimi che colpiscono (\"saettano\") la piet\u00e0 come frecce dalle punte di ferro, tanto che Dante deve coprirsi le orecchie con le mani.\nDi nuovo Dante fa una similitudine ipotetica (dopo quella di tutti mutilati delle guerre del Mezzogiorno in Inf. XXVIII 7-21) cio\u00e8 per una somma di immagini che pur addizionate non sarebbero sufficienti a rappresentare l'orrore della bolgia: Dante cita gli ospedali di Valdichiana, di Sardegna e di Maremma nei mesi estivi, zone infestate dalla malaria, la cui puzza sommata non era altrettanta a quella infernale. Mentre scende la \"ripa\" la vista diventa nitida e pu\u00f2 discernere i malati che sono i \"falsador\" puniti dall\"'infallibil giustizia\" di Dio. Per descrivere il dato visivo Dante fa un'altra similitudine, questa volta presa dal repertorio classico (la continua commistione tra personaggi, figure, temi e stili del mondo classico, mitologico, biblico e contemporaneo saranno la caratteristica pi\u00f9 spiccata di questa bolgia): come nelle \"Metamorfosi\" di Ovidio (qui citate spesso e quasi a menadito), Dante rievoca la pestilenza di Egina, che colp\u00ec tutto il popolo dell'isola greca, compresi gli animali, tranne il re che chiese poi a Giove di trasformare le formiche in uomini (i cosiddetti Mirmidoni), cos\u00ec in quella bolgia vi erano mucchi di ammalati ovunque.\nVi erano infatti persone l'una accasciata sull'altra, chi sul ventre, chi sulle spalle e chi carponi a terra. Non si potevano alzare e i due poeti procedevano tra di loro senza parlare.\nSul contrappasso di questa bolgia non si \u00e8 riusciti a trovare una precisa corrispondenza univoca: la pi\u00f9 accettata \u00e8 che come i falsari alterarono la materia o le loro sembianze, cos\u00ec adesso sono alterati dalle malattie.\nGli alchimisti - vv. 73-139.\nGriffolino d'Arezzo - vv. 73-120.\nL'attenzione del poeta viene attratta da due dannati, uno appoggiato all'altro come due teglie messe a scaldare (la prima delle similitudini domestiche che caratterizzano lo stile di questo canto come comico-realistico), pieni di macchie dal capo ai piedi; e si grattavano con il \"morso\" delle unghie per la \"rabbia\" del prurito con tale rapidit\u00e0 come mai fu visto garzone (\"ragazzo\" nel significato pi\u00f9 antico) strigliare un cavallo aspettando il suo signore (\"segnorso\", con pronome possessivo enclitico come sopravvive in alcuni dialetti meridionali come per esempio in \"m\u00e0trema\", \"s\u00f2rate\") n\u00e9 stalliere che voglia andare presto a letto (\"che mal volentier veglia\"). La scabbia grattata veniva via come le squame della \"scardova\" (pesce dei Cyprinidae) o di altro pesce con squame pi\u00f9 grandi.\nVirgilio si rivolge a uno dei due con un vocativo e con una preghiera secondo le regole retoriche della \"captatio benevolentiae\": (parafrasi) \"Oh tu che ti gratti con le dita (letteralmente ti \"dismagli\" cio\u00e8 stacchi le croste come maglie di un'armatura), e talvolta le usi come tanaglie, dicci se c'\u00e8 qualche italiano (\"Latino\") qui, e che possano le unghie bastarti in eterno per codesto lavoro\".\nIl dannato risponde che lui e il suo compagno sono latini, ma prima chiede a Virgilio chi sia lui; a questa domanda Virgilio risponde, pi\u00f9 sinteticamente che nell'episodio di Maometto del canto precedente, ma sottolineando comunque che Dante \u00e8 vivo, notizia che anche qui desta il pi\u00f9 grande stupore, tanto che i due malati si staccano e si rivolgono a lui tutti tremanti (perch\u00e9 sorpresi o perch\u00e9 malati?).\nDopo la presentazione Dante ha il campo libero e, invitato da Virgilio a parlare, chiede ai due di presentarsi, affinch\u00e9 possa la loro fama nel mondo non dileguarsi.\nIl primo, che si presenta come aretino, \u00e8 secondo gli antichi commentatori un tale Griffolino d'Arezzo, fatto bruciare come eretico (\"mi f\u00e9 mettere al foco\") da Albero da Siena, ma non per questo si trova nella decima bolgia. Narra infatti che avendo detto per celia (\"parlando a gioco\") di sapersi alzare in volo, venne preso sul serio da Albero, un nobile con desideri impetuosi e poco discernimento (\"ch'avea vaghezza e senno poco\"), che gli chiese di insegnargli a volare come Dedalo, ma non riuscendovi lo fece mettere al rogo dal vescovo di Siena che lo amava come un figlio (\"mi fece ardere a tal che l'avea per figliuolo\"). Conclude poi dicendo che la vera ragione per cui si trova nella bolgia \u00e8 perch\u00e9 nel mondo fu un alchimista. La \"novella\" \u00e8 raccontata con tanto di discorso diretto, anche qui in osservanza ai canoni di uno stile comico-realistico.\nCapocchio da Siena e la vanit\u00e0 dei senesi - vv. 121-139.\nDante prende l'occasione per lamentarsi con Virgilio se esista mai gente al mondo \"s\u00ec vana come la senese\", ben peggiori dei francesi, che pure non dovevano godere di buona fama. Quella di Dante non \u00e8 una vera e propria invettiva sulla citt\u00e0 (come nei casi di Firenze, Pistoia e poi Pisa), ma piuttosto una polemica quasi da pettegolezzo, contro la vana megalomania di alcuni dei suoi cittadini.\nIl secondo \"lebbroso\" (in realt\u00e0 \"scabbioso\") prese la palla al balzo dicendo ironicamente di non contare certo Stricca (Stricca di Giovanni de' Salimbeni?), tanto oculato spenditore, n\u00e9 suo fratello Niccol\u00f2 che scopr\u00ec l'uso dei chiodi di garofano in cucina e l'appicc\u00f2 all'\"orto\" della vana Siena. Questi accenni sono ironici come quello di Bonturo Dati a proposito dei barattieri di Lucca, e evidenziano il tenore comico del canto. E il dannato prosegue dicendo di non indicare nemmeno la brigata (la cosiddetta \"brigata spendereccia\") che scialacqu\u00f2 la vigna e i poderi di Caccianemico d'Asciano e nella quale diede prova di oculato senno (!) l'Abbagliato (soprannome di Bartolomeo dei Folcacchieri). Siena all'epoca in cui Dante scriveva era una delle citt\u00e0 pi\u00f9 ricche d'Europa, probabilmente pi\u00f9 di Firenze stessa, e destavano molto scandalo gli sperperi che alcuni ricchissimi cittadini potevano permettersi. Non \u00e8 un caso che uno dei due peccatori citati tra gli scialacquatori a tempo debito (Inferno XIII, vv. 118-121) fosse un senese, Lano da Siena.\nA questo punto il secondo dannato si presenta come Capocchio, un personaggio sul quale si hanno scarsissime informazioni, e che lui stesso si definisce come falsario di metalli con l'alchimia.\nIn chiusura di Canto poi ricorda che, se ha ben riconosciuto Dante, lui dovrebbe avere a mente come fu \"scimmia\" \"per\" natura (la scimmia era l'animale imitatore per eccellenza, che imita l'uomo \"scimmiottandolo\", appunto) o \"della\" natura (pi\u00f9 probabilmente la seconda opzione, per similitudine con numerosi altri passi nell'italiano antico nel quale \"esser scimmia di\" era una specie di frase fatta)."}
{"id": "44316", "revid": "36426", "url": "https://it.wikipedia.org/wiki?curid=44316", "title": "Inferno - Canto trentesimo", "text": "Il canto trentesimo dell'\"Inferno\" di Dante Alighieri si svolge nella decima bolgia dell'ottavo cerchio, ove sono puniti i falsari; siamo nel pomeriggio del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nI falsari di persona: Gianni Schicchi, Mirra - versi 1-45.\nRispetto alla fine del Canto precedente, cos\u00ec comicamente popolana (quasi da pettegolezzo, con la critica della brigata spendereccia senese), l'inizio del Canto trentesimo \u00e8 completamente diverso e senza un netto distacco. Proiettati in una lontananza mitica e prodigiosa (dall'espressione \"Nel tempo che...\") vengono introdotti due miti come termine di paragone per la pazzia, mescolando elementi solenni e patetici del mito scelti arbitrariamente da Dante. Il primo \u00e8 preso dalle \"Metamorfosi\" di Ovidio e riguarda la rabbia di Giunone contro Semele (incinta per Giove del piccolo Bacco) e contro il sangue tebano: la dea furiosa fece impazzire il re Atamante che scambi\u00f2 la moglie con i due bambini per una leonessa con due leoncini e uccise lui stesso (con \"dispietati artigli\") il figlio Learco, mentre sua moglie si gett\u00f2 da una rupe in mare annegando con l'altro figlio.\nLa seconda similitudine \u00e8 presa dal ciclo troiano e racconta come quando la superbia dei suoi abitanti era stata rovesciata dalla fortuna (dopo cio\u00e8 la sconfitta della Guerra di Troia), Ecuba, triste, misera e imprigionata, vide sua figlia Polissena morta in un sacrificio sulla tomba di Achille e poi scopr\u00ec la tomba di suo figlio Polidoro su una spiaggia, e allora emise forsennati lamenti \"s\u00ec come cane\". In entrambi i miti sono messi in evidenza elementi animaleschi (gli artigli, i latrati).\nQuesti servono per introdurre, di nuovo con una similitudine ipotetica (\"se si potessero sommare... allora non basterebbe a raffigurare...\", gi\u00e0 incontrata a proposito della prima descrizione di questa bolgia e di quella precedente), come non si erano mai viste persone tanto feroci di pazzia (n\u00e9 contro bestie, n\u00e9 contro uomini) come due ombre \"smorte e nude\" che correvano mordendo chiunque, come il porco che corre fuori quando si apre il porcile.\nUna di queste arriva da Capocchio, che ha appena finito di parlare con Dante, e lo azzanna sulla gola, tirandolo cos\u00ec che il suo ventre si gratta sul suolo (richiamo alla pena dei falsatori di materia, ma con un tono grossolano e volgare tipico dello stile comico-realistico di buona parte del linguaggio usato in questa bolgia). Il compagno di Capocchio invece, l'aretino Griffolino dice a Dante come questo demonio (\"folletto\" nell'accezione medievale originaria) fosse Gianni Schicchi che \"va rabbioso altrui cos\u00ec conciando\". Allora Dante si affretta a chiedere anche chi sia l'altro, prima che lo morda a sua volta, e il dannato risponde che si tratta di \"Mirra scellerata\", che si congiunse al padre falsificando le sue sembianze, cos\u00ec come Gianni Schicchi si travest\u00ec da Buoso Donati il Vecchio dettando testamento validato da notaio.\nQuesta incursione frenetica \u00e8 un flash che spezza la narrazione, un po' come nel cerchio dei suicidi (XIII) dove irrompevano gli scialacquatori inseguiti da cagne nere, solo che qui sono gli stessi dannati dei falsari di persona a martoriare attivamente gli altri. L'aneddoto di Gianni Schicchi venne ripreso con tutt'altri toni da Giacomo Puccini nell'opera omonima.\nI falsari di moneta: maestro Adamo - vv. 46-90.\nDante guarda allora ad altri \"mal nati\" e ne nota uno che gli ricorda un liuto (strumento a corde allora piuttosto raro quanto lo \u00e8 oggi, che fu popolare nel XV secolo) con le gambe, perch\u00e9 l'idropisia che lo affligge gli modifica la pancia, che \u00e8 ingigantita, mentre il viso \u00e8 magro e smunto e le labbra sono aperte grottescamente come fa il tisico (\"l'etico\"), che le tiene arricciate per la sete una in su e una in gi\u00f9 (da notare il linguaggio tecnico di Dante, che era stato iscritto all'Arte dei Medici e Speziali a Firenze).\nL'episodio che segue, che ha per protagonista Maestro Adamo, come egli stesso si presenter\u00e0 al verso 61, \u00e8 tra i brani pi\u00f9 eterogenei per stile e emozioni di tutto l'Inferno di Dante. Prima grottesco, nella descrizione del suo stato fisico, poi si nota il suo dolore attraverso la descrizione delle labbra. Egli si rivolge ai due pellegrini con sofferenza citando un passo biblico (\"guardate e attendete\" [se esiste un dolore come il mio], Libro delle Lamentazioni I, 12), indice di tristezza e sofferenza priva di qualsiasi volgarit\u00e0; poi il suo diventa nostalgico, perch\u00e9 se in vita ebbe tutto ora non pu\u00f2 ottenere nemmeno un goccio d'acqua, invocazione seguita da una malinconica rievocazione del Casentino e dei suoi \"ruscelletti\" freschi e morbidi. La rievocazione del luogo dove visse (presso il castello di Romena) subito riporta alla mente il suo peccato, quello di falsario di fiorini ai quali toglieva tre dei ventiquattro carati d'oro sostituendoli con \"mondigia\" cio\u00e8 immondizia, metalli non nobili. Anche la rievocazione del suo corpo \"arso\" \u00e8 malinconica, ma subito il sentimento si tramuta in odio verso coloro che lo indussero a peccare, i fratelli dei conti Guidi di Romena, Guido, Alessandro e Aghinolfo, verso i quali Mastro Adamo non sa cosa darebbe per vederli all'Inferno, dovesse anche rinunciare a placare la sua sete. Con tono patetico dice che se potesse muoversi anche di un'oncia (pochi centimetri) ogni cento anni per raggiungerli lo avrebbe gi\u00e0 fatto, ma \u00e8 inchiodato al suolo.\nNel suo discorso dice anche che la bolgia \u00e8 lunga undici miglia fiorentine e che \u00e8 larga non meno di mezzo: assieme alla notazione della bolgia precedente come lunga 22 alcuni hanno cercato di risalire alle dimensioni dell'Inferno immaginato da Dante, ma i risultati erano cos\u00ec enormemente assurdi (pi\u00f9 di quel che Dante indica come raggio della Terra nel Convivio, che per attraversarlo nei tempi indicati qua e l\u00e0 nella narrazione egli si sarebbe dovuto spostare a circa 450 km/h) che oggi si preferisce pensare a numeri prettamente simbolici o necessari a dare un senso di realt\u00e0 al viaggio immaginario senza essere per\u00f2 ineccepibilmente calcolabili. Galileo ne concluse che l'Inferno \u00e8 sempre insondabile, \"nelle sue tenebre offuscato\".\nI falsari di parola: la moglie di Putifarre e Sinone - vv. 91-99.\nA questo punto Dante chiede chi siano i due dannati che si appoggiano su Mastro Adamo alla destra. Egli risponde che erano qui da prima che lui piovesse in questa bolgia e che una \u00e8 colei che accus\u00f2 Giuseppe (la moglie di Putifarre, personaggio biblico), mentre l'altro \u00e8 Sinone, il greco che imbrogli\u00f2 i Troiani per far loro accettare il Cavallo di Troia. Essi sono due bugiardi, due \"falsari di parola\" e stupisce la commistione di questo canto, dove un personaggio contemporaneo, uno biblico e uno mitologico-letterario sono affiancati e due di essi (Sinone e Mastro Adamo) interagiranno tra di loro di l\u00ec a poco.\nLa pena di questi due bugiardi \u00e8 il subire fortissime febbri, che gli fanno fumare il vapore attorno come \"man bagnate\" d'inverno. Neanche in questo caso \u00e8 stato possibile chiarire esattamente il contrappasso. Mastro Adamo dice anche che essi emettono \"leppo\" cio\u00e8 puzza.\nLa rissa tra Mastro Adamo e Sinone - vv. 100-148.\nA questo punto, tra i punti alti e bassi nella narrazione di questo canto, si raggiunge il livello pi\u00f9 basso: Sinone non ha gradito come \u00e8 stato presentato, e con un pugno colpisce la pancia di Adamo (l'\"epa croia\", cio\u00e8 gonfia e tesa) che suona come un tamburo. In tutta risposta Adamo, rallegrandosi sarcasticamente del poter almeno muovere ancora le braccia, risponde a Sinone con un ceffone, scatenando una rissa.\nLo scontro si gioca sul campo verbale delle offese, in un botta e risposta di offese e ingiurie che assomiglia a quelle \"tenzoni\" poetiche in rima, dallo stile comico e popolaresco, che in giovent\u00f9 anche Dante tenne con Forese Donati e con altri poeti toscani.\nDopo l'accenno alle braccia di Adamo, inizia il botta e risposta, con Sinone che dice che esse (le braccia) erano ben ferme quando andava al patibolo per essere arso, ma molto erano invece scaltre quando coniava soldi falsi; Adamo-idropico risponde che ci\u00f2 \u00e8 vero, ma non altrettanto verace Sinone fu quando gli fu domandato il vero a Troia; e l'altro ribatte che se lui disse falso, Adamo fals\u00f2 il conio e che sar\u00e0 all'Inferno per qualche altro demonio (o sta dicendo che lui, Sinone, \u00e8 all'Inferno per un solo errore, e Adamo per moltissimi, \"pi\u00f9 ch'alcun altro dimonio\"?); al che il falsario ribatte sul cavallo di Troia, dicendo di ricordarselo bene, perch\u00e9 tutto il mondo sa della sua colpa; e il greco gli manda un accidente dicendo che gli sia \"rea\" tutta la sete che lo tormenta, con la sua lingua e la sua pancia piena d'acqua marcia; di nuovo Adamo gli rinfaccia allora l'arsura e il mal di testa tipici della febbre, e che anche lui darebbe qualsiasi cosa per leccare l'acqua (\"lo specchio di Narcisso\")...\nLa scelta di stessi verbi, il martellare del \"tu\", \"tua\", ecc., la schiettezza delle accuse, la scelta di rime difficili e dai suoni duri con consonanti doppie, sono tutte scelte stilistiche dello stile comico, al quale Dante d\u00e0 tutto sommato un'alta dimostrazione in questo battibecco.\nNel frattempo il poeta-personaggio \u00e8 calamitato dal guardare questa rissa con curioso interesse, al che Virgilio lo riprende in piuttosto malo modo \"Or pur mira, / che per poco che teco non mi risso!\", cio\u00e8 ci manca poco che adesso non faccia pure io la rissa con te (sembra un rimprovero paterno verso un figlio o un discepolo, che viene minacciato magari con uno \"scapaccione\").\nLa vergogna di Dante per il rimprovero \u00e8 fortissima, tanto da restare ammutolito senza riuscire a scusarsi, e gli sembra come uno di quei sogni dai quali si spera di svegliarsi; poco dopo per\u00f2 Virgilio lo rassicura, dicendo che meno vergogna sarebbe gi\u00e0 sufficiente a lavare un difetto maggiore, per cui si anche pu\u00f2 sollevare dalla tristezza. Virgilio poi conclude pedagogicamente, indicando come sia \"bassa voglia\" voler udire tali risse, e che quindi se per la sorte dovesse ricapitare a lui di essere davanti a tali manifestazioni, di evitare di assistervi.\nAlcuni hanno voluto leggere in questo brano una ricusazione dello stile poetico comico, ma ci\u00f2 non sembra corretto (perch\u00e9 allora Dante metterebbe poco prima il lungo esempio di tale stile?), almeno non in maniera assoluta: \u00e8 da sconfessare magari la poesia quale puro piacere del divertimento e della risata (come avverr\u00e0 con la rinuncia alla vita plebea nell'episodio di Forese Donati in Purgatorio XXIII e XXIV), rifugiandosi invece nella guida della Ragione, come Virgilio stesso, che la simboleggia, si offre essergli sempre vicino quando una tale tentazione lo assalga di nuovo (\u00e8 uno dei casi pi\u00f9 chiari nella \"Commedia\" dove un personaggio, in questo caso Virgilio, palesi il suo ruolo allegorico, cio\u00e8 della Ragione)."}
{"id": "44317", "revid": "709565", "url": "https://it.wikipedia.org/wiki?curid=44317", "title": "Inferno - Canto trentunesimo", "text": "Il canto trentunesimo dell'\"Inferno\" di Dante Alighieri si svolge tra l'ottavo e il nono cerchio, nel Pozzo dei giganti, puniti per essersi opposti a Dio; siamo nel pomeriggio del 9 aprile 1300 (Sabato Santo), o secondo altri commentatori del 26 marzo 1300.\nSi tratta di un canto di raccordo tra due zone diverse dell'Inferno, come lo era stato il canto X (presso le mura della citt\u00e0 di Dite) tra i peccatori di incontinenza e quelli di malizia, e i canti XVI e XVII (con il volo di Gerione) tra violenti e fraudolenti.\nAnalisi del canto.\nI giganti - versi 1-45.\nIl Canto inizia con la chiusura dell'episodio del canto precedente: Virgilio aveva sgridato severamente Dante per la sua pulsione \"plebea\" a guardare il battibecco volgare tra Maestro Adamo e Sinone; poi per\u00f2 l'aveva scusato vista la grande vergogna provata.\nDante dice quindi che la stessa lingua che lo \"morse\", facendolo arrossire su entrambe le guance, l'ha anche poi guarito (\"la medicina mi riporse\"), come la lancia di Peleo ereditata da Achille, che con un colpo (\"mancia\", da alcuni inteso anche come francesismo di \"manche\") feriva e con l'altro guariva, una figura mitologica che venne ripresa anche da Petrarca e altri poeti trecenteschi a simbolo del bacio della donna amata.\nI due poeti quindi stanno camminando sull'ultimo argine dell'ottavo cerchio dopo aver attraversato l'ultima Malebolgia, procedendo in silenzio nell'oscurit\u00e0 che \"era men che notte e men che giorno\", tanto che la vista si poteva spingere avanti ben poco. In questo silenzio irrompe improvviso e assordante il suono di un \"alto corno\", pi\u00f9 forte di qualsiasi tuono, che fece alzare gli occhi a Dante verso dove proveniva: Dante la paragona allo strabiliante suono dell'olifante che il paladino Orlando suon\u00f2 a Roncisvalle (dalla \"Chanson de Roland\") per richiamare Carlo Magno, e che non fu altrettanto forte a questo suono infernale.\nPoco dopo Dante aguzzando la vista crede di scorgere alcune \"alte torri\" e chiede al maestro a quale \"terra\" (cio\u00e8 citt\u00e0) appartengano. Virgilio lo riprende dicendogli che nell'oscurit\u00e0 a troppa distanza i sensi si ingannino facilmente facendoci sbagliare: perci\u00f2 e bene affrettarsi per vedere meglio.\nPoi prende Dante per mano, dandogli animo in questo passaggio cruciale e inizia a spiegare \"acci\u00f2 che 'l fatto men ti paia strano\", che non sono torri ma giganti, che stanno nel pozzo attorno all'argine dall'ombelico in gi\u00f9.\nVia via che i due si avvicinano Dante si rende effettivamente conto della realt\u00e0 e si discela l'errore, ma cresce la paura di trovarsi davanti questi esseri mostruosi. Come le mura di Monteriggioni coronate dalle sue torri, cos\u00ec sull'orlo del pozzo torreggiano a mezzo busto \"li orribili giganti\", che Giove continua a minacciare dal cielo ogni volta che tuona (poich\u00e9 essi vennero sconfitti dai fulmini del dio nella battaglia della Flegrea).\nDante insiste continuamente sulle torri perch\u00e9 vuole sottolineare la grande maestosit\u00e0 dei giganti, ma anche la loro immobilit\u00e0.\nI commentatori hanno discusso se essi siano peccatori o guardiani del prossimo cerchio dei traditori: Dante ne sottolinea l'umanit\u00e0, eliminando qualsiasi elemento soprannaturale in essi (a parte la statura) come se ne trovano in Lucano o in Ovidio per esempio; inoltre essi non furono traditori di nessuno, quindi \u00e8 improbabile che simboleggino il tradimento (come per esempio Gerione quale custode del cerchio dei fraudolenti \u00e8 simbolo di frode), ma piuttosto, anche dagli elementi che Dante sceglie per descriverli, pare che essi siano un'introduzione a Satana, situato al centro del lago ghiacciato dei traditori. Essi infatti peccarono, come Lucifero-Angelo ribelle, di superbia e assomigliano al Demonio dantesco in pi\u00f9 elementi: la statura, l'inespressivit\u00e0, il paragone a edifici (torri e mulino), la posizione che impedisce di vederne le gambe, ecc.\nNembrot - vv. 46-81.\nIntanto Dante inizia a scorgere la faccia, il petto, il ventre e braccia pendenti lungo i lati del gigante pi\u00f9 vicino. A questa visione straordinaria viene in mente al poeta una riflessione sulla Natura, che secondo lui fece bene a cessare l'\"arte\" di creare tali esseri, cos\u00ec spesso esecutori di Marte, cio\u00e8 strumento di guerra; essa crea ancora elefanti e balene senza pentirsene, e in questo \"chi guarda sottilmente\" la giudica giusta e discreta: poich\u00e9 nei giganti si sommano la ragione e il \"mal volere\" alla potenza, contro le quali nessuno pu\u00f2 ripararsi; nei grandi animali no.\nLa faccia del gigante ricorda a Dante la \"Pina\" di San Pietro, una pigna in bronzo di fattura romana che allora era situata davanti alla chiesa del papa e che oggi si trova nel cortile creato da Bramante nei Palazzi Vaticani: era alta quasi quattro metri; le altre membra, descrive Dante, erano proporzionate a tale misura (\u00e8 la prima delle nozioni metriche che il poeta mette a dare realismo alla descrizione e che per ogni gigante danno un risultato attorno ai 25 metri).\nL'argine (\"la ripa\") gli fa da perizoma (parola piuttosto dotta per l'epoca, che deriva dal greco, presente nella Genesi a proposito della veste di Adamo e in Isidoro da Siviglia) e ne sporgeva abbastanza che tre frisoni (abitanti della Frisia creduti come della popolazione pi\u00f9 alta al mondo) non sarebbero arrivati dall'argine ai suoi capelli: era infatti alto 30 palmi abbondanti da dove si vedeva fino a dove si attacca il mantello (le spalle). Queste misure danno pi\u00f9 o meno lo stesso risultato di circa 25 metri d'altezza in proporzione.\nIl gigante allora parla, ma il suo grido non \u00e8 un \"dolce salmo\" e Virgilio lo rimprovera dicendogli di sfogarsi piuttosto col corno e indicandoglielo ben tre volte chiamandolo \"anima sciocca\" e \" anima confusa\", al che alcuni hanno creduto che cos\u00ec Dante volesse indicare la stupidit\u00e0 dei giganti; in realt\u00e0 la questione non \u00e8 cos\u00ec semplice e tutto sommato non vi sono elementi sufficienti per valutare.\nPer quanto riguarda l'oscura frase essa non ha dato luogo a grandi studi circa il suo significato, che Virgilio stesso definisce pochi versi dopo come incomprensibile, a differenza del pi\u00f9 conosciuto \"Pape Sat\u00e0n\". Piuttosto \u00e8 stata a lungo discussa la sua accentazione per questioni di metrica difficili da valutare in presenza di questo linguaggio non reale. Per lo studioso francese R. Lemay la frase fa riferimento al peccato di idolatria di Nembrot e alla giusta vendetta divina. Secondo lo studio di Alberto Fratini \"I Sabei di Dante\" il termine \"zabi\" attesta il legame con i Sabei e il sabeismo ed \u00e8 riconducibile alla matrice esoterica della \"Divina Commedia.\" \nParlando con Dante Virgilio spiega come questo sia Nembrot (o Nimrod), gigante biblico, che si rivela per quello che \u00e8: legato alla leggenda della Torre di Babele (secondo la dottrina dei padri della Chiesa, che collegava due passi non correlati della Genesi, X 8-10 e XI 1-9) egli usa un linguaggio che comprende solo lui e non comprende nessuna parola umana, quindi si pu\u00f2 solo lasciarlo stare, per non parlare \"a v\u00f2to\". La lingua di Nemrut sarebbe quindi la lingua pura delle origini (prima della catastrofe della Torre di Babele) oppure sarebbe la conseguenza, pi\u00f9 probabilmente del fatto che a chi fosse in posizione pi\u00f9 alta ricevette una lingua pi\u00f9 degradata: essendo Nimrod il re di Babilonia che aveva avviato l'impresa, egli ricevette una lingua \"ignobile\", che Dante sottolinea con parole tronche, suoni duri (\"z\", doppie consonanti...) e andamento disarmonico.\nFialte - vv. 82-111.\nI due poeti allora si allontanano proseguendo a sinistra ed a distanza di un tiro di balestra trovano un altro gigante, pi\u00f9 fiero e di dimensioni maggiori. Chiunque lo avesse incatenato, pensa Dante, gli aveva messo il braccio sinistro davanti e quello destro dietro, legati da una catena che solo nella parte scoperta dal collo in gi\u00f9 lo cingeva cinque volte.\nDopo un gigante biblico, con il piacere di pescare liberamente da pi\u00f9 repertori iconografici e letterari, Dante introduce i Giganti della mitologia greca, in particolare Fialte, che Virgilio presenta come colui che volle superbamente sperimentare la sua potenza contro quella di Giove durante la Gigantomachia. Il contrappasso viene detto al verso 96: \"le braccia ch'el men\u00f2, gi\u00e0 mai non move\", cio\u00e8 sta nella sua immobilit\u00e0 che rende inutile la sua potenza.\nDante allora, ripensando alla scalata dei Giganti dell'Olimpo, chiede dove sia il pi\u00f9 crudele, \"lo smisurato\" Briareo, ma Virgilio gli risponde che esso si trova dall'altra parte del cerchio, ben lontano, mentre tra poco potr\u00e0 invece vedere Anteo che parla (e quindi capisce il loro linguaggio, a differenza di Nimrod) ed \u00e8 sciolto (a differenza di Fialte e Briareo): due condizioni che presto si capir\u00e0 perch\u00e9 necessarie. Segue una veloce descrizione di Briareo: \"\u00e8 legato e fatto come questo, / salvo che pi\u00f9 feroce par nel volto\".\nImprovviso arriva un terremoto, per Dante il pi\u00f9 violento (\"rubesto\") che abbia mai scosso una torre. \u00c8 stato Fialte che si \u00e8 scosso gettando Dante nella paura di morire \"pi\u00f9 che mai\": egli sarebbe certo entrato nel panico se non avesse visto le salde catene imprigionare il Gigante. Sulle ragioni di questo scatto ci sono due spiegazioni principali: o il gigante non ha gradito le parole di Virgilio, perch\u00e9 descrivevano Briareo come pi\u00f9 imponente di lui (quindi per superbia), oppure \u00e8 solo uno scatto d'ira per essere costretto a farsi vedere in quella meschina immobilit\u00e0 (simile alla vergogna di Capaneo o di Caifa, gi\u00e0 incontrati altrove nell'Inferno).\nAnteo - vv. 112-145.\nAndando avanti allora i due arrivano ad Anteo, che, testa esclusa, sporgeva dal pozzo per cinque \"alle\", una misura in uso nelle Fiandre che corrisponde a circa 1 metro e 40.\nVirgilio si rivolge a lui senza perdere tempo, usando un discorso retorico con una \"captatio benevolentiae\" da manuale: prima la \"suasio\" con esagerazioni delle gesta dell'interlocutore, poi la lusinga (parafrasando spesso frasi della \"Pharsalia\" di Lucano), il confronto con altri giganti meno forti e la promessa di fama. Nel dettaglio il suo discorso \u00e8: (parafrasi vv. 115-129) \" Oh tu, che cacciasti pi\u00f9 di mille leoni nella valle che Scipione l'Africano riemp\u00ec di gloria facendo ritirare Annibale e i suoi (la valle di Zama in Libia), e che se fossi stato presente nell'alta guerra (la Gigantomachia) che combatterono i tuoi fratelli essi (i figli di Gea, la terra) l'avrebbero vinta, mettici gi\u00f9, se non te ne fa \"schifo\" (sdegno), dove il freddo gela il Cocito. Non ci far andare da Tizio n\u00e9 da Tifeo: tu puoi darci quello di cui abbiamo bisogno, perci\u00f2 chinati e non girarci le spalle (letteralmente il volto, \"grifo\"). Egli dopotutto (Dante) nel mondo pu\u00f2 renderti fama, poich\u00e9 egli \u00e8 vivo e lunga vita ancora lo aspetta se la Grazia non lo chiama a s\u00e9 innanzitempo\".\nSul fatto per il quale Anteo non sia legato da catene, viene spiegato quale conseguenza del fatto che egli non partecip\u00f2 alla guerra dei Giganti; per questo Virgilio lo lusinga dicendogli che se lui fosse stato presente essa sarebbe stata vinta.\nSenza dire niente, Anteo distende la mano, la cui morsa fu gi\u00e0 provata da Ercole (nell'episodio di Ercole e Anteo), e prende Virgilio, il quale a sua volta afferra Dante abbracciandolo. A Dante, vedere il gigante che si piega su di loro, fa venire voglia di scappare e ricorda un effetto provato al di sotto della Torre Garisenda di Bologna: mettendosi dal lato della pendenza e guardando in alto, al passaggio delle nuvole sembra che la torre cada addosso e che le nuvole siano invece ferme. Una notazione quindi di grande sagacia e realismo che specifica vividamente quest'esperienza soprannaturale, un po' come la descrizione del volo in groppa a Gerione (Inf. XVII).\n\"Lievemente\" i due poeti vengono deposti \"al fondo che divora / Lucifero con Giuda\", cio\u00e8 nel fondo del pozzo del Cocito.\nIl gigante allora non rimane chinato, ma nel rispetto della sua pena all'immobilit\u00e0, si leva subito \"come albero in nave\"."}
{"id": "44318", "revid": "1718925", "url": "https://it.wikipedia.org/wiki?curid=44318", "title": "Inferno - Canto trentaduesimo", "text": "Il canto trentaduesimo dell'\"Inferno\" di Dante Alighieri si svolge nella prima e nella seconda zona del nono cerchio, nella ghiaccia del Cocito, dove sono puniti rispettivamente i traditori dei parenti (Caina) e quelli della patria e del partito (Antenora); siamo nel pomeriggio del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nInvocazione di Dante - versi 1-15.\nIl canto inizia con le celebri terzine nelle quali Dante invoca le Muse per trovare rime \"aspre e chiocce\", cio\u00e8 abbastanza dure e rauche, da adattarsi alla triste degradazione della zona pi\u00f9 bassa dell'Inferno, il cerchio nono dedicato ai traditori, coloro che, secondo quanto si legge nel canto XI, sono coloro che hanno violato il patto \"di che la fede spez\u00efal si cria\", cio\u00e8 quello tra persone propense a fidarsi per i vincoli \"speciali\" di parentela, di dovere civico, di ospitalit\u00e0 o di benevolenza. Dante quindi cercava un effetto retorico-linguistico che fosse estremamente opposto alla dolcezza (come il \"dolce stil novo\").\nDante \u00e8 quindi nel \"triste buco\", il pozzo, sul quale \"pontan\", cio\u00e8 si appoggiano con la base, tutte le altre rocce dell'Inferno. Qui non trova parole adatte per descrivere (Dante usa il verbo \"spremere\") pienamente il \"succo\" del suo pensiero, e nel Dante-scrittore si affaccia il timore di non essere all'altezza: dopotutto narrare il fondo dell'universo (il punto pi\u00f9 basso del cosmo secondo la concezione tolemaica geocentrica, inteso come il pi\u00f9 lontano da Dio) \"non \u00e8 impresa da pigliare a gabbo\" (da prendere sottogamba) n\u00e9 \u00e8 cosa adatta per la lingua che \"chiami mamma o babbo\".\nSu cosa intendesse Dante con la lingua di \"mamma o babbo\" non \u00e8 chiaro ed \u00e8 oggetto di controversia: la spiegazione pi\u00f9 semplice \u00e8 che indichi la lingua infantile, ma perch\u00e9 Dante avrebbe avuto bisogno di usare una lingua da bambini adesso? Altrimenti essa viene intesa come l'italiano in generale, anche se l'espressione apparirebbe un po' svilente verso quel \"volgare\" che Dante proprio con la sua \"Comed\u00eca\" si proponeva di nobilitare; mediando le due ipotesi si pu\u00f2 intendere l'espressione come indicante una lingua \"istintiva\", al contrario della lingua controllata e ricercata del linguaggio dell'arte letteraria. Pu\u00f2 essere utile la citazione del \"De Vulgari Eloquentia\" dove Dante condannava \"mamma\" e \"babbo\" come termini puerili inadatti per lo stile elevato, forse da intendere in questo caso come stile adeguato a ci\u00f2 che il poeta si apprestava a descrivere.\nSegue quindi un'invocazione a \"quelle donne [...] ch'aiutarono Anfione a chiudere Tebe\" (vv. 10-11), cio\u00e8 le Muse che diedero la capacit\u00e0 al poeta greco di richiamare addirittura le pietre con la bellezza del suo canto che spontaneamente scesero dal monte Citerone e formarono le mura di Tebe (in questo senso \"chiudere\" \u00e8 usato nel senso di \"recintare\"). Questo affinch\u00e9 l'esperienza vissuta (\"il fatto\") e quella narrata (\"il dir\") non siano divergenti.\nInfine un'invettiva di una terzina contro i dannati di questo \"loco onde parlare \u00e8 duro\" (che \u00e8 difficile da descrivere), che meglio sarebbe stato se fossero nati pecore o capre (\"zebe\").\nLa Caina: i traditori dei congiunti - vv. 16-51.\nLa narrazione poetica riprende quindi dal lago ghiacciato del Cocito, dove i due pellegrini sono stati appoggiati da Anteo, e Dante specifica come, guardando all'alta parete rocciosa appena sorpassata, essi si trovino ora pi\u00f9 in basso dei piedi dei giganti. Improvvisa si leva una voce quasi di fantasma, da parte di un non precisato peccatore: (parafrasi vv. 19-21) \"Guarda dove cammini: procedi in modo da non pestare con le piante dei piedi le teste dei fratelli miseri e stanchi nel fisico e nel morale (\"lassi\")\".\nDante si gira, ma la sua attenzione viene subito catturata non dal parlatore (forse le due anime appiccicate descritte poco dopo), ma dal lago ghiacciato che si accorge di avere sotto i piedi, pi\u00f9 simile al vetro che all'acqua: non era cos\u00ec \"velato\" da crosta di ghiaccio il Danubio in Austria (da notare i germanicismi di \"Danoia\" e \"Osterlicchi\"), n\u00e9 il Tanai (il nome latineggiante del Don) sotto il freddo cielo del Nord; inoltre su questa crosta infernale sarebbe potuto cadere il \"Monte Tambernicchi\" (oggi noto con il nome di Monte Tambura) o il \"Monte Pietrapana\" (oggi noto con il nome di Monte Pania), due montagne delle Alpi Apuane, ma avrebbero fatto nemmeno scricchiolare il bordo del lago (dove la crosta \u00e8 generalmente pi\u00f9 sottile).\nAnalogamente alle rane che stanno affacciate \"col muso\" a gracidare d'estate (quando la \"villana\" sogna di mietere molto), cos\u00ec stavano i dannati, lividi fino al volto (indicato con perifrasi come il luogo dove appare il rossore della vergogna) e con i denti che battevano come fanno le cicogne col becco nella stagione amorosa. Questi dannati hanno tutti la faccia rivolta verso il basso e il loro dolore per questo freddo \u00e8 testimoniato dalla bocca che batte, appunto, e dagli occhi che lacrimano (simbolo di \"cor tristo\").\nDopo un'occhiata esplorativa, Dante guarda i due peccatori che sono vicini ai suoi piedi, cos\u00ec appiccicati da avere i capelli impiastricciati assieme. Dante gli chiede chi siano, ma essi, macabre carcasse umane, riescono solo a piegare in su il collo e far scorrere gi\u00f9 dagli occhi \"molli\" qualche lacrima fino alla bocca, prima che il flusso si congeli \"riserrando\" loro gli occhi; poi come assi di legno legate da dura spranga di ferro (forse si deve pensare a una botte), le loro teste sbatterono insieme dall'ira che li prese: l'immagine non \u00e8 chiarissima, non si capisce se sbattano perch\u00e9 si erano allontanati per odio reciproco (si scoprir\u00e0 tra pochi versi come siano due fratelli che si tradirono a vicenda) o per effetto della disperazione delle lacrime congelate, o per volere divino causato dall'aver alzato della testa infrangendo la propria pena. In ogni caso questa azione brutale, la prima del lago del Cocito, rende bene il clima di silenziosa desolazione e degradazione estrema del luogo.\nComunque, come verr\u00e0 chiarito anche nella Tolomea, il fatto di avere il capo abbassato \u00e8 un vantaggio per questi dannati, che almeno possono far scorrere via il pianto, mentre per i dannati a testa in su esso si congela negli occhi facendo rifluire il dolore all'interno di loro.\nCamicione de' Pazzi - vv. 52-69.\nUn dannato allora prende la parola, sebbene stia rivolto in basso. Egli, notazione macabra, ha gli orecchi staccati dal gelo e probabilmente sta osservando Dante riflesso nel ghiaccio: (parafrasi vv. 54-69) \"Perch\u00e9 ti specchi fissandoci cos\u00ec a lungo? Se vuoi sapere chi siano codesti due, essi sono figli di Alberto, possidente della valle dove scorre il Bisenzio. Uscirono dallo stesso corpo (cio\u00e8 in parole meno aride nacquero dalla stessa madre) e per quanto tu possa cercare nella Caina non troverai \"ombra pi\u00f9 degna d'esser fitta in gelatina\" (nel gelo, con intonazione ironica): non colui che ebbe il petto e l'ombra trafitti da un colpo di spada di re Art\u00f9 (Mordred), n\u00e9 il Focaccia (Vanni de' Cancellieri); n\u00e9 questo che col suo capo mi copre la vista e si chiama Sassol Mascheroni, dopotutto se sei toscano saprai bene chi fu. E poi, perch\u00e9 tu non stia a tormentari con altre domande (notare il tono irritato) sappi che io sono Camicione de' Pazzi e che aspetto solo Carlino che mi \"scagioni\", con la sua colpa ben pi\u00f9 grave della mia.\"\nIn questo lungo monologo Camicione, esponente della famiglia dei Pazzi di Valdarno, che uccise a tradimento il suo congiunto Ubertino de' Pazzi, indica innanzitutto che questa zona del lago ghiacciato si chiama \"Caina\". Il nome deriva da Caino, biblico esempio primario di tradimento dei parenti o dei congiunti in generale.\nPrima aveva descritto i due dannati avvinghiati ai piedi di Dante come figli del conte Alberto degli Alberti, Conti di Vernio e di Mangona, proprietari della rocca di Cerbaia nella Val Bisenzio: essi sono Napoleone e Alessandro Alberti, uccisi tra di loro tra il 1282 e il 1286 per questioni politiche e di interesse. A differenza dei mitologici Eteocle e Polinice, la cui fiamma si biforcava per l'odio anche durante la pira che bruciava i loro cadaveri (citata da Dante in Inf. XXVI, 54), essi sono invece condannati ad essere per l'eternit\u00e0 uniti l'uno all'altro.\nIn questo girone popolato in larga maggioranza da figure contemporanee, Camicione cita solo l'esempio praticamente didascalico di Mordred, il traditore di re Art\u00f9 che nel ciclo bretone viene trafitto a morte da Lancillotto con tale furia che nel testo del \"Lancillotto del lago\" si ricorda come la ferita era profonda tanto da passarci un raggio di sole che buc\u00f2 quindi anche la sua ombra.\n\"Focaccia\" \u00e8 invece Vanni de' Cancellieri, della rissosa famiglia pistoiese che per prima cre\u00f2 le fazioni dei guelfi bianchi e neri, il quale uccise un suo consorte a tradimento (secondo alcuni commentatori un parente stretto o un familiare, ma mancano elementi d'archivio per una vera documentazione). Pure Sassol Mascheroni, citato con cinica irritazione per come la sua testa copra la visuale a Camicione, \u00e8 un traditore del quale non si hanno notizie storiche fondate.\nScopriremo presto come in questo girone i dannati non desiderano essere ricordati, anzi ci terrebbero a tenere ben nascosto il fatto di essere colpevoli di peccati cos\u00ec turpi. Ugolino della Gherardesca racconter\u00e0 la sua storia solo per denunciare l'efferatezza del suo nemico, l'Arcivescovo Ruggieri, mentre in questo caso Camicione si nomina solo per evitare di essere tormentato da domande di Dante, in un'insofferente irritazione: egli per\u00f2 non manca di cogliere l'occasione per nominare con infamia anche un'altra persona, Carlino de' Pazzi (in realt\u00e0 non era un parente ma apparteneva ai guelfi Pazzi di Firenze), che quando morir\u00e0 verr\u00e0 punito in una zona ancora pi\u00f9 bassa dell'Inferno, tra i traditori della patria per il crimine di aver venduto il castello di Pietravigne ai guelfi neri, ottenendo un salvacondotto per rientrare a Firenze sebbene guelfo bianco; perci\u00f2 anche la colpa di Camicione, al confronto gli sembrer\u00e0 meno grave, stabilendo cos\u00ec una maligna graduatoria di reit\u00e0.\nL'Antenora: Bocca degli Abati - vv. 70-123.\nDante prosegue senza commentare la scena precedente e si trova attorno a pi\u00f9 di mille visi \"cagnazzi\" per il freddo: paonazzi? lividi? In ogni caso il pensiero di quella visione d\u00e0 ribrezzo al Dante-scrittore (cio\u00e8 il personaggio del narratore) e sempre gliene dar\u00e0 a ripensare a quei guadi gelati; e mentre procedono verso il centro, verso il quale ogni peso tende (il centro della terra), Dante trema nel gelido vento eterno. Tra le diverse zone del nono cerchio non vi sono barriere, ma solo una densa nebbia che svela i luoghi gradualmente.\nIn questa terzina egli usa la rima in \"ezzo\" e in \"azzi\", le peggiori combinazioni di suono che egli aveva indicato nel \"De Vulgari eloquentia\", da evitare assolutamente nella poesia di stile elevato. \u00c8 questo un esempio di rime \"aspre e chiocce\" richiamate a inizio del canto, unite alle numerose rime con suoni cupi (uso della \"u\") e forti come le rime con doppia consonante (-\"accia, -etti, -olli, -inse, -ecchi, -onta\"...), e la rima tronca in \"u\" (\"Art\u00f9, pi\u00f9, fu\").\nA un certo punto egli percuote \"forte\" col piede una testa, forse per volont\u00e0 sua, forse per destino (ovvero per la Provvidenza) o forse un caso della fortuna: come se la sua persona in quel caso fosse stato strumento di punizione divina. Quell'anima lo sgrida piangendo chiedendo perch\u00e9 lo pesta e perch\u00e9 gli faccia male, non fosse mai che egli sia venuto per accrescere la punizione di Montaperti...\nDante coglie al volo il riferimento e chiede a Virgilio di aspettarlo, perch\u00e9 deve togliersi un importante dubbio circa questo dannato, e che poi semmai riprender\u00e0 con tutta la fretta necessaria. Dante non lo dice, ma il dubbio in questione circa la Battaglia di Montaperti \u00e8 relativo al sospetto di un tradimento nelle file guelfe, unanimemente sospettato ma mai appurato con certezza: qualcuno nella cavalleria guelfa, durante un duro attacco delle truppe tedesche di Manfredi aveva infatti mozzato di netto la mano del portainsegna Jacopo de' Pazzi, facendo cos\u00ec perdere il punto di riferimento per l'armata fiorentina che dovette poi procedere allo sbando.\nDante ha quindi un forte sospetto, visto il luogo dove si trova, di poter dare finalmente una soluzione alla questione. Torna dall'anima dannata, che bestemmiava ancora, e inizia un litigioso battibecco (il terzo all'Inferno dopo quello con Filippo Argenti e quello tra Maestro Adamo e Sinone) con un rapido scambio di battute: (parafrasi vv. 87-102)\nDante: \"Chi sei tu lanci questi insulti cos\u00ec?\"\nDannato: \"E tu chi sei, che vai per l'Antenora picchiando le gote degli altri, che se (io? tu?) fossi stato vivo sarebbe stato troppo?\" (verso dal significato ambiguo, forse pu\u00f2 essere inteso come: \"se io fossi vivo, non sopportando quest'ingiuria, mi sarei gi\u00e0 vendicato\")\nDante: \"Vivo sono io, e questo potrebbe giovarti se chiedi fama, perch\u00e9 potrei scrivere il tuo nome nel mio racconto\"\nDannato: \"Io voglio il contrario, levati quindi di torno e non mi infastidire pi\u00f9, che non sai davvero come si lusinga da queste parti!\"\nDante, afferrando il dannato per i capelli della collottola: \"Ti converr\u00e0 dire il tuo nome, se vuoi che ti rimangano capelli in testa\"\nDannato: \"Per quanto tu mi strappi i capelli non ti dir\u00f2 chi sono io, nemmeno se per mille volte mi piombi (\"tomi\") sul capo con tutto il tuo peso!\"\nAllora Dante nel pieno del suo sdegno questa volta violento gli strappa pi\u00f9 d'una ciocca di capelli mentre il dannato urlava come un cane (\"latrando\") con la faccia rivolta in basso.\nAllora un altro traditore parla chiedendo che avesse Bocca da strillare tanto: (parafrasi vv. 107-108) \"Che non ti basta il solito batter dei denti? Chi diavolo hai?\". Dante allora ha avuto conferma del suo sospetto e lascia il traditore intimandogli di tacere ora, perch\u00e9 il ricordo della sua onta sar\u00e0 rivelato. Bocca degli Abati, questo \u00e8 il nome completo del dannato, non tace, anzi, adesso che \u00e8 stato tradito da un traditore come lui, si affretta a nominare quanti pi\u00f9 altri possibili, in modo che anch'essi subiscano la vergogna del loro riprovevole peccato: (parafrasi vv. 112-123) \"Vattene pure e racconta quello che ti pare; ma se davvero uscirai di qui non tacere anche di quello che ebbe la lingua cos\u00ec pronta: lui \u00e8 Buoso da Duera, che piange per il denaro ottenuto dai francesi, e potrai ben dire che l'hai visto \"l\u00e0 dove i peccator stanno freschi\". E se ti domandassero 'poi chi altri c'era?' tu sei accanto a Tesauro Beccaria, al quale Firenze seg\u00f2 il collo. Pi\u00f9 in l\u00e0 credo ci sia Gianni de' Soldanieri con Ganellone e Tebaldello, che apr\u00ec le porte di Faenza quando tutti dormivano.\"\nBocca degli Abati quindi, una volta visto scoperto il suo segreto si affanna per svergognare pi\u00f9 compagni possibili, elencando vari traditori della patria (solo \"Ganellone\" non \u00e8 contemporaneo, ma \u00e8 il personaggio della \"Chanson de Roland\" che tradendo rese possibile il massacro di Roncisvalle). Essi sono puniti nell'Antenora, che prende il nome da Antenore, personaggio gi\u00e0 omerico (ma Dante non lo sapeva perch\u00e9 non aveva letto l'Iliade) citato anche da Servio quale traditore di Troia.\nIn nessun altro luogo dell'Inferno si era assistito a una mancanza di solidariet\u00e0 tra i dannati cos\u00ec totale e sistematica come in questo cerchio dei traditori.\nIl conte Ugolino e l'arcivescovo Ruggieri - vv. 124-139.\nDi nuovo Dante si allontana in silenzio e pi\u00f9 avanti nota, nella stessa zona, due traditori affiancati, uno dei quali fa da \"cappello\" al capo dell'altro: e come si mangia il pane per fame, cos\u00ec egli addentava alla nuca, non meno di come fece Tideo (Re di Tebe citato da Stazio) con le tempie di Melanippo per lo sdegno.\nDante chiede allora solennemente chi sia, rivolgendosi a quello che bestialmente mangiava l'altro, e perch\u00e9: se infatti fa questa ritorsione a ragione Dante potr\u00e0, conoscendo loro e il loro peccato, parlare di loro su nel mondo, compensandoli, anche se gli si dovesse seccare la gola (dunque si tratta di una promessa).\nSi tratta del Conte Ugolino della Gherardesca e dell'Arcivescovo Ruggieri, la cui storia sar\u00e0 magistralmente illustrata nel canto successivo e qui viene solo introdotta dalla richiesta di Dante.\nIl contrappasso.\nIl contrappasso dei traditori \u00e8 generico e simile per tutte le quattro zone del cerchio con qualche particolarit\u00e0 secondaria tra zona e zona e in alcuni casi tra dannato e dannato. Innanzitutto il gelo che avvolge i traditori pu\u00f2 essere messo in relazione con il freddo e la durezza \"del cuore\" necessario a chi compia con lucidit\u00e0 un tradimento, magari nella freddezza della premeditazione, in contrapposizione con il calore umano (o il fuoco della carit\u00e0, come Dante la ritrarr\u00e0 personificata nel Paradiso terrestre, sulla sommit\u00e0 del Purgatorio). Inoltre essi rappresentano il massimo della degradazione umana, essendo il loro peccato il pi\u00f9 grave dell'Inferno e sono retrocessi nella loro immobilit\u00e0 a \"pietre-umane\" (si pensi al gi\u00e0 grave degradamento dei ladri trasformati in serpenti o dei suicidi in sterpi, tutto sommato creature ben superiori alle pietre inanimate)."}
{"id": "44319", "revid": "92723", "url": "https://it.wikipedia.org/wiki?curid=44319", "title": "Inferno - Canto trentatreesimo", "text": "Il canto trentatreesimo dell'\"Inferno\" di Dante Alighieri si svolge nella seconda e nella terza zona del nono cerchio, nella ghiaccia del Cocito, dove sono puniti rispettivamente i traditori della patria e del partito e i traditori degli ospiti; siamo nel pomeriggio del 9 aprile 1300 (Sabato Santo), o secondo altri commentatori del 26 marzo 1300.\nAnalisi del canto.\nIl racconto del conte Ugolino - versi 1-78.\nInizia cos\u00ec uno dei canti pi\u00f9 famosi di tutto l'Inferno. Nelle ultime terzine del canto precedente Dante era stato attratto dalla figura di un dannato che rodeva alla nuca un altro, e mosso da curiosit\u00e0 verso tanta bestialit\u00e0, chiede al peccatore superiore chi sia e perch\u00e9 si ritorce cos\u00ec sull'altro, ripromettendogli di portare nel mondo dei vivi la sua storia, magari facendo conoscere le ragioni del suo odio, se queste fossero state giustificabili.\nQuesto canto inizia quindi con la macabra figura di cannibalismo subito sottolineata dall'accenno alla \"bocca\" di Ugolino e dall'accenno al pasto \"fiero\" cio\u00e8 ferino, feroce. Egli solleva la bocca dal pasto feroce, pulendola con i capelli del capo che stava addentando, e comincia a parlare.\nDice che egli parler\u00e0 del \"disperato dolor\" che solo a ripensarci gli stringe il cuore, per il solo scopo di fruttare \"infamia\" al traditore che egli rode, e cos\u00ec inizia a \"parlare e lagrimar\" (si tratta della figura retorica dello Zeugma, nella stessa espressione usata anche da Francesca da Rimini, ma con tutt'altro significato, perch\u00e9 in quel caso il piangere era dovuto al ricordo della lieta vita): gi\u00e0 da questa premessa viene introdotto il senso drammatico della scena seguente e l'eco dell'odio e del dolore.\nSe Dante \u00e8 fiorentino, prosegue il peccatore, dovrebbe ricordarsi del Conte Ugolino della Gherardesca e dell'Arcivescovo Ruggieri di Pisa (per s\u00e9 usa \"fui\", per l'arcivescovo \"\u00e8\" perch\u00e9 il diverso tempo verbale si riferisce alla carica episcopale di Ruggieri, che perdura nella \"seconda vita\"): in effetti Ugolino \u00e8 un personaggio chiave della politica toscana del Duecento. Conte di Donoratico, di nobile e antica famiglia ghibellina, Ugolino si alle\u00f2 con Giovanni Visconti, capo dei guelfi, per proteggere alcuni suoi possedimenti in Sardegna dalle mire del Comune di Pisa, retto allora dalla parte guelfa. Per questa sua ambiguit\u00e0 politica venne bandito una prima volta da Pisa, ma vi rientr\u00f2 nel 1276 con l'aiuto di Firenze e della lega guelfa. Da allora egli fu tra coloro che di fatto diressero la politica cittadina e forse guid\u00f2 anche la flotta nella battaglia contro Genova. Dopo la sconfitta della Meloria (1284) egli divenne podest\u00e0 di Pisa, mentre Genova, Firenze e Lucca si stavano coalizzando contro Pisa: per rompere il blocco compatto degli avversari, troppo potente per essere contrastato dalla sola Pisa, egli fece passare dalla sua parte Lucca e Firenze cedendo loro alcuni castelli alle citt\u00e0 rivali, indebolendo i confini, ma tutto sommato riuscendo a salvare la situazione. Nel 1285 si alle\u00f2 con Nino Visconti, nipote di Giovanni, anche se presto tra i due nacquero alcuni dissidi circa i possedimenti sardi. Nel 1288 tornarono a Pisa i prigionieri della Meloria e, coalizzatisi attorno all'Arcivescovo Ruggieri degli Ubaldini, capeggiarono una rivolta popolare contro il Visconti, durante un'assenza di Ugolino: tornato immediatamente in citt\u00e0 una nuova rivolta aizzata da Ruggieri lo fece catturare e imprigionare nella torre della Muda, dove venne lasciato morire di fame assieme a due suoi figli adulti e due nipoti, di quali uno solo adolescente. Dante riprende le mosse dalla storia e per\u00f2 propende per il tradimento dell'Arcivescovo, che avrebbe fatto rientrare Ugolino a Pisa con le lusinghe di una riconciliazione. Inoltre, per un maggior rilievo drammatico, immagina che i quattro prigionieri con Ugolino siano tutti suoi figli e adolescenti. Del perch\u00e9 di questa scelta narrativa riparleremo pi\u00f9 avanti.\nIl racconto di Ugolino all'Inferno quindi inizia premettendo che il racconto verter\u00e0 su \"come la morte mia fu cruda\", cos\u00ec che Dante possa valutare poi se \u00e8 giusto o no che roda il capo di Ruggieri. La storia inizia \"in medias res\", perch\u00e9 Dante toscano ormai dovrebbe ben conoscere come egli fu arrestato a tradimento e imprigionato, ma nessuno, dice Ugolino, sa cosa successe veramente in quella torre.\nLa narrazione si avvia quindi \"cinematograficamente\", inquadrando la finestrella della Torre della Muda, che da Ugolino prese il nome di \"Torre della fame\", ed entrando nella stanza dei prigionieri, dove Ugolino guarda ormai la luna da molte notti. Una di queste ha un sogno \"che del futuro mi squarci\u00f2 il velame\" (la violenza dell'espressione del v. 27, pu\u00f2 indicare la durezza del colpo che esso rappresent\u00f2 per Ugolino) e che \u00e8 il preludio della vicenda: l'arcivescovo era a capo di una battuta di caccia sul Monte San Giuliano (il monte che copre Lucca alla vista dei pisani) cercando il lupo e i suoi lupicini (che simboleggiano Ugolino e i suoi figli e rappresentano qui delle prede, ma anche animali a loro volta pericolosi), con cagne magre, ammaestrate e fameliche (il popolo, smagrito dalla povert\u00e0) e guidano la battuta i Gualandi, i Sismondi e i Lanfranchi, importanti famiglie di Pisa; presto i lupi sono stanchi e i cani li raggiungono ferendoli ai fianchi con i denti aguzzi.\nIl giorno dopo Ugolino sente piangere i figli e li sente chiedere del pane: il racconto \u00e8 interrotto da un rimprovero-sfogo di Ugolino che dice a Dante (ma anche al lettore) che \u00e8 ben crudele se gi\u00e0 non prova dolore per quello che stava per accadere: dopotutto se non piange per questo, per cosa \u00e8 solito piangere? In fondo ancora Ugolino non ha detto niente di terribile, ma queste interruzioni aumentano un senso di aspettativa tragica e sottolineano il grande \"crescendo\" dell'episodio.\nNell'ora in cui di solito veniva portato il cibo per\u00f2, egli sent\u00ec \"chiavar\" l'uscio (pi\u00f9 che chiuder a chiave si intende \"inchiodare\", chiudere coi chiavelli) dell'\"orribile torre\"; in silenzio Ugolino guarda in viso i figli, e il suo sguardo doveva essere gi\u00e0 pieno di disperato strazio perch\u00e9 Anselmuccio dice: \"Tu guardi s\u00ec, padre! che hai?\"; ma Ugolino non risponde nemmeno, incapace di parlare e di lacrimare. Passa un intero giorno e una notte e la mattina dopo (notare la scansione che d\u00e0 l'idea dell'immobilit\u00e0 nel lento trascorrere del tempo) un raggio di sole gli mostra come la sua disperazione e magrezza siano dipinte, come in uno specchio, sui volti dei figli e per il dolore Ugolino si morde le mani. In questo passo si rivela gi\u00e0 come Ugolino, estraneo a qualsiasi forma di pentimento o di spiritualit\u00e0, si sia di fatto gi\u00e0 trasformato in quella sorta di \"pietra vivente\", che sar\u00e0 il suo castigo nel Cocito gelato.\nAl che, credendo che lo facesse per la fame, si alzarono i figli e gli offrirono di mangiar piuttosto loro, di spogliare quelle carni che lui aveva fatto: si calm\u00f2 poi per non rattristarli, e quel giorno ancora e l'altro rimasero muti. Di nuovo un'invettiva che segna una pausa e prepara al successivo capitolo della tragica narrazione: \"Ahi dura terra, perch\u00e9 non t'apristi?\"\nAl quarto giorno, Gaddo si gett\u00f2 ai piedi di Ugolino, invocando aiuto, e cos\u00ec mor\u00ec; e cos\u00ec vide cascare gli altri tre a uno a uno tra il quinto giorno e il sesto, dopo di che Ugolino gi\u00e0 cieco, si mise a brancolare sopra ciascuno invocandoli con strazio; poi, \"pi\u00f9 che 'l dolor, pot\u00e9 'l digiuno\". Su quest'ultimo verso alcuni hanno letto la confessione di cannibalismo, anche se confrontandolo con il resto delle parole del Conte sembra pi\u00f9 logico interpretarlo come il fatto che pi\u00f9 che dal dolore egli venne ucciso dalla fame. Commentatori come Francesco De Sanctis e Jorge Luis Borges (quest'ultimo nel saggio dantesco intitolato \"Il falso problema di Ugolino\") hanno ipotizzato che l'espressione sia, in certa misura, deliberatamente ambigua e \"oscura\", stimolando l'immaginazione del lettore, insinuando il dubbio e l'incertezza su quanto avvenne per rendere il verso pi\u00f9 misterioso e suggestivo.\nAllora Ugolino smette di parlare, storce gli occhi nel guardare Ruggieri e con violento odio riprende a mordere il teschio \"misero\", coi denti forti come quelli dei cani: si chiude in questa maniera smaccatamente orrorifica il racconto in prima persona pi\u00f9 lungo dell'Inferno e Dante, nella parabola dall'incontro con i due peccatori a ora, ha descritto i motivi di quell'odio che adesso sembra quasi giustificare il supplemento di pena verso l'arcivescovo, che nel frattempo \u00e8 rimasto muto e immobile come un sasso. Nella sua insaziabilit\u00e0 e nel continuo riproporsi del suo dolore anche Ugolino vive cos\u00ec un rincaro della sua pena infernale.\nPer un approfondimento su alcuni elementi dell'episodio si veda il paragrafo sui \"Punti notevoli\".\nInvettiva contro Pisa - vv. 79-90.\nDante si lancia allora in una violenta invettiva contro Pisa, richiedendo, con un adynaton, una distruzione apocalittica della citt\u00e0, visto che i suoi vicini sono troppo lenti, con il muoversi delle isole di Capraia e Gorgona che, in una scena di sapore biblico, chiudano la foce dell'Arno facendo inondare la citt\u00e0 \"s\u00ec ch'elli annieghi in te ogne persona!\".\nPisa \u00e8 infatti colpevole di aver rinnovato i delitti per cui era famosa Tebe imprigionando, insieme al conte che era pure colpevole della cessione dei castelli, anche i figli, innocenti per \"l'et\u00e0 novella\".\nLa Tolomea: i traditori degli ospiti - vv. 91-108.\nDopodich\u00e9 Dante e Virgilio proseguono il cammino penetrando nella terza zona del nono cerchio, la Tolomea (dal re Tolomeo che uccise l'ospite Pompeo). I peccatori qui sono tutti \"riversati\", cio\u00e8 forse supini; il loro pianto non \u00e8 possibile perch\u00e9 le lacrime si congelano sugli occhi creando uno schermo come di cristallo, che non fa uscire le lacrime, ma anzi le rispinge nei loro corpi facendo accrescere il loro dolore, privo anche di questo basilare sfogo. E sebben Dante ritenesse il suo viso insensibile e duro come \"callo\" per via del freddo, egli crede di sentire \"alquanto vento\", che lo spinge a chiedere spiegazioni a Virgilio (infatti nell'Inferno non hanno valore le leggi fisiche della terra, non circolano i \"vapori\" e quindi non si hanno venti e piogge). Ma Virgilio l\u00ec per l\u00ec non risponde, rinviando a quando sar\u00e0 \"l'occhio\" a vedere da solo la risposta: in realt\u00e0 si tratta solo di un'anticipazione per preparare il lettore all'apparizione di Satana (nel canto successivo si vede che il vento \u00e8 prodotto dal movimento delle ali di Lucifero).\nFrate Alberigo, Branca Doria - vv. 109-150.\nMentre procedono, un'anima, che forse li ha scambiati per due peccatori dell'ultima fascia in direzione del loro luogo di supplizio, li chiama chiedendo che rimuovano il ghiaccio dai suoi occhi, per permetterle di piangere un po': ma Dante risponde che lo far\u00e0 se essa si presenta, e possa egli scendere fino in fondo all'Inferno se non rispetta il patto (frase pi\u00f9 che mai ambigua, visto che Dante dovr\u00e0 andarci comunque).\nRisponde dunque l'anima di essere frate Alberigo, quello della \"frutta del mal orto\" (che fece uccidere i commensali dando ai sicari come segnale l'ordine di portare la frutta), a cui qui viene reso pan per focaccia (v. 120, \"dattero per figo\"). O vuole forse intendere che deve rendere un 'dattero', pi\u00f9 prezioso, per aver rubato un semplice 'fico', meno importante, e quindi che paga una pena maggiore della colpa? E allo stupore di Dante che lo crede vivo, risponde che \u00e8 un \"vantaggio\" (in senso sarcastico) della Tolomea: i dannati che tradiscono il sacro vincolo dell'ospitalit\u00e0 vi precipitino prima che Atropo (una delle tre Parche) tagli il filo della vita, non appena commesso il peccato, mentre un diavolo fa stare in vita i corpi fino alla fine. Sulla spiegazione di questo meccanismo, che tra l'altro esclude la confessione, il pentimento e la redenzione successiva possibile per qualsiasi cristiano, non c'\u00e8 nessun accenno nella teologia medievale n\u00e9 negli scritti dei Padri della Chiesa. Pare che Dante l'abbia concepita ispirandosi al Vangelo di Giovanni quando si dice che subito dopo che Giuda Iscariota trad\u00ec Ges\u00f9, ingoiando il boccone che lo indicava ai soldati del sommo sacerdote (e quindi violando la sacralit\u00e0 conviviale), Satana entr\u00f2 dentro di lui immediatamente. Inoltre permette a Dante di citare persone ancora vive nel 1300.\nContinuando il racconto, Alberigo, perch\u00e9 Dante sia pi\u00f9 soddisfatto e gli tolga le lacrime gelate, aggiunge che l'ombra dietro di lui \u00e8 Branca Doria e che \u00e8 ormai l\u00ec da molti anni: Dante si stupisce perch\u00e9 lo conosce ancora in vita (\"Branca Doria non mor\u00ec unquanche, / e mangia e bee e dorme e veste panni\"), ma Alberigo gli dice prima che morisse Michele Zanche, da lui assassinato, il barattiere che bolle nella pece con i Malebranche (allusione a quanto descritto nel Canto ventiduesimo), egli venne sostituito nel corpo da un diavolo, cos\u00ec come un suo parente colpevole dello stesso crimine. Con insistenza Alberico chiede per la terza volta di aprirgli gli occhi; ma con la solennit\u00e0 data dalla netta cesura a met\u00e0 del verso 149, Dante dice: \"E io non gliel'apersi\". La cortesia (cio\u00e8 un atto moralmente retto) con lui fu \"esser villano\": Dante cio\u00e8 \u00e8 ormai maturato da quando Virgilio lo rimprover\u00f2 nel canto XX per le lacrime vane per le pene dei dannati: egli \u00e8 pienamente cosciente della giustizia divina e prende le distanze da coloro che ne hanno attirato l'ira e in coerenza con il loro agire da traditori evita di offendere Dio procacciando sollievo a un dannato. Nello stravolgimento dei valori che regna nell'Inferno la piet\u00e0 consiste nel non avere piet\u00e0.\nInvettiva contro Genova - vv. 151-157.\nIl canto si conclude con una seconda invettiva, questa volta contro i genovesi come Branca Doria (\"uomini diversi / d'ogne costume e pien d'ogne magagna\"): possano essi essere \"del mondo spersi\", poich\u00e9 un loro concittadino si trova l\u00ec nel Cocito, insieme al peggiore dei romagnoli, mentre nel mondo quest'ultimo pare ancora vivo.\nLe invettive contro citt\u00e0, frequenti nell'Inferno, sono provocate dal sentimento di sdegno del poeta nei confronti di dannati particolarmente riprovevoli: oltre a quella contro Pisa in questa stessa cantica vi \u00e8 quella contro Pistoia (XXV) e quella contro Firenze (XXVI).\nPunti notevoli.\nSi pu\u00f2 dire che in questo canto prevalga l'aspetto teatrale, ravvisabile gi\u00e0 nella suddivisione dei canti, che anticipa l'incontro con i personaggi e la richiesta di Dante nel precedente, in modo da focalizzare direttamente l'attenzione sul conte, che inizia cos\u00ec un lungo monologo cui non seguir\u00e0 nessuna risposta da parte del protagonista. Anche i motivi e le descrizioni sono particolarmente ridotti, lasciando al centro solo la parola diretta del dannato, nella quale \u00e8 ravvisabile come un tentativo di depistaggio: egli infatti non parla per niente del proprio peccato, e anzi si dichiara disperato non perch\u00e9 condannato all'Inferno, ma per il dolore provocato dal male che ha subito (vv. 4-5, \"Tu vuoi ch'io rinnovelli / disperato dolor che il cor mi preme\"): insomma, egli si pone non come peccatore, ma come vittima. Egli accenna solo brevemente alla lotta politica che lo ha visto impegnato (vv. 16-18, \"Che per l'effetto de suo' ma' pensieri, / fidandomi di lui io fossi preso / e poscia morto, dir non \u00e8 mestieri\"), invece di dirci la sua versione dei fatti, ma si dilunga sulla condanna patita, che narra in forma altamente patetica. Dante fa un affresco sul \"male\" in generale, ma semina comunque parecchi indizi per aiutare il lettore a distinguere gli innocenti dai colpevoli, e cio\u00e8 le vere vittime (i \"figliuoi\", figli e nipoti del conte con lui rinchiusi: v. 88, \"innocenti facea l'et\u00e0 novella\") dall'atteggiamente ben diverso da quello del padre (gli offrono addirittura le loro carni), chiuso invece nella propria disperazione - l'appello alla terra perch\u00e9 si apra rivela la sua mancanza di prospettiva spirituale, di fede nella giustizia superiore di Dio -, incapace di parlare (\"sanza far motto\", \"n\u00e9 rispos'io\", \"stemmo tutti muti\") fino all'ultimo, quando la parola diventa inutile (v. 74 \"e due d\u00ec li chiamai, poi che fur morti\"), addirittura incapace di piangere (\"io non piangeva\", \"non lagrimai\"). Egli \u00e8 \"cieco\" (v. 73) - e tale parola non \u00e8 casuale, come testimonia il suo uso in altri luoghi del poema: l'Inferno, per esempio, \u00e8 definito \"cieco carcere\", non si riferisce cio\u00e8 a una cecit\u00e0 fisica, ma spirituale - a differenza dei figli, addirittura assimilati a Cristo (Gaddo morendo grida, al v. 69: \"Padre mio, ch\u00e9 non m'aiuti?\", proprio come Cristo, e pi\u00f9 tardi Dante accusa Pisa di aver messo i ragazzi \"a tal croce\", v. 87): per questo rimane confinato nel suo aspetto non pi\u00f9 umano, ma bestiale, come indicano parecchie parole nel poema (v. 133 del XXXII: \"s\u00ec bestial segno\"; v. 1: \"fero pasto\", cio\u00e8 \"feroce\", \"da fiera\"; v. 76: \"gli occhi torti\"; v. 78: \"come d'un can\"), fisso nel suo eterno atto cannibalesco.\nA questo proposito, occorre notare che se nell'immaginario collettivo Ugolino mangia i suoi figli, il testo dantesco in proposito \u00e8 ambiguo, e i critici lo hanno rilevato. La frase \"Poscia pi\u00f9 che il dolor pot\u00e9 il digiuno\" si pu\u00f2 interpretare anche nel senso di una morte per fame che sopravviene invece della morte per dolore. In particolare, Jorge Luis Borges nel libro \"Nove saggi danteschi\", osserva che Dante stesso ha voluto che noi credessimo che Ugolino ha ucciso i suoi figli, e che non li ha uccisi, con un'ambivalenza insolubile. Che numerosi interpreti abbiano abbandonato la tesi dell'antropofagia, \u00e8 stato osservato anche da Giuseppe Vandelli.\nDante per\u00f2 ha consapevolmente alterato la storia di Ugolino per mettere in scena quella che da Francesco de Sanctis \u00e8 stata definita come \"tragedia della paternit\u00e0\". Dal soggiorno quale esule nel Castello di Poppi Dante ebbe modo di conoscere e di restare in contatto epistolarmente con la contessa della Gherardesca, figlia orfana di Ugolino, per cui il poeta era sicuramente a conoscenza di come si erano svolti realmente i fatti: di come nella torre c'erano due figli e due nipoti di Ugolino, non tutti figli suoi, e di come tra essi vi fosse solo un adolescente, mentre gli altri avevano dai diciotto anni in su e il pi\u00f9 grande di loro non era nemmeno \"innocente\" perch\u00e9 gi\u00e0 macchiatosi di reati. A Dante per\u00f2 interessava solo la tragedia, messa in scena nei suoi tratti pi\u00f9 essenziali: gli adolescenti in questo caso sono simboli lampanti di innocenza.\nLa disperazione di Ugolino \u00e8 data dall'impotenza davanti alle sofferenze dei figli, causate dalla sua condotta, e in nessun punto del racconto egli si lamenta per la sua morte. In questo fatto alcuni hanno anche visto \"in trasparenza\" la figura di Dante, che esule per le sue insindacabili idee politiche, deciso a non patteggiare con il comune di Firenze condann\u00f2, secondo le leggi del tempo, anche i suoi figli all'esilio non appena essi ebbero raggiunto l'et\u00e0 per l'applicazione della norma. Quindi anche Dante \u00e8 un padre che vede soffrire i propri figli per causa sua e se la saldezza delle sue idee non gli fa provare un vero rimorso, \u00e8 innegabile che egli almeno provi una sorta di inquietudine: per questo si scaglia cos\u00ec gravemente su chi condanna gli \"innocenti\" con i padri, raggiungendo il culmine nell'invettiva brutale contro Pisa.\nSe il conte Ugolino \u00e8 forse uno dei pi\u00f9 celebri personaggi dell'intera \"Divina Commedia\", non bisogna dimenticare che il canto prosegue dopo il suo incontro, poich\u00e9 Dante presenta Frate Alberigo, vittima di una sua beffa, rivelando un'altra tecnica peculiare dell'\"Inferno\", cio\u00e8 l'accostamento di personaggi alti e bassi (l'episodio di Ugolino \u00e8 inquadrato nei canti XXXII e XXXIII da traditori violenti e \"plebei\"), sottolineato anche dalle due invettive contro Pisa e Genova, che entrambe chiudono una sequenza: ci\u00f2 testimonia l'impellente indignazione di Dante, rivolta all'insieme dei peccatori, e quest'operazione si pu\u00f2 collegare al canto XIII, dove allo stesso modo il tono del canto si abbassa bruscamente dopo aver presentato un personaggio \"alto\", Pier della Vigna, con l'introduzione della movimentata e grottesca vicenda degli scialacquatori e poi di un personaggio che rimane addirittura del tutto anonimo. L'obiettivo perseguito da Dante con questa tecnica dell'accostamento tra personaggi \"alti\" e \"bassi\" e tra diversi toni e registri narrativi \u00e8 quello di rappresentare la totalit\u00e0 del mondo in tutte le sue sfaccettature."}
{"id": "44320", "revid": "125076775", "url": "https://it.wikipedia.org/wiki?curid=44320", "title": "Inferno - Canto trentaquattresimo", "text": "Il canto trentaquattresimo dell'\"Inferno\" di Dante Alighieri si svolge nella quarta zona del nono cerchio, nella ghiaccia del Coc\u00ecto, dove sono puniti i traditori dei benefattori; siamo alla sera del 9 aprile 1300 (Sabato Santo), o secondo altri commentatori del 26 marzo 1300.\nSi tratta dell'ultimo canto dell'\"Inferno\": Dante e Virgilio vi vedono Lucifero, principio di ogni male, e scendono al centro della Terra lungo il suo corpo, fino a risalire poi sull'altro emisfero dove si trova il Purgatorio, oggetto della cantica successiva.\nAnalisi del canto.\nLa Giudecca: i traditori dei benefattori - versi 1-15.\nIl 34\u00b0 canto dell'Inferno inizia con l'unica frase tutta in latino della cantica, significa \"si avvicinano le insegne del re dell'inferno\" ed \u00e8 una citazione del celebre inno di Venanzio Fortunato, dove invece delle insegne della vera croce, per le quali fu composta entrando poi nella liturgia della Settimana Santa, Dante aggiunge \"inferni\", per introdurre solennemente la visione di Lucifero.\nDice quindi Virgilio che le insegne, intese come i segni, del Re degli Inferi avanzano verso di loro, quindi invita Dante a guardare avanti per vederlo. Dante crede di vedere un mulino in mezzo alla nebbia; una forte ventata fa rabbrividire il poeta che si fa scudo alla sua guida, \"ch\u00e9 non l\u00ec era altra grotta\", cio\u00e8 altro riparo.\nGuardandosi attorno Dante vede la pi\u00f9 paurosa desolazione, tanto che il Dante-narratore anche rabbrividisce nel \"mettere in metro\" cio\u00e8 nel comporre la poesia: le ombre dei dannati sono tutte coperte nel ghiaccio, e traspaiono come pagliuzze (\"festuca\") sotto vetro; di queste anime alcune sono sdraiate, altre dritte a testa in su o in gi\u00f9, altre ancora sono piegate ad arco con il capo verso le piante dei piedi. Probabilmente a ognuna di queste posizioni potrebbe corrispondere un diverso grado di colpa, ma Dante non pone alcuna spiegazione: i dannati sono pietrificati e muti, nessuno viene indicato n\u00e9 da Dante n\u00e9 da Virgilio. Solo pi\u00f9 tardi (al v. 117) si sapr\u00e0 che questa zona del nono cerchio \u00e8 la Giudecca, da Giuda Iscariota. Non \u00e8 chiaro, per mancanza di indizi univoci, se qui siano puniti i traditori verso la Chiesa e l'Impero o quelli pi\u00f9 genericamente verso i loro benefattori: solo tre sommi peccatori verranno nominati in bocca al Diavolo e da quelli si \u00e8 cercato di risalire alla colpa anche degli altri.\nLucifero - vv. 16-56.\nQuando i due sono abbastanza vicini per vedere \"la creatura ch'ebbe il bel sembiante\" (la creatura che era di meraviglioso aspetto), Virgilio si toglie di davanti e lascia la visuale libera a Dante dicendo: \"Ecco Dite, ecco il luogo dove conviene armarsi di coraggio\".\nDante aspetta ancora un attimo a descrivere la visione culminante dell'Inferno e per creare aspettativa nel lettore interpone prima alcune sue sensazioni: divenne \"gelato e fioco\", ma il lettore \u00e8 meglio che non domandi, \"ch'ogne parlar sarebbe poco\", cio\u00e8 che qualsiasi parola sarebbe insufficiente; Dante dice che \"non mor\u00ec e non rimasi vivo\" (si direbbe oggi \"mezzo morto\"), e che il lettore pu\u00f2 ormai immaginare da s\u00e9 che vuol dire restare senza vita e morte.\nA questo punto inizia senza mezze misure la descrizione dell'apparizione vera e propria:\nDante vede Lucifero come un imperatore decaduto, con una sua regalit\u00e0, che sta conficcato nel ghiaccio fino al petto. \u00c8 uno sconfitto reso impotente da Dio, quindi \u00e8 anche ridicolizzabile dagli uomini: Giotto lo dipinse obeso nella Cappella degli Scrovegni (1306), mentre Dante lo user\u00e0 come scala. La sua immobile enormit\u00e0 richiama a memoria i Giganti del Canto XXXI, infatti proprio con essi Dante fa un confronto, usando se stesso anche come termine di paragone: c'\u00e8 pi\u00f9 proporzione tra un gigante e lui, che tra un gigante e le braccia di Lucifero, calcolando quindi con approssimazione un'altezza totale di Satana di un chilometro e mezzo.\nSe egli fosse stato bello (prima di ribellarsi) quanto ora \u00e8 brutto e alz\u00f2 le ciglia (cio\u00e8 si ribell\u00f2) contro il suo Creatore (\"fattore\"), invece di essergli grato per la bellezza che gli aveva donato, allora \u00e8 ben naturale che da lui proceda ogni male (\"ogni lutto\").\nIl poeta ha presente passi biblici che parlano della caduta di Lucifero, come quelli del Libro di Isaia (XIV, 11-15) e del Vangelo di Luca (X, 18).\nGrande stupore generano in Dante le tre facce mostruose del demonio: una centrale rossa, le altre due bianco-giallo (destra) e nera (sinistra) (come quella di coloro che vengono dalla valle del Nilo, cio\u00e8 degli etiopi) si ricongiungevano sul dietro della nuca, dove alcuni animali hanno la cresta. A parte la connotazione dei colori:forse i tre colori ermetici dell'Opera al Nero, al Bianco e al Rosso oppure la rappresentazione del mondo conosciuto con i tre continenti Europa (rossa), Africa (nera) e Asia (bianco-gialla); le tre facce sarebbero la punizione di Lucifero: come egli aspirava a diventare Dio, adesso \u00e8 una mostruosa parodia all'opposto della Trinit\u00e0; se le caratteristiche divine sono \"la divina podestate, / la somma sap\u00efenza e 'l primo amore\" (Inf. III, vv. 5-6), quelle di Belzeb\u00f9 sarebbero quindi, per contrasto, impotenza, ignoranza e odio.\nSotto ciascuna delle facce escono due grandi ali proporzionate con l'immane \"uccello\" (metafora del corpo di Lucifero). Dante confessa di non averne mai viste di tali e che erano prive di penne, simili a quelle di \"vispistrello\" (pipistrello pi\u00f9 influenzato del termine odierno dal latino \"vespertilio\"). Le tre coppie di ali sono anche caratteristica degli angeli Serafini, i pi\u00f9 vicini a Dio, dei quali faceva parte anche Lucifero. Da queste ali hanno origine tre venti che gelano tutto il Cocito. Il particolare delle ali e delle tre facce (antitesi della Trinit\u00e0) sono le uniche caratteristiche citate nel Satana di Dante: tutti gli elementi grotteschi (corna, code di serpente, zampe artigliate, e quant'altro) tipici delle coeve raffigurazioni letterarie e iconografiche (si pensi al diavolo dei mosaici del Battistero di Firenze che Dante conosceva molto bene) non vengono citate.\nAlle tre facce corrispondono sei occhi lacrimanti e tre menti che gocciolano \"pianto e sanguinosa bava\": cos\u00ec perch\u00e9 ogni bocca maciulla un dannato, per un totale di tre.\nGiuda, Bruto e Cassio - vv. 57-67.\nQuello davanti, per il quale i morsi non contavano nulla in confronto ai graffi che il Diavolo gli infliggeva di tanto in tanto sulla schiena, Virgilio lo indica come Giuda Iscariota, col capo nella bocca e le gambe che scalciano di fuori. Gli altri due sono Marco Giunio Bruto, dalla testa nera di sinistra, che si storce ma non parla (questo \u00e8 una delle condizioni della \"magnanimit\u00e0\", ma non \u00e8 l'unica necessaria, e come per Capaneo non esclude la condanna di Dante); l'altro \u00e8 Cassio Longino \"membruto\" cio\u00e8 robusto (sull'attributo della robustezza forse Dante si sbagliava con Lucio Cassio, seguace di Catilina, citato da Cicerone).\nNei tre sommi traditori Dante ha voluto colpire coloro che attentarono primamente alle due massime potest\u00e0, entrambe preordinate da Dio come guide all'umanit\u00e0 per raggiungere la felicit\u00e0 terrena e quella oltremondana. Giuda ha tradito Ges\u00f9 da cui deriva l'autorit\u00e0 dei papi e Bruto e Cassio hanno tradito Cesare, il \"primo principe sommo\", fondatore dell'autorit\u00e0 imperiale voluta dalla provvidenza. Il castigo inflitto al primo \u00e8 pi\u00f9 grave perch\u00e9 il potere spirituale e il fine della beatitudine celeste sovrastano il potere temporale e il fine della felicit\u00e0 terrena.\nDante non cita la trivialit\u00e0, presente invece in molte opere pittoriche gi\u00e0 citate, come in Giotto, del diavolo che 'evacua' i peccatori maciullati per poi tornare a tormentarli.\nDiscesa dei poeti lungo il corpo di Lucifero - vv. 68-99.\nIl Lucifero dantesco non interagisce minimamente con i due pellegrini, isolato nella sua inarrivabile solitudine. Durante la descrizione i due poeti si sono avvicinati fino ad arrivare al cospetto di Satana e Virgilio invita allora Dante a reggersi al suo collo e con un salto, quando le ali sono aperte in posizione favorevole, si appiglia al busto peloso del demonio e inizia a scendere \"di vello in vello\". Arrivati al punto dove le cosce si attaccano alle anche (cio\u00e8 nella zona del bacino), Virgilio, \"con fatica e con angoscia\", si rigira volgendo la testa dove aveva i piedi e ricominciando a salire. Dante crede allora di tornare verso l'Inferno, ma, mentre il maestro gli intima di reggersi forte perch\u00e9 quelle sono le uniche \"scale\" per allontanarsi da tanto male, essi hanno sorpassato il centro della terra e sono entrati nell'emisfero australe, cosicch\u00e9 la gravit\u00e0 \u00e8 inversa e la direzione verso la quale prima si scendeva ora \u00e8 in salita.\nQuesta scalata tramite il principio del male pu\u00f2 anche essere letta in senso allegorico, quale condizione necessaria di conoscenza totale prima di ascendere alla purificazione del Purgatorio.\nQuindi Virgilio esce attraverso il foro di una roccia e mette l\u00ec Dante a sedere sull'orlo; successivamente dirige verso Dante il suo passo \"accorto\", probabilmente da intendere come il salto che il maestro compie \"accortamente\" dal vello luciferino al punto d'appoggio roccioso.\nAlzando gli occhi Dante vede con sorpresa le gambe di Lucifero capovolte, ma gli ignoranti (\"la gente grossa\") che non hanno capito il punto da lui attraversato forse lo penserebbero anche preoccupato, secondo quanto scrive il poeta stesso.\nVirgilio incita Dante a ripartire subito, che \"la via \u00e8 lunga e 'l cammino \u00e8 malvagio\" (cio\u00e8 difficile) e che \u00e8 la mezza della terza (cio\u00e8 la met\u00e0 della terza parte del giorno tra le 6 e le 9 di mattina, quindi le 7,30 circa); il passaggio non era infatti un salotto (\"camminata\", da \"camino\") di palazzo, ma una caverna (\"burella\") naturale, con il suolo irto e l'illuminazione fioca e disagevole.\nSpiegazione cosmologica di Virgilio - vv. 100-126.\nMentre i due riprendono il cammino Dante chiede a Virgilio se, prima di lasciare definitivamente l'Inferno, pu\u00f2 dirimergli qualche questione: su che fine abbia fatto il ghiaccio, sul perch\u00e9 Satana sia conficcato sottosopra e come mai in poco tempo il sole abbia fatto il tragitto dalla sera alla mattina di circa dodici ore?\nVirgilio inizia la sua spiegazione dicendo a Dante che essi sono nel nuovo emisfero, non pi\u00f9 in quello dove lui prese il \"pel del vermo\", poich\u00e9 essi hanno passato il punto al quale tendono tutti i pesi, ovvero il centro della terra. Qui \u00e8 l'emisfero contrapposto a quello coperto dalle terre emerse (dalla \"gran secca\") sotto il cui meridiano pi\u00f9 alto nacque colui che visse senza peccati (cio\u00e8 Ges\u00f9 a Gerusalemme, la citt\u00e0 che secondo la geografia dell'epoca si riteneva sotto il meridiano principale). Rispondendo allora alla prima domanda di Dante gli dice che essi ora camminano su una piccola sfera che copre l'altra faccia della Giudecca, dell'ultima zona del lago ghiacciato; riguardo alla terza domanda spiega che quando di l\u00e0 \u00e8 notte di qua \u00e8 mattino (\"man\"); e che Lucifero, infine, sta esattamente come stava prima.\nEgli, quale angelo ribelle, quando cadde dal cielo sprofond\u00f2 da questo emisfero a testa all'ingi\u00f9 e la terra per non toccarlo si nascose sotto al mare, sporgendo tutta dall'altro emisfero; il Diavolo rimase conficcato al centro della terra e ci\u00f2 che gli stava intorno, per fuggire ulteriormente, si spost\u00f2 fuggendo verso l'emisfero australe, facendo il vuoto attorno a Lucifero (questa spiegazione sottolinea come anche la terra, materia di per s\u00e9 vile, fugga sdegnata dal contatto con esso).\nRisalita agli antipodi dell'inferno - vv. 127-139.\nDa Belzeb\u00f9 quindi, continua Virgilio, c'\u00e8 un luogo lungo tanto quanto la \"tomba\" (la \"natural burella\", cio\u00e8 la grotta agli antipodi per la quale Dante prende a camminare poi che s'\u00e8 staccato dal pelo di Lucifero), dove si riconosce un ruscelletto dal suono, non dalla vista, che sgorga da un sasso che esso ha eroso e pende un poco. In genere questo ruscelletto viene interpretato come il Lete, che nasce nel Paradiso terrestre e che dopo aver lavato le anime del purgatorio dai ricordi delle loro colpe scorre verso il Cocito con i mali che porta, cos\u00ec come i fiumi infernali scorrono gi\u00f9 dall'altro emisfero.\nVirgilio e Dante quindi attraverso quel \"cammino ascoso\" (buio, nascosto), iniziano la salita che li riporta nel \"chiaro mondo\", senza cura di riposarsi e in fila, finch\u00e9 Dante non vide \"le cose belle / che porta il ciel\" da un'apertura rotonda.\nIl viaggio nell'Inferno \u00e8 durato 24 ore dal tramonto nella \"selva oscura\" e ne occorreranno altre 21 per risalire verso la superficie terrestre, dal mattino alla notte successiva, con l'arrivo poco prima dell'alba al monte del Purgatorio.\nSi conclude l'Inferno, con la parola \"stelle\", che, come nelle altre due cantiche, chiude il racconto, poich\u00e9 le stelle per Dante (quali sede del Paradiso) sono il naturale destino dell'uomo e della sua voglia di conoscenza, tramite il suo sforzo a salire a guardare verso l'alto. Con i riferimenti alla chiarezza e alla luce (vv. 96, 105, 118, 134), alle \"cose belle\" e alle \"stelle\" Dante inizia a presagire il Purgatorio, dove totalmente diversa sar\u00e0 la tonalit\u00e0 della poesia."}
{"id": "44324", "revid": "1793900", "url": "https://it.wikipedia.org/wiki?curid=44324", "title": "Bretton Woods", "text": "Bretton Woods \u00e8 una localit\u00e0 dipendente dal comune di Carroll, nello stato del New Hampshire (USA), i cui principali punti di interesse sono le attrazioni e i divertimenti. \u00c8 circondata dalla Foresta Nazionale delle Montagne Bianche, ha una buona vista sul Monte Washington, ed \u00e8 sede del Mount Washington Hotel.\nIn tale albergo si svolse nel 1944 la Conferenza di Bretton Woods che port\u00f2 alla creazione della Banca Mondiale e del Fondo Monetario Internazionale (FMI). Il sistema economico generato da tale conferenza si concluse nel 1971 per mano del presidente americano Richard Nixon, con la decisione di disancorare il dollaro dall'oro, ponendo fine al Gold Exchange Standard."}
{"id": "44330", "revid": "1543377", "url": "https://it.wikipedia.org/wiki?curid=44330", "title": "Valladolid", "text": "Valladolid (, ) \u00e8 una citt\u00e0 della Spagna nordoccidentale, capoluogo dell'omonima provincia nella comunit\u00e0 autonoma di Castiglia e Le\u00f3n \"de facto\" (non essendone ufficialmente designato uno) \u00e8 anche capoluogo della comunit\u00e0 autonoma.\nOrigini del nome.\nL'origine del toponimo di Valladolid non \u00e8 del tutto chiara, anticamente si riteneva che provenisse da \"Valledolit\" o \"Valle de Olit\", un Moro che si riteneva comandasse la citt\u00e0, per\u00f2 questa teoria \u00e8 stata abbandonata. Un'altra origine possibile potrebbe essere \"Vallis olivetum\", ovvero \"valle degli olivi\", anche se, visto il clima estremo della citt\u00e0, non \u00e8 molto probabile che ci fosse una grande quantit\u00e0 di ulivi nella zona. Un'ulteriore teoria \u00e8 quella che mette in relazione il nome di Valladolid all'espressione araba \"Balad-Al-Walid\", ossia \"terra de Walid\", esonimo arabo attualmente in uso.\nL'origine pi\u00f9 probabile della parola sembra l'espressione celtica \"Vallis tolitum\" (valle delle acque), poich\u00e9 il luogo si trova alla confluenza di due fiumi, il Pisuerga e l'Esgueva, che prima di essere canalizzati si dividevano in diversi rami. Un'altra teoria, pi\u00f9 probabile per il nome degli abitanti detti \"vallisoletanos\", \u00e8 che il termine stia per \"valle del sole\" o \"valle soleggiata\" (nel Medioevo era chiamata \"Vallisoletum\"), per la grande quantit\u00e0 di ore di sole che riceve la valle tanto in inverno quanto in estate.\nEsistono anche altri due termini con i quali la citt\u00e0 viene designata: \"Pucela\" e \"Pincia\".\n\"Pucela\" \u00e8 un'invenzione del XX secolo: gli storici assicurano che si tratta di semplici supposizioni, che per\u00f2 sono entrate nel cuore della gente di Valladolid, tanto che ora nessuno dubita della veracit\u00e0 di tale nome. Si racconta che nel secolo XV alcuni cavalieri vallisoletani lottarono al lato di Giovanna d'Arco, in Francia, contro gli inglesi. Giovanna d'Arco era conosciuta con l'epiteto di \"Donzella di Orleans\" (\"Doncella de Orleans\"). In francese, \"donzella\" si dice \"pucelle\", vocabolo simile al castigliano di quel tempo, \"pucela\". Al termine della guerra, i cavalieri tornarono a Valladolid e raccontarono le proprie prodezze e le proprie conquiste amorose, e tutto ci\u00f2 che era successo con la \"Pucela de Orleans\". A partire da allora si inizi\u00f2 a chiamarli \"pucelanos\", da cui deriv\u00f2 l'eponimo di \"Pucela\" per la citt\u00e0.\nIl professore don Celso Almui\u00f1a dell'Universit\u00e0 di Valladolid ha un'altra teoria. Valladolid si trova in una valle nella quale scorrono il rio Pisuerga, l'Esgueva e il Duero, ai quali si pu\u00f2 aggiungere anche il Canale di Castiglia: \u00e8 dunque un luogo verde e umido, in mezzo a un intorno secco, quasi fosse una pozza: e, dal termine \"pozza\" (\"poza\"), \"pucela\".\nVi sono anche altre teorie, ma in ogni caso questo termine \u00e8 radicato nell'animo della gente.\nPer designare la citt\u00e0 vi \u00e8 anche il termine di \"Pincia\", che sembra avere un'origine pi\u00f9 colta. Vicino a Pe\u00f1afiel esisteva un'importante citt\u00e0 celta: Pincia. Nel Rinascimento la si identific\u00f2 con Valladolid, e, secondo l'uso dell'epoca di relazionare tutto con le civilt\u00e0 greca e romana, il nome di \"Pincia\" venne associato a questa citt\u00e0. Pi\u00f9 tardi si dimostr\u00f2 che non vi era relazione alcuna fra le due citt\u00e0, ma ormai anche questo terzo nome della citt\u00e0 era conosciuto e rimasto caro ai vallisoletani.\nStoria.\nFondazione.\nI primi insediamenti noti nell'area di Valladolid risalgono all'antichit\u00e0. Infatti esistono ritrovamenti di oggetti di popoli celtiberici e resti di un accampamento romano, Pincia (\"Pintia\"), nei pressi dell'attuale localit\u00e0 di Padilla del Duero. Il nucleo iniziale della citt\u00e0 si trovava nella zona della piazza di San Miguel y el Rosarillo, nei pressi della chiesa di San Pelayo, ed era circondato da una palizzata. studi archeologici hanno dimostrato che Valladolid poteva contare fino a tre differenti muraglie, i cui scarsi resti si cerca di recuperare.\nConquista musulmana.\nValladolid \u00e8 stata conquistata dai musulmani nel X secolo, e successivamente liberata dai sovrani cattolici durante la \"Reconquista\".\nEspansione.\nLa crescita di importanza della citt\u00e0 inizi\u00f2 quando Alfonso VI ne concesse la signoria al conte Pedro Ans\u00farez nel 1072. Il conte fece costruire un palazzo per s\u00e9 e la sua sposa, la contessa Eylo, che \u00e8 andato perduto. Edific\u00f2 anche la Colegiata de Santa Mar\u00eda e la chiesa de La Antigua.\nDurante i secoli XII e XIII Valladolid ebbe una rapida crescita, favorita dai privilegi commerciali concessi dai re Alfonso VIII e Alfonso X \"Il Saggio\" e dalla ripopolazione dopo la \"Reconquista\".\nIn questi secoli la citt\u00e0 veniva abitualmente utilizzata come residenza reale e sede delle Corti. L\"'Alcazarejo\" fu trasformato in Alc\u00e1zar Reale e la regina Maria de Molina si fece edificare nella citt\u00e0 un palazzo che fu la sua residenza abituale. Il 14 ottobre del 1469 Isabella I di Castiglia e Fernando V di Aragona celebrano il loro matrimonio in segreto nel Palacio de los Vivero.\nNell'XI secolo, durante il ripopolamento dell'altopiano, il re Alfonso VI di Castiglia ordin\u00f2 conti don Pedro Ans\u00farez e la moglie, donna Eylo.\nSecoli XVI-XVIII.\nNel 1489 viene istituito definitivamente il tribunale di Chanciller\u00eda e nel 1500 quello dell'Inquisizione, per giudicare atti di eresia, dando luogo alla celebrazione degli \"autodaf\u00e9\".\nNel 1506 muore a Valladolid Cristoforo Colombo, il suo corpo fu sotterrato nella citt\u00e0, ma fu traslato posteriormente.\nNel 1515 muore sempre a Valladolid Ettore Fieramosca, condottiero italiano che leg\u00f2 il suo nome alla famosa Disfida di Barletta.\nIn quel periodo Valladolid era la capitale della parte spagnola dell'impero di Carlo I di Spagna e V di Germania, figlio di Giovanna la Pazza e di Filippo il Bello e noto agli italiani come Carlo V, e raggiunse grande importanza politica, giudiziaria e finanziaria. La citt\u00e0 perse tutti i suoi privilegi, ritirati da Carlo I per rappresaglia contro i \"comuneros\" che si opposero alla sua incoronazione.\nIl 21 maggio 1527 nasce colui che diventer\u00e0 Filippo II. Nel 1561 la citt\u00e0 fu distrutta da un pauroso incendio. Filippo II s'impegn\u00f2 a ricostruirla, facendo edificare la prima vera e propria piazza \"mayor\" di Spagna. La sua decisione di trasferire la corte di Valladolid a Madrid non solo provoc\u00f2 l'interruzione dei lavori della cattedrale, ma anche lo smantellamento di tutto l'apparato amministrativo e commerciale che dipendeva dalla presenza della corte in citt\u00e0, dando cos\u00ec inizio ad un'epoca di decadenza dalla quale la citt\u00e0 non riuscir\u00e0 a riaversi fino al XIX secolo. Allora si verific\u00f2 un'espansione limitata, culminata con la concessione del titolo di citt\u00e0, ma che non poteva essere in alcun modo paragonata a quella avvenuta negli anni durante i quali Valladolid era capitale dell'Impero sul quale \"il sole non tramonta mai\". Nel 1601 Filippo III trasfer\u00ec di nuovo la corte a Valladolid, ma cambi\u00f2 di nuovo idea nel 1606.\nNel 1636 la citt\u00e0 fu gravemente danneggiata dall'inondazione dei suoi fiumi Pisuerga ed Esgueva.\nSecolo XIX.\nDurante questo secolo la citt\u00e0 incomincia a risorgere. Fu presa nel 1808 dal generale francese Dupont, e liberata dall'esercito comandato da Wellington nel luglio del 1812.\nA partire dal 1830, con la confisca delle terre e dei beni improduttivi degli enti religiosi e il riordino in province del territorio spagnolo, si riattiva timidamente il commercio e l'amministrazione. Quando Mendiz\u00e1bal trasferisce gli immensi orti e giardini dei conventi e relativi immobili, si sfrutta questa opportunit\u00e0 per aprire nuove strade e creare servizi pubblici nei nuovi edifici. L'arrivo della ferrovia a Valladolid porta un grande impulso allo sviluppo e segna la direzione di espansione della citt\u00e0.\nDurante questo secolo la citt\u00e0 non cresce molto ma subisce importanti modifiche nella struttura visto che si creano nuove vie, piazze e giardini, come quello di \"Ponente\", si risistema il \"Campo Grande\", si incanala e devia il fiume Esgueva in modo da mettere fine alle inondazioni. Tutto questo \u00e8 possibile grazie alle grandi capacit\u00e0 amministrative di sindaci come Miguel \u00cdscar.\nSecolo XX.\nLa citt\u00e0 di Valladolid ha sperimentato l'instabilit\u00e0 caratteristica della politica spagnola durante i primi decenni del secolo scorso. La popolazione salut\u00f2 l'instaurazione della Seconda Repubblica Spagnola nel 1931, regime al quale venne poi posta fine in modo sanguinoso con la guerra civile spagnola (1936-1939), durante la quale, in un primo momento, Valladolid (dove nel 1934 la falange si era unita al JONS) e il resto della Vecchia Castiglia, fecero parte della \"Zona nacional\".\nDi questo periodo storico la citt\u00e0 conserva tuttora memoria: nel febbraio 1938, infatti, venne inaugurata, nella Casa del Barco, oggi scomparsa, la nuova \"Casa del Fascio Mario Mina\", tenente legionario milanese ucciso in uno scontro a fuoco nel 1937 durante la Guerra Civile. All'inaugurazione parteciparono le pi\u00f9 alte gerarchie locali e italiane.\nDopo le difficolt\u00e0 gravissime dei primi anni del dopoguerra, a partire dai primi anni cinquanta, Valladolid vive un decisivo cambiamento dovuto principalmente all'installazione di industrie automobilistiche (come la FASA - Renault) e di altri settori (Endasa, Nicas).\nL'assorbimento di migliaia di immigrati, arrivati in citt\u00e0 dalle campagne della Castiglia, provoca un notevole aumento demografico e urbanistico. Quest'ultimo si sviluppa fuori da ogni controllo, nascono nuovi sobborghi (\"barrios\") di operai (ad esempio \"La Rondilla\") e nei vecchi quartieri (\"El casco viejo\") si produce una perdita irreparabile di patrimonio urbanistico: edifici antichi, compresi decine di palazzi rinascimentali, furono demoliti per far posto a blocchi di condomini, che deturpano l'armonia architettonica della citt\u00e0.\nCon l'arrivo della democrazia in Spagna, Valladolid continua la sua crescita. Nelle prime elezioni municipali democratiche del 1979 viene eletto sindaco il socialista Tom\u00e1s R. Bola\u00f1os, che manterr\u00e0 la carica fino al 1995, anno in cui il partito conservatore P.P.E. vince le elezioni. Negli anni ottanta vengono edificati nuovi quartieri residenziali che portano ad un aumento dell'estensione della citt\u00e0.\nValladolid \u00e8 cresciuta oltre i propri limiti e ingloba i comuni limitrofi. Questa trasformazione urbanistica \u00e8 stata definita dal docente emerito di geografia urbana Jes\u00fas Garc\u00eda come il passo \"dalla citt\u00e0 all'agglomerazione\".\nGeografia fisica.\nClima.\nIl clima di Valladolid \u00e8 subcontinentale: probabilmente l'antico detto castigliano \"Nove mesi di inverno e tre di inferno\" (\"Nueve meses de invierno y tres de infierno\") lo caratterizza alla perfezione. Le temperature sono relativamente basse, con una media annuale di 12,3\u00ba; gli inverni sono freddi, con nebbia e gelate (61 giorni di gelate all'anno in media), anche se le grandi nevicate sono poco frequenti per la particolare situazione geografica della citt\u00e0. Le estati sono in genere calde e secche, con temperature massime intorno ai 30\u00ba, ma con minime fresche. I record di temperature sono i 40,1\u00ba del 19 luglio 1995 e i -11,5\u00ba del 14 febbraio 1983. Presso l'osservatorio di Villanubla le temperature registrate sono ancora pi\u00f9 basse.\nLe precipitazioni, anche se scarse in quanto Valladolid si trova nella regione pi\u00f9 arida della Meseta del nord, sono ripartite in modo abbastanza regolare nel corso dell'anno; sono per\u00f2 registrabili due minimi: uno coincidente con l'estate e un altro a marzo. Complessivamente, in media in un anno ci sono 2.534 ore di sole e 71 giorni di pioggia.\nSociet\u00e0.\nEvoluzione demografica.\nLa citt\u00e0, al 2004, ha una popolazione di 321.713 abitanti.\nSecondo il censimento si \u00e8 verificato un trasferimento della popolazione da Valladolid alle aree limitrofe del comune, dove hanno avuto una forte espansione le zone residenziali. Il rincaro delle abitazioni nella capitale, la mancanza di una adeguata politica di pianificazione urbanistica e, come conseguenza di ci\u00f2, l'incremento di problemi associati al traffico, hanno portato al fenomeno di massicci trasferimenti verso zone suburbane.\nLe coppie giovani tendenzialmente optano per l'acquisto di una abitazione nei comuni limitrofi, il cui aumento demografico deriva dallo svuotamento della citt\u00e0 (dai 330.700 abitanti del 1991 ai 321.713 del 2004) e dall'insediamento di famiglie provenienti, in minor misura, da altri comuni della provincia.\nMonumenti e luoghi d'interesse.\nLa citt\u00e0 di Valladolid possiede un patrimonio turistico importante e, nonostante l'autodistruzione degli anni sessanta del XX secolo, mostra ancora diverse manifestazioni architettoniche della sua passata gloria.\nCultura.\nEventi religiosi.\nLa citt\u00e0 fa anche parlare di s\u00e9 per le notevoli iniziative in campo culturale. Annualmente si celebra la \"Semana Internacional de Cine de Valladolid\" (\"Seminci\"), il secondo festival del cinema pi\u00f9 importante di Spagna, dopo quello di San Sebasti\u00e1n.\nUn evento culturale tradizionale \u00e8 la Settimana Santa, che, con le sue sculture policrome di grande valore artistico (di maestri come Gregorio Fern\u00e1ndez, Juan de Juni o Alonso Berruguete), attrae ogni anno un gran numero di visitatori da tutta la Spagna e dal resto del mondo.\nL'importanza della Settimana Santa vallisoletana senza dubbio prescinde dai semplici interessi turistici, artistici o folcloristici, peraltro importanti: \u00e8 prima di tutto un tempo dedicato alle devozioni dei fedeli che desiderano rievocare suggestivamente la Passione del Signore.\nLa piet\u00e0, il talento e il rispetto per la tradizione delle confraternite (\"cofrad\u00edas\") di Valladolid permeano ogni anno la citt\u00e0 di un clima misto di ammirazione e preghiera.\nLa storia della Settimana Santa vallisoletana risale al 16 marzo 1848: a quei tempi le processioni si celebravano all'interno di conventi, luoghi di nascita delle \"cofrad\u00edas\" pi\u00f9 antiche, come Santa Vera-Cruz, La Piedad, La Pasi\u00f3n e Nuestro Padre Jes\u00fas Nazareno.\nOgni anno, dunque, \u00e8 possibile veder sfilare per le strade cittadine una delle principali esposizioni di iconografia religiosa, sculture che hanno fatto s\u00ec che la Settimana Santa di Valladolid sia stata dichiarata evento di Interesse Turistico Internazionale.\nCarri processionali come la \"Vergine delle Angustie\" (\"Virgen de las Angustias\"), una delle principali sculture di Juan de Juni, \"La Sacra Cena\" (\"La Sagrada Cena\"), di Juan Guraya, \"La Orazione dell'Orto\" (\"La Oraci\u00f3n del Huerto\"), di Andr\u00e9s de Solanes, \"Il Signore legato alla Colonna\" (\"El Se\u00f1or Atado a la Columna\"), di Gregorio Fern\u00e1ndez, o \"Le lacrime di San Pietro\" (\"Las l\u00e1grimas de San Pedro\"), di Juan de \u00c1vila, ricordano facilmente a tutti come la religione sia fortemente legata all'arte, e che la bellezza permea la settimana di Passione in tutte le strade, dove il silenzio ed il rispetto per la tradizione (che di anno in anno si van perdendo da parte del popolo) acquistano un significato distinto.\nLa Settimana Santa vallisoletana non solo si distingue per la bellezza e importanza artistica delle sue sculture, che si possono ammirare pressoch\u00e9 nella loro totalit\u00e0, nella Processione generale del venerd\u00ec Santo, ma anche per l'originalit\u00e0 che alcune confraternite imprimono alle sue processioni, sempre uguali eppure sempre cos\u00ec distinte: tutte senz'altro degne di essere viste, tutte ricche di incanto, tutte permeate di un mistero e di una maestosit\u00e0 capaci di convertire questo avvenimento religioso in qualcosa di pi\u00f9 che un semplice passeggio per vie e quartieri: lo trasformano in un portentoso esempio di rispetto per le tradizioni, per la piet\u00e0 popolare, per l'arte.\nLetteratura.\nBen 4 premi Cervantes, la massima onorificenza letteraria in lingua castigliana, sono legati a Valladolid: Miguel Delibes, Jorge Guill\u00e9n, Francisco Umbral y Jos\u00e9 Jim\u00e9nez Lozano (i primi due sono cittadini naturalizzati). Un altro grande scrittore nato a Valladolid \u00e8 Gustavo Mart\u00edn Garzo.\nCucina.\nAltres\u00ec va ricordata la tradizione culinaria della citt\u00e0 e della regione che si esprime principalmente attraverso la preparazione di piatti a base di carne. Da segnalare \"in primis\" il \"lechazo asado\" cio\u00e8 l'agnellino da latte arrosto, nonch\u00e9 altri piatti quali il \"cocido castellano\" o \"sopa de ajo\", una zuppa a base di brodo, aglio, uova e pancetta affumicata.\nInfrastrutture e trasporti.\nLa citt\u00e0 \u00e8 servita dall'Aeroporto di Valladolid, sito a Villanubla, con rotte verso Barcellona, Malaga e le Canarie.\nFerrovie.\nValladolid \u00e8 integrata nella rete spagnola dell'Alta Velocit\u00e0 (\"Tren de Alta Velocidad\" o \"AVE\"). La linea AVE Madrid-Valladolid \u00e8 stata inaugurata il 22 dicembre 2007 e include, nei pressi di Guadarrama, un tunnel di 28 chilometri, il quarto pi\u00f9 lungo d'Europa. \nLe aspettative che derivano dalla nuova rete ferroviaria, che includono la possibile rivitalizzazione dell'economia della citt\u00e0, si scontrano con una situazione demografica caratterizzata dall'invecchiamento della popolazione e una dinamica naturale negativa, sebbene in misura minore che nel resto della Comunit\u00e0 Autonoma.\nEconomia.\nL'aumento del numero degli immigrati dalla fine del XX secolo ha pregiudicato gravemente gli interessi dei settori imprenditoriali, specialmente quelli dell'industria alberghiera, dell'edilizia e del lavoro domestico.\nSport.\nLa squadra rappresentante la citt\u00e0 di Valladolid in ambito calcistico \u00e8 il Real Valladolid Club de F\u00fatbol, a tutt'oggi militante nella Serie B, ma nella serie A, la massima serie calcistica nazionale, vanta in totale 104 partecipazioni."}
{"id": "44336", "revid": "409613", "url": "https://it.wikipedia.org/wiki?curid=44336", "title": "Sinusoide", "text": ""}
{"id": "44349", "revid": "1982", "url": "https://it.wikipedia.org/wiki?curid=44349", "title": "Gneo Pompeo Strabone", "text": "Biografia.\nFu il primo del suo ramo dei Pompei a raggiungere lo stato senatoriale a Roma, nonostante i pregiudizi anti-rurali del Senato romano.\nFu questore in Sicilia nel 104 a.C. Dopo aver dimostrato il suo talento militare, Strabone scal\u00f2 le tappe del \"cursus honorum\" fino a divenire console nell'anno 89 a.C., durante la guerra sociale.\nStrabone comand\u00f2 le forze romane contro gli alleati italici nel nord dell'Italia: la citt\u00e0 di \"Laus Pompeia\", costruita sul sito di un antico insediamento boico, fu cos\u00ec nominata proprio in suo onore. Dopo un lungo assedio conquist\u00f2 la citt\u00e0 di Ascoli, trucid\u00f2 i capi della rivolta e mand\u00f2 in esilio parte dei suoi abitanti.\nLe sue tre legioni romane furono determinanti nella vittoria di Roma. Concesse la cittadinanza ad un gruppo di cavalieri iberici che si era distinto al suo comando (\"virtutis caussa\") durante la guerra civile, iscrivendoli nelle varie trib\u00f9 romane, del cui provvedimento ci rimane una celebre epigrafe bronzea.\nNell'89 a.C. promosse la \"Lex Pompeia de Transpadanis\", che concesse il diritto latino anche ai Transpadani. Secondo alcuni studiosi \u00e8 anche colui che l'ha proposta a Roma.\nDopo il consolato e la guerra, Strabone si ritir\u00f2 nel \"Picenum\" con i suoi veterani. Quando Silla prese il posto di Pompeo nella guerra contro Mitridate e lasci\u00f2 Quinto Pompeo Rufo in carica dell'Italia, il Senato gli ordin\u00f2 di lasciare l'esercito al console in carica, ma Strabone, contrariato, prima di consegnargli l'esercito lo fece uccidere. Silla lasci\u00f2 perdere questo episodio perch\u00e9 era in viaggio per la Grecia.\nRimase l\u00ec fino all'87 a.C., quando Cinna fu cacciato dall\"Urbe\" dal collega Ottavio rispose all'appello degli ottimati che volevano il suo appoggio contro i mariani. Anche se marci\u00f2 verso Roma lentamente perch\u00e9 non era convinto da che parte schierarsi, alla fine fu costretto a combattere contro Cinna e Sertorio. La battaglia non fu decisiva ma Cinna dopo ci\u00f2 cerc\u00f2 di assassinarlo inutilmente. Mor\u00ec a causa di un fulmine o pi\u00f9 probabilmente di una pestilenza nell'estate di quello stesso anno. Il figlio di Strabone, il famoso Gneo Pompeo Magno, si mise a capo delle legioni del padre e le ricondusse nel \"Picenum\"."}
{"id": "44353", "revid": "1543377", "url": "https://it.wikipedia.org/wiki?curid=44353", "title": "Carl Gustav Jung", "text": "La sua tecnica e teoria, di derivazione psicoanalitica, \u00e8 chiamata \"psicologia analitica\" o \"psicologia del profondo\", pi\u00f9 raramente \"psicologia complessa\". Inizialmente vicino alle concezioni di Sigmund Freud, se ne allontan\u00f2 nel 1913, dopo un percorso di differenziazione concettuale culminato con la pubblicazione, nel 1912, di \"La libido: simboli e trasformazioni\". In questo libro egli esponeva il suo orientamento, ampliando la ricerca analitica dalla storia del singolo alla storia della collettivit\u00e0 umana. C'\u00e8 un inconscio collettivo che si esprime negli archetipi, oltre a un inconscio individuale (o personale). La vita dell'individuo \u00e8 vista come un percorso, chiamato processo di individuazione, di realizzazione del s\u00e9 personale a confronto con l'inconscio individuale e collettivo.\nIn Italia, l'orientamento junghiano della psicoanalisi \u00e8 stato introdotto da Ernst Bernhard.\nLa vita e l'opera.\nFormazione.\nNacque nel 1875 da Paul Achilles Jung (1842-1896), teologo e pastore protestante, e da Emilie Preiswerk (1848-1923) a Kesswil, nel cantone svizzero di Turgovia. Dopo poco la famiglia si trasfer\u00ec a Sciaffusa e nel 1879 a Klein H\u00fcningen (ora periferia di Basilea), dove il padre divent\u00f2 rettore della pieve, esercitando poi anche la funzione di cappellano nel manicomio della citt\u00e0.\nFu un bambino solitario, figlio unico per nove anni, fino alla nascita della sorella Johanna Gertrud, detta \"Trudi\" (1884-1935). Il suo amico d'infanzia Albert Oeri (1875-1950) ricord\u00f2 il primo incontro con Carl, quando entrambi erano molto piccoli: lo descrisse come \"un mostro di asocialit\u00e0\", concentrato sui propri giochi, il contrario di quello che aveva conosciuto all'asilo, dove i bambini giocavano, si picchiavano e stavano sempre insieme. I due restarono amici per tutta la vita.\nAl liceo fu suo insegnante Jacob Burckhardt, che gli parl\u00f2 di Johann Jakob Bachofen. Le sue letture andavano dalla letteratura alla filosofia, dalla teoria della religione allo spiritualismo (M\u00f6rike, Goethe, specie il \"Faust\" e le conversazioni con Johann Peter Eckermann, Kant, Swedenborg, Schopenhauer, ecc.). Il libro che pi\u00f9 lo colp\u00ec fu \"Cos\u00ec parl\u00f2 Zarathustra\" di Friedrich Nietzsche.\nNel 1895 s'iscrisse all'Universit\u00e0 di Basilea e nel 1900 si laure\u00f2 in Medicina e Chirurgia con la tesi \"Psicologia e patologia dei cosiddetti fenomeni occulti\" una trattazione sui fenomeni medianici della cugina, H\u00e9l\u00e8ne Preiswerk detta \"Helly\" (1880-1911), che pubblic\u00f2 nel 1902.\nNel dicembre 1900 cominci\u00f2 a lavorare all'istituto psichiatrico di Zurigo, il \"Burgh\u00f6lzli\", diretto da Eugen Bleuler. Nell'inverno 1902-1903 Jung fu a Parigi per frequentare le lezioni di Pierre Janet. Nel 1903 spos\u00f2 Emma Rauschenbach (1882-1955), che rimase con lui fino alla morte. Nel 1905 fu promosso ai vertici del \"Burgh\u00f6lzli\" e divenne libero docente all'Universit\u00e0 di Zurigo, dove rimase fino al 1913. Tra il 1904 e il 1907 pubblic\u00f2 vari studi sul test di associazione verbale e nel 1907 il libro \"Psicologia della dementia praecox\".\nLa personalit\u00e0 scientifica di Jung si manifesta con il concetto di \"complesso\". Esso \u00e8 un insieme strutturato di rappresentazioni, consce e meno consce, dotate di una carica affettiva. La psiche umana \u00e8 un insieme indeterminato e indeterminabile di complessi, tra i quali lo stesso \"Io\", il complesso che ha l'appannaggio della coscienza ed \u00e8 in relazione con tutti gli altri. Quando questa relazione s'indebolisce o si spezza, gli altri complessi si fanno autonomi, inconsci, e cominciano a dirigere l'azione, con un processo di dissociazione, origine del disagio psichico.\nL'incontro con Sigmund Freud.\nConcordando con le interpretazioni date da Freud nei confronti dei fenomeni psichici, cominci\u00f2 una fitta corrispondenza con Freud, che incontr\u00f2 a Vienna nel 1907. I due parlarono per tredici ore. Lo incontr\u00f2 nuovamente in Svizzera a Zurigo, dove scrissero un libro.\nNel 1909, con Freud e Ferenczi, Jung si rec\u00f2 alla Clark University di Worcester, Massachusetts, ove ricevette la laurea honoris causa in Legge. Nel 1910 divenne presidente dell'Associazione psicoanalitica internazionale e direttore dello \"Jahrbuch\", rivista ufficiale della societ\u00e0. Cominci\u00f2 a essere chiamato \"delfino\" della psicoanalisi, possibile successore di Freud alla guida del movimento psicoanalitico.\nNel 1909 si ebbero le prime avvisaglie della separazione da Freud, che sar\u00e0 all'origine dell'articolarsi dei due principali orientamenti storici della psicoanalisi, intesa tanto come terapia quanto come via per la conoscenza della psiche.\nNel 1909, infatti, la Clark University invit\u00f2 sia Freud sia Jung a tenere un ciclo di conferenze negli Stati Uniti.\nDurante il viaggio in nave i due pionieri della psicoanalisi analizzarono l'uno i sogni dell'altro.\nIn questa psicoanalisi 'sull'oceano', dove ciascuno fungeva sia da psicoanalista sia da paziente, Freud, a detta di Jung, ebbe un atteggiamento di reticenza su alcuni particolari della sua vita privata che invece sarebbero serviti a Jung per una migliore interpretazione. Ad aggravare la situazione fu il fatto che Freud su questo punto fu molto chiaro: il motivo della sua reticenza era che non poteva mettere a repentaglio la sua autorit\u00e0.\nFu in quel momento che Jung cominci\u00f2 a mettere in discussione la stima che fino a quel momento aveva avuto per Freud.\nLa separazione da Freud e il nuovo orientamento della psicoanalisi.\nNel 1912 Jung pubblic\u00f2 il suo testo fondamentale \"La libido: simboli e trasformazioni\" (o \"Simboli della trasformazione\"), dove erano presenti i primi disaccordi teorici con Freud assieme al primo abbozzo di una concezione finalistica della psiche. I disaccordi continuarono nelle conferenze sulla psicoanalisi (\"Fordham lectures\") tenute da Jung lo stesso anno a New York.\nL'aspetto centrale delle differenze teoriche risiedeva in un diverso modo di concepire la libido: mentre per Freud il \"motore primo\" dello psichismo risiedeva nella pulsionalit\u00e0 sessuale, Jung proponeva di riarticolare ed estendere il costrutto teorico di libido, rendendolo cos\u00ec comprensivo anche di altri aspetti pulsionali costitutivi \"dell'energia psichica\".\nLa \"sessualit\u00e0\" da costrutto unico e centrale (metapsicologia freudiana) passa a essere costrutto importante ma non esclusivo della vita psichica (punto di vista junghiano). La libido \u00e8 energia psichica in generale, motore di ogni manifestazione umana, sessualit\u00e0 ma non solo. Essa va al di l\u00e0 di una semplice matrice istintuale proprio perch\u00e9 non \u00e8 interpretabile solo in termini causali. Le sue \"trasformazioni\", necessarie a spiegare l'infinita variet\u00e0 di modi in cui si d\u00e0 l'uomo, sono dovute alla presenza di un particolare apparato di conversione dell'energia, la funzione simbolica.\nIl termine \"simbolo\" \u00e8 inteso secondo una concezione diversa da quella di Freud, che aveva assimilato il concetto di simbolo a quello di segno, sulla base dell'elemento comune del rinvio. Ma mentre il segno compone in modo convenzionale qualcosa con qualcos'altro (\"aliquid stat pro aliquo\"), il simbolo \u00e8 un caso particolare del segno in cui, pur rimanendo l'elemento genericamente semiotico del rinvio, questo non \u00e8 diretto a una realt\u00e0 determinata da una convenzione, ma alla ricomposizione di un intero, come vuole l'etimologia della parola. Un'altra differenza: se Freud interpretava le fantasie inconsce alla stregua di meri segni di pulsioni, inaccettabili per la coscienza, per Jung esse sono, se interpretate adeguatamente dall'Io, simboli di nuove realizzazioni psichiche. Solo cos\u00ec si rende conto del carattere costitutivamente aperto al nuovo della psiche, non pi\u00f9 ancorata al passato in un'inarrestabile coazione a ripetere.\nLa funzione trascendente \u00e8 capace di superare le opposizioni di cui la psiche \u00e8 costituita proprio mediante la produzione di simboli. Essa opera affinch\u00e9 vi sia 'individuazione', processo sintetico che coinvolge gli opposti che costituiscono l'uomo, nel quale egli si riconosce nella sua autonomia dagli stereotipi culturali. L'adattamento trova la sua prosecuzione in questo processo, diviso in una fase di distinzione degli opposti, da cui si fa un \"passo indietro\", e in una di integrazione.\nIl conflitto tra Freud e Jung crebbe al quarto congresso dell'Associazione Psicoanalitica, svoltosi a Monaco nell'agosto del 1913 contro le posizioni psicoanalitiche espresse da Pierre Janet durante la sessione dedicata alla psicoanalisi. Nell'ottobre successivo si ebbe la rottura ufficiale, e Jung si dimise dalla carica di direttore dello \"Jahrbuch\". Ad aprile 1914 si dimise da presidente dell'Associazione e usc\u00ec definitivamente dal movimento psicoanalitico.\nLa psicoanalisi, creatura i cui meriti di gestazione erano ascritti al solo Freud, per la cui nascita aveva pagato con l'isolamento e l'ostracismo da parte del mondo accademico, nuova via della conoscenza, per Jung era divenuta pi\u00f9 importante dello stesso padre che l'aveva generata. Era nata dal lavoro di Freud e adesso si trattava di farla crescere.\nL'aspetto che pi\u00f9 li differenziava era la concezione dell'inconscio. Per Freud l'inconscio alla nascita era vuoto e durante la vita si riempiva di quanto per la coscienza era \"inutile\" o dannoso per l'Io: (rimozione). Invece per Jung la coscienza nasceva dall'inconscio, che aveva quindi gi\u00e0 una sua autonomia. Inoltre, per Jung, la psicoanalisi di Freud teneva poco conto della persona nel suo contesto vitale. Invece Jung, che dava importanza alla persona e al suo contesto, fond\u00f2 la \"psicologia analitica\", che voleva essere uno strumento per guarire da patologie psichiche e una concezione del mondo, o meglio, uno strumento per adattare la propria anima alla vita e coglierne le potenzialit\u00e0 di espressione e specificit\u00e0 individuale. Chiam\u00f2 questo percorso \"individuazione\".\nAl concetto di individuazione si lega la nozione di archetipo. Jung ipotizza che alla trasformazione della libido e ai suoi simboli sia sottesa una pluralit\u00e0 di \"immagini primordiali\", collettiva e immutabile, intese come una sorta di kantiane \"forme a priori\" che concorrono, come serbatoio originario dell'immaginazione, alla formazione dei simboli.\nLa funzione trascendente proietta l'individuo fuori di s\u00e9, sul piano d'un pensiero inconscio collettivo. Se la coscienza riesce a sviluppare un atteggiamento positivo nei confronti dei simboli, prodotti di questa facolt\u00e0, l'individuo pu\u00f2 liberarsi del disagio riaffrontandolo da un punto di vista diverso, \"trascendentale\". Inoltre egli, nel differenziarsi da queste matrici collettive di senso e dagli istinti primordiali, pu\u00f2 integrare i valori universali custoditi dalla cultura, trovando una modalit\u00e0 personale di attuarli.\nGli inizi di Jung analista in proprio.\nDopo la separazione da Freud, Jung ebbe una crisi nervosa che, come ricorda nelle sue memorie (\"Ricordi, sogni, riflessioni\", a cura di Aniela Jaff\u00e9) lo impegn\u00f2 per sei durissimi anni. Una vera e propria \"malattia creativa\", come la ribattezz\u00f2 lo storico della psicoanalisi Henri Ellenberger.\nAlla fine del 1913, Jung, che aveva quattro figli (Agathe Regina, Anna Margaretha detta \"Gret\", Franz Karl e Marianne, detta \"Nannerl\") e aspettava da Emma la quinta e ultima figlia (Emma Helene, detta \"Lil\"), incontr\u00f2 Antonia Wolff (1888-1953), detta Toni, che da paziente si trasform\u00f2 in analista e amante dello stesso in un triangolo emozionale che non escludeva la moglie, la quale reag\u00ec come ci si sarebbe aspettati da un'esponente dell'alta borghesia, ossia fingendo di ignorare.\nUna volta staccatosi da Freud, Jung cominci\u00f2 ad attrarre attorno a s\u00e9 un proprio gruppo di pazienti, studenti e analisti, tra i quali vanno ricordati Franz Beda Riklin (1878-1938), Maria Moltzer (1874-1944), Hans Tr\u00fcb (cognato di Toni Wolff), Emilii Medtner (1872-1936), Linda Fierz-David (1891-1955) ed Edith Rockefeller McCormick (1872-1932), che con la sua ricchezza quasi smisurata aiut\u00f2 il gi\u00e0 (per via della moglie) ricco Jung a sviluppare ulteriormente una scuola analitica, fondando lo \"Psychologischer Club\" di Zurigo (nato nel 1913 e ancora attivo).\nAltre persone che aiutarono lo sviluppo del pensiero junghiano negli anni 1913-1920 furono il pastore Adolf Keller (la cui moglie Tina rimase amica di Emma anche dopo la rottura fra lui e Jung), Alphons Maeder (1882-1971), Oskar Pfister (1873-1956, che rimase pi\u00f9 fedele a Freud) e Hans Schmid-Guisan (1881-1932), che pur abitando a Basilea rimase sempre in contatto con Jung (tanto che la figlia, Marie-Jeanne Schmid, fece poi da segretaria a quest'ultimo dal 1932 al 1952).\nI tipi psicologici.\nUn altro concetto fondamentale, il \"tipo\", viene introdotto da Jung nel libro \"Tipi psicologici\". Oggetto dell'opera \u00e8 una classificazione degli individui secondo \"tipologie psicologiche\", che prendono le mosse dal carattere del loro adattamento. Essi si articolano attorno alla basilare polarit\u00e0 \"Introverso/Estroverso\", e alla conseguente distinzione di due individui tipici fondamentali. Individuati dall'opposto orientamento generale della loro libido primaria (intro-versa o estro-versa) riprendono, in individui diversi, il ritmo sistole/diastole tematizzato da Goethe.\nPer spiegare le rilevanti differenze individuali all'interno dei gruppi, Jung incrocia l'iniziale modello bipolare con un'ulteriore quadripartizione in \"funzioni\" psichiche: pensiero, sentimento, sensazione e intuizione.\nL'appartenenza a uno dei quattro sottogruppi \u00e8 determinata dalla funzione privilegiata nel corso dell'adattamento, funzione a cui l'individuo, a partire dall'infanzia, affida le sue principali speranze di riuscita. La combinazione tra i due \"assi\" (quello Introversione/Estroversione e le quattro funzioni) d\u00e0 luogo a otto tipi psicologici individuali. Non preme a Jung presentare l'ennesima classificazione delle personalit\u00e0, ma relativizzarne l'esperienza fenomenologica. \u00c8 l'orientamento della coscienza dunque, il suo intenzionarsi, che viene classificato, non un banale coacervo di caratteristiche individuali.\nQuesta teoria assume rilievo nel processo di individuazione, nel quale \u00e8 necessario che l'Io sia consapevole dell'atteggiamento psicologico che si \u00e8 reso dominante o esclusivo. Solo superando la propria unilaterale adesione a un modo di rappresentare la realt\u00e0 e aprendosi agli altri modi, l'individuo pu\u00f2 affermare la sua autonomia da modelli collettivi accettati inconsapevolmente (che siano gli archetipi dell'inconscio collettivo o le \"modalit\u00e0 di funzionamento\" della facolt\u00e0 di rappresentare, considerata nella sua formalit\u00e0).\nLa \"scelta\" del tipo psicologico a cui l'individuo appartiene corrisponde, infatti, pi\u00f9 a esigenze collettive che individuali. Mostrare il valore delle opzioni trascurate dallo sviluppo \u00e8 il compito dell'individuazione, allo studio e alla pratica della quale d'ora in poi la psicologia analitica si consacrer\u00e0. Diventa cos\u00ec possibile il confronto con le funzioni arrestatesi a uno stadio arcaico dello sviluppo, integrandole in un'individualit\u00e0 dinamicamente matura.\nIl carisma di psicoterapeuta.\nBench\u00e9 tra gli studi, i viaggi e il servizio militare periodico Jung non avesse molto tempo per la pratica analitica, si consultarono e curarono da lui molte persone, tra cui Herbert Oczeret (1884-1948), Aline Valangin (1889-1986), Sabina Spielrein (anche futura psicoanalista, che aveva avuto una relazione sentimentale con Jung dal 1904 al 1911), Hermann Hesse, Ermanno Wolf-Ferrari, Beatrice Moses Hinkle (1874-1953), M. K. Bradby (poi divulgatrice del suo pensiero), Montague David ed Edith Eder, Eugen ed Erika Schlegel, Constance Long, Mary Bell, Helen Shaw, Adela Wharton, Mary Esther Harding (1888-1971), Kristine Mann (1873-1945) e Helton Godwin Baynes detto \"Peter\" (1882-1943). Mentre aumentava il suo carisma, qualcuno era critico e non sopportava quel che ai propri occhi sembrava un vuoto culto della personalit\u00e0.\nComunque, Jung aveva ormai quasi 50 anni e riusc\u00ec, come aveva in mente da tempo, a costruire una casa (detta \"Turm\", torre) nel villaggio di Bollingen, affacciata sul lago. Lo aiut\u00f2 nei disegni il giovane architetto Walther Niehus, fratello di Kurt, che aveva sposato la figlia Agathe e che a sua volta sposer\u00e0 la figlia Marianne.\nDurante la lenta costruzione, Jung organizz\u00f2 nel 1925 una spedizione in Africa, con George Beckwith (1896-1931), Peter Baynes (marito di Hilda, gi\u00e0 paziente di Jung e poi di Baynes, quindi suicida) e Ruth Bailey, una nobildonna inglese incontrata durante il viaggio in nave e che vivr\u00e0 con Jung dalla morte della moglie Emma (1955, come fu lei a chiederle) in poi (ossia fino al 1961, anno di morte di Jung stesso).\nLa spedizione \"Bugishu\", verso il Kenya e l'Uganda attraverso il Monte Elgon, filmata da Baynes con una cinepresa, port\u00f2 Jung (che cominci\u00f2 a studiare anche lo sciamanesimo) a contatto con riti e miti delle popolazioni indigene, ed indirettamente con il proprio inconscio.\nArchetipi.\nLa psiche si compone della parte inconscia, individuale e collettiva, e della parte conscia. La dinamica tra le due parti \u00e8 considerata da Jung come ci\u00f2 che permette all'individuo di affrontare un lungo percorso per realizzare la propria personalit\u00e0 in un processo che egli denomina \"individuazione\". In questo percorso l'individuo incontra e si scontra con delle organizzazioni archetipiche (inconsce) della propria personalit\u00e0: solo affrontandole egli potr\u00e0 dilatare maggiormente la propria coscienza. Esse sono \"la Persona\", \"l'Ombra\", \"l'Animus e l'Anima\" e \"il S\u00e9\". L'archetipo \u00e8 una sorta di \"DNA psichico\": il concetto deve molto a Platone e alla sua dottrina delle \"idee\", oltre che agli studi di filogenetica iniziatisi con Freud.\nLa \"Persona\" (dalla parola latina che indica la \"maschera teatrale\") pu\u00f2 essere considerata come l'aspetto pubblico che ogni persona mostra di s\u00e9, come un individuo appare nella societ\u00e0, nel rispetto di regole e convenzioni. Rispecchia ci\u00f2 che ognuno di noi vuol rendere noto agli altri, ma non coincide necessariamente con ci\u00f2 che realmente si \u00e8.\nL\"Ombra\" rappresenta la parte della psiche pi\u00f9 sgradevole e negativa, coincide con gli impulsi istintuali che l'individuo tende a reprimere. Impersona tutto ci\u00f2 che l'individuo rifiuta di riconoscere e che nello stesso tempo influisce sul suo comportamento esprimendosi con tratti sgradevoli del carattere o con tendenze incompatibili con la parte conscia del soggetto. \u00c8, in un certo senso, l'evoluzione junghiana dell'Es freudiano.\n\"Animus\" e \"Anima\" rappresentano rispettivamente l'immagine maschile presente nella donna e l'immagine femminile presente nell'uomo. Si manifesta in sogni e fantasie ed \u00e8 proiettata sulle persone del sesso opposto, pi\u00f9 frequentemente nell'innamoramento. L'immagine dell'anima o dell'animus ha una funzione compensatoria con la Persona, \u00e8 la sua parte inconscia e offre possibilit\u00e0 creative nel percorso di individuazione.\nIl \"S\u00e9\" \u00e8 il punto culminante del percorso di realizzazione della propria personalit\u00e0, nel quale si portano a un'unificazione tutti gli aspetti consci e inconsci del soggetto.\nAltri archetipi rappresentano immagini universali, che esprimono contemporaneamente positivit\u00e0 o negativit\u00e0: la Grande Madre, il Vecchio Saggio, l'Apollo, numerose figure della religione, ecc. Esse vengono chiamate da Jung, specie quando riprendono figure mitiche, religiose o leggendarie, in particolare di divinit\u00e0, anche \"potenze numinose\", riprendendo il termine di Rudolf Otto.\nLa visione politica di Jung.\nCarl Jung era un sostenitore dei diritti individuali nella relazione tra individuo e societ\u00e0. Fu critico della visione dello stato come un modo di cui gli individui devono dipendere, vedeva inoltre nello stato un modo per sostituire Dio. Secondo Jung infatti la perdita dei valori religiosi della societ\u00e0 occidentale, ha portato l'uomo alla formazione dei totalitarismi comunisti e nazifascisti, nonch\u00e9 ad un senso di nichilismo, materialismo e infelicit\u00e0..\nL'omosessualit\u00e0 secondo Jung.\nJung riteneva che gli omosessuali non dovessero essere criminalizzati e che essi fossero in grado di relazionarsi normalmente nella societ\u00e0. Jung riteneva che l'omosessualit\u00e0 fosse per\u00f2 un'immaturit\u00e0 psicologica in cui l'Animus e l'Anima si scambiavano la funzione. .\nLa cultura psichedelica secondo Jung.\nJung aveva sempre negato l\u2019uso di sostanze psichedeliche n\u00e9 le consigli\u00f2 mai ad altri, anzi mise in discussione l\u2019utilit\u00e0 degli psichedelici per la crescita personale e si oppose decisamente al loro uso terapeutico. Riconosceva che forse le sostanze psichedeliche potevano essere in grado di aprire le porte degli stessi sconosciuti reami dell\u2019inconscio che egli aveva coraggiosamente esplorato con le sue tecniche meditative ed immaginative, ma non ne riconosceva il carattere terapeutico e trasformativo..\nLa \"querelle\" su Jung e il nazionalsocialismo.\nNel 1930 Jung fu nominato presidente onorario dell'Associazione tedesca di psicoterapia. L'Associazione, cui aderivano molti psicoterapeuti ebrei, fu sciolta dal nazismo nel 1933. Ne fu creata un'altra, a carattere internazionale, con Jung, cristiano, presidente. Molti psicoanalisti giudei, espulsi dalla sezione tedesca, poterono cos\u00ec entrare a far parte della sopranazionale (grazie a un articolo da lui proposto nello statuto fondativo), e chiesero loro stessi a Jung di accettare la presidenza. Jung aveva inoltre molti pazienti e amici ebrei. Tuttavia nel 1944 verr\u00e0 messa una clausola, definita \"di sicurezza\" dai commentatori, per cui la percentuale di psicoanalisti ebrei non poteva superare il 10 %.\nNel 1934 Jung fu per\u00f2 criticato per la sua adesione a questa organizzazione, che taluni consideravano di origine nazionalsocialista, per il fatto che la sezione tedesca divenne semplicemente un'emanazione del regime, oltre che per la sua funzione di redattore capo della rivista \"Zentralblatt fur Psychotherapie\", un periodico che era divenuto di matrice nazionalsocialista. Al congresso fondativo, tributa un omaggio al perseguitato Freud, riconoscendogli il merito della scoperta dell'inconscio. Tenter\u00e0 anche di aiutarlo finanziariamente durante la fuga dall'Austria, ma Freud rifiut\u00f2 il denaro dell'ex allievo. \nJung e i suoi difensori, in questa \"querelle\" sulla presunta adesione di Jung al nazionalsocialismo, replicarono sostenendo che la sua presenza in questi organismi avrebbe permesso di salvaguardare l'attivit\u00e0 degli psicoterapeuti tedeschi di origine ebraica. I sostenitori di Jung affermano anche che accett\u00f2 questo incarico non a cuor leggero, ma nella speranza di salvare il salvabile, tant'\u00e8 che quando egli si accorse di non poter fare nulla, nel 1939 rassegn\u00f2 le dimissioni dalla carica di presidente della \"Societ\u00e0 medica internazionale di psicoterapia\" e da redattore della rivista nel 1940.\nPochi anni prima, nel 1936, Jung tenne una conferenza che verr\u00e0 poi pubblicata con il titolo di \"Il concetto d'inconscio collettivo\" e, a proposito del regime nazista e del fanatismo del popolo tedesco, afferm\u00f2:\nIn questa stessa epoca Hitler prendeva il potere in Germania e, sfortunatamente per Jung, il caso volle che il redattore tedesco della rivista, il cui nome compariva accostato a quello di Jung, risultasse essere il professor Mathias Heinrich G\u00f6ring, di scuola adleriana, e cugino del pi\u00f9 famoso Hermann G\u00f6ring, delfino di Adolf Hitler. Questo psicoanalista era direttore dell'Istituto tedesco per la ricerca psicologica e Psicoterapia di Berlino, di cui Jung non fece mai parte e incontr\u00f2 Goebbels con molto disgusto e disagio.\nIn questo periodo di presidenza Jung scrisse l'articolo \"Wotan\", apparso sulla \"Neue Schweizer Rundschau\", che in seguito diverr\u00e0 il primo capitolo dell'opera \"Aspetti del dramma contemporaneo\". In esso afferma che l'archetipo Wotan/Odino dorme nell'inconscio collettivo dei tedeschi, popolo guerriero dall'epoca dei barbari germani: esso \u00e8 il dio della guerra e della distruzione, ma anche della rinascita nella mitologia norrena e germanica; se in Hitler si manifesta il primo aspetto (e tramite lui trasmesso alla Germania), quello violento, Jung spera che emerga nei tedeschi anche il secondo. Nell'articolo, sotto l'aspetto della psicoanalisi e dell'antropologia, si trovano anche dure critiche al nazionalsocialismo, considerato anche come fenomeno sociale e non solo psicologico. Gi\u00e0 nel 1918 aveva messo in guardia contro il crescente nazionalismo tedesco: \nTaluni gli rimproverano alcune affermazioni ambigue pubblicate sul giornale, ma a differenza di altri accademici che si asservirono al regime, Jung non ebbe mai la tessera del Partito Nazionalsocialista Tedesco dei Lavoratori, e non elogi\u00f2 mai la politica di Hitler.\nIn questo periodo, a causa del suo comportamento non ligio alla dittatura, le autorit\u00e0 hitleriane avevano gi\u00e0 preso misure contro Jung: gli era stato negato l'accesso in territorio tedesco (cosicch\u00e9 si ritir\u00f2 a Basilea, dove insegnava; anche Giappone, Italia e Ungheria gli negarono il visto), le sue opere vennero bruciate o mandate al macero nei paesi d'Europa nei quali era possibile, come accadde in Francia, e il suo nome figur\u00f2 nella famigerata \"lista Otto\", vicino a quello di Freud e di molti altri autori vietati in Germania e nei territori occupati, come Karl Marx e Thomas Mann (come testimoniato da alcuni conoscenti e famigliari, Jung temeva molto una vittoria del nazionalsocialismo e un'eventuale invasione della Svizzera durante la seconda guerra mondiale, proprio per via delle sue note posizioni critiche anti-nazionalsocialiste espresse dal 1940 in poi).\nJung vide personalmente Hitler e Mussolini a una parata nel 1939 a Berlino. Descrisse il F\u00fchrer come un tipo \"sciamanico\", mentre il duce e Stalin rappresentavano il \"capovillaggio\"; Mussolini era l'uomo della \"forza fisica\" ma Stalin era \"solo un bruto, un contadino furbo, una belva istintiva e possente, di gran lunga il pi\u00f9 potente, questo \u00e8 vero, di tutti i dittatori\".\nAnche dopo la guerra la relazione tra Jung e il nazismo caus\u00f2 polemiche e dibattiti. Nella sua autobiografia (\"Ricordi, Sogni, Riflessioni\") e nella raccolta di testimonianze sulla sua vita \"Jung parla\", appaiono numerosi spunti critici rispetto al fenomeno nazista, che in alcuni suoi scritti e passaggi Jung analizz\u00f2, con preoccupazione, da un punto di vista psicologico-analitico collettivo.\nJung, comunque, consapevole com'era delle falsit\u00e0 di tale accuse (la cosa che ammise fu la sottovalutazione della pericolosit\u00e0 del regime ai suoi inizi), non diede mai troppo peso alla questione, ma per avere un quadro pi\u00f9 ampio \u00e8 utile riferirsi allo stralcio di un'intervista del 1949:\nIl concetto di inconscio giudaico e inconscio ariano, come l'uso della parola \"razza\", era comunque stato gi\u00e0 introdotto da Freud negli studi psicoanalitici. Secondo documenti desecretati, Jung ebbe rapporti con i servizi segreti statunitensi in funzione anti-nazionalsocialista durante la guerra, e avrebbe rifiutato di diventare lo psicologo analitico di Hitler durante la guerra. Occupandosi di psicoanalizzare il nazionalsocialismo intero, divenne l'agente segreto n. 488 dell'OSS, l'organismo precursore della CIA.\nLa torre.\nRisale al 1923 la costruzione della famosa e in parte misteriosa Torre di Jung. Quell'anno si avvicinava ai cinquant'anni e non trovava pi\u00f9 soddisfacente testimoniare con la sola scrittura l'avventura della psicoanalisi e del processo individuativo che in lui si realizzava, voleva cercare un altro modo di simbolizzarlo, un modo che gli desse un'impressione pi\u00f9 concreta della scrittura.\nCos\u00ec dopo la morte di sua madre Jung compr\u00f2 un terreno a Bollingen, al di l\u00e0 del lago di Zurigo. Qui realizz\u00f2 il progetto di un'abitazione dove trascorreva le vacanze e i fine settimana. Complessivamente risiedeva a Bollingen ben sei mesi l'anno.\nAll'inizio era solo un edificio circolare a forma di torre, successivamente aggiunse tre sezioni, ampliando cos\u00ec la casa.\nL'espandersi della torre and\u00f2 sempre parallelo con la sua crescita psichica nella totalit\u00e0 della sua vicenda.\nL'edificio originale era basso e nascosto fra le due torri, ma all'et\u00e0 di ottant'anni, dopo la morte della moglie nel 1955, si sent\u00ec di aggiungere un altro piano.\nAllora la casa di Bollingen, priva di elettricit\u00e0 e di acqua e silenziosa divent\u00f2 il ritiro spirituale di Jung.\nEssa dar\u00e0 il nome alla fondazione che curer\u00e0 la pubblicazione dell'opera junghiana in America.\nL'edificio \u00e8 visibile ancor'oggi, anche se l'accesso avviene mediante il passaggio in una propriet\u00e0 privata. Nell'ala dell'edificio affacciato sul lago, protetta dalle mura in sasso che circondano il nucleo centrale della torre, si pu\u00f2 ancora vedere la pietra scolpita da Jung. Un'immagine della pietra \u00e8 visibile nella biografia \"Ricordi, sogni e riflessioni\".\nLa fama.\nVerso la met\u00e0 degli anni venti colleghi e pazienti smisero si rivolgersi a lui con \"Dottore\" e venne chiamato \"Professore\". Nello stesso tempo i suoi viaggi e l'arrivo anche di curiosi dall'estero, portavano la sua fama a estendersi a livello internazionale. Nel 1928 per esempio, dall'Inghilterra giunse Barbara Hannah (1891-1986), nel 1930 dall'Austria Wolfgang Ernst Pauli (1900-1958), dalla Germania Carl Alfred Meier (1905-1995), dall'Ungheria Jolande Jacobi (1890-1973), dagli Stati Uniti Catherine \"Katy\" Rush Cabot, che con il longevo Joseph Lewis Henderson (1903-2007) \u00e8 tra i pochissimi ad aver trascritto parole ed eventi di ogni seduta con Jung. Si form\u00f2 attorno a lui un gruppo di amici, dalla giovane Marie-Louise von Franz (1915-1999), al sinologo Richard Wilhelm (1873-1930, che lo introdusse all'uso del \"Libro dei Mutamenti\" e lo affascin\u00f2 con la sua traduzione del classico taoista \"Il segreto del fiore d'oro\"), dall'indologo Heinrich Zimmer (1890-1943) al conte Hermann Graf Keyserling (che aveva per amante Victoria Ocampo, poi ritornata in Argentina, e introdusse Jung a diversi aristocratici, come Maria Alice di Sassonia o Victor e Margaret L\u00fcttichau), da Christiana Morgan (nata Drummond Councilman, 1897-1967) al suo amante Henry Murray (1893-1988), poi entrambi analisti di primo piano di Harvard.\nSi rivolsero a lui scrittori come Hugh Walpole (del quale ammirava \"The Prelude to Adventure\"), H. G. Wells (che lo trasform\u00f2 in un personaggio del suo \"The World of William Clissold\"), F.S. Fitzgerald (per la moglie Zelda) e studiosi come Carola Welcker (moglie di Sigfried Giedion) che gli rimprover\u00f2 di non aver capito l'arte contemporanea e persino, dopo la guerra, agenti segreti come Allen Welsh Dulles o Mary R\u00fcfenacht Bancroft (1903-1997).\nNel 1939 mor\u00ec Freud e l'ex allievo lo ricord\u00f2 con un \"Necrologio\".\nJung e il \"paranormale\".\nTra gli interessi di Jung vi era anche il paranormale, un tipo di ricerca sviluppato gi\u00e0 in giovent\u00f9, analizzando i fenomeni della sua cugina medium. Egli stesso condusse analisi ed esperimenti parapsicologici. Era convinto di essere un sensitivo. Diceva di aver avuto diverse premonizioni e una visione nel 1913 che annunciava la rovina dell'Europa (la prima guerra mondiale). Sosteneva che i fenomeni paranormali fossero segnali dell'inconscio collettivo, come i sogni sono spie dell'inconscio individuale. Cominci\u00f2 un lavoro analitico su s\u00e9 stesso, a base di tutta la sua opera, annotando sogni, fantasie e disegnandole anche (immaginazione attiva), in quello che sarebbe diventato il \"Libro Rosso\": non lo pubblic\u00f2 mai; gli eredi autorizzarono la visione dell'opera solo nel 2001 e la pubblicazione del saggio, di intonazione profetica e ispirato allo stile di Nietzsche, solo nel 2008. Le illustrazioni riprendono la tecnica visionaria di William Blake. Jung studi\u00f2 anche la credenza nella reincarnazione, che interpretava originata dai ricordi dell'inconscio collettivo.\nNel 1920 disse di avere assistito alle manifestazioni di un fantasma mentre si trovava in una villa in Inghilterra, una notte mentre era a letto apr\u00ec gli occhi e vide accanto a s\u00e9 una vecchia che lo fissava. Saltato gi\u00f9 dal letto accese una candela e la visione era sparita. Jung tendeva a spiegare i fenomeni, pi\u00f9 che come manifestazioni di spiritismo, come manifestazioni di inconsci turbati e particolarmente sensibili; tuttavia sostenne che certi fenomeni erano, a suo parere, inspiegabili, avvicinandosi a una posizione possibilista. In un libro-intervista del 1950 fu pi\u00f9 scettico e spieg\u00f2 la visione del 1920 come un'illusione ipnagogica semi-onirica derivante dal ricordo di un'anziana paziente affetta da carcinoma, che lui aveva memorizzato.\nJung organizzava regolari sedute spiritiche e si dice che durante una di esse un pesante tavolo di noce si rovesci\u00f2, mentre subito dopo un coltello per tagliare il pane, custodito in un cassetto, si spezz\u00f2 in quattro parti con un rumore simile a un colpo di pistola.\nTra le sue altre esperienze, percezioni insolite, allucinazioni senza patologia psicotica, interpretate come segnali dell'inconscio personale e collettivo; all'epoca di Jung non venivano usati psicofarmaci e lui stesso aveva mostrato scetticismo sull'uso degli allucinogeni in psichiatria in una lettera del 1955, quindi non \u00e8 chiaro se speriment\u00f2 droghe come la mescalina per indurre stati di alterazione della coscienza, se si trattasse di fantasie vivide o se davvero era in grado di auto-indursi visioni come sosteneva.\nTra le sue esperienze mistiche, una forte connessione agli eventi passati, come durante la visita nel 1913 al mausoleo di Galla Placidia a Ravenna. Jung torn\u00f2 con un'amica a Ravenna venti anni dopo. Nel Battistero Neoniano entrambi videro un mosaico, raffigurante Cristo che salva san Pietro dalle acque del lago di Tiberiade, che Jung interpretava come un simbolo inconscio di rinascita psicologica. In realt\u00e0 tale mosaico non esisteva (\u00e8 presente invece il battesimo di Cristo nel fiume Giordano), se non nelle intenzioni originali dei costruttori, ed era quindi frutto dell'immaginazione di Jung e della sua accompagnatrice.\nNel 1944 ebbe un incidente domestico e si frattur\u00f2 una gamba, e, durante il ricovero, un successivo infarto miocardico dovuto a embolia polmonare, che gli caus\u00f2 una perdita di coscienza per tre settimane. Quando si riprese sostenne di aver avuto, in coma, un'esperienza di pre-morte, comprendente un'esperienza extra-corporea in cui disse di aver visto la Terra dallo spazio (descrivendo una situazione simile a quella che vivranno i primi astronauti e cosmonauti), visioni di un luogo luminoso e viaggi \"extradimensionali\", e descriver\u00e0 cos\u00ec l'inizio dell'esperienza:\nJung descrive una sorta di meteorite, come una casa, simile a certi blocchi di granito di Ceylon, nei quali viene a volte scavato un tempio: la porta ha lampade accese e a destra siede, in attesa, un ind\u00f9 a gambe incrociate nella posizione del loto.\nNel suo testo autobiografico \"Ricordi, sogni, riflessioni\", comment\u00f2 anche:\nFanno parte di queste credenze nel paranormale gli scritti che Jung pubblic\u00f2 nel 1952 sulla sincronicit\u00e0: secondo questa spiegazione alcuni fenomeni avvengono in modo sincrono senza che vi siano correlazioni di causa-effetto, poich\u00e9 hanno un'origine comune, un fine comune e una comunanza evidente di significato, e sono parte di uno stesso meccanismo apparentemente attribuibile ad una sorta di \"destino\".\nPer questi interessi, Jung \u00e8 stato criticato dagli psicoanalisti classici di scuola freudiana e dai materialisti, per aver dato, a loro avviso, troppo credito al paranormale nel mondo moderno, mescolando indebitamente psicologia, pseudoscienza e religione.\nJung e la fisica quantistica.\nJung, da parte sua, era anche affascinato dalla fisica quantistica e dalle particelle subatomiche che possono scomparire e apparire in altri punti remoti, collegati da \"misteriose connessioni\", nonch\u00e9 dalla teoria del multiverso, oltre che dalla relativit\u00e0 di Einstein e gli studi di Schr\u00f6dinger; egli le vedeva se non come possibili conferme scientifiche dei suoi concetti psicologici sulla sincronicit\u00e0 e il paranormale, almeno come riprova di una diffusione di tali concetti e dell'estensibilit\u00e0 di tali dinamiche; riferendosi inoltre alle invisibili connessioni di cui egli parlava, a livello estremamente piccolo, si potrebbero trovare analogie con la teoria scientifica delle stringhe, proposta da alcuni fisici in anni pi\u00f9 recenti, e il fenomeno dell'entanglement quantistico.\nCollaborazioni.\nLa collaborazione con Pauli.\nIl fisico teorico e sperimentale Premio Nobel Wolfgang Pauli, inizialmente suo paziente, collabor\u00f2 con Jung agli studi sulla sincronicit\u00e0.\nIl confronto intellettuale gener\u00f2 quella ricerca nota come \"il quarto escluso\", individuato in fisica classica nel modello di triade e in alchimia nel modello sviluppato da Jung negli studi sull'alchimia, perch\u00e9 questo processo simbolicamente rappresentato completava una triade fino ad allora in attesa di un quarto elemento che sciogliesse i dubbi ancora presenti sulla validit\u00e0 di ci\u00f2 che era stato compreso, verificato e accettato dalla scienza fino a quel momento. La sincronicit\u00e0 si rivelava cos\u00ec essere il modello ideale per sciogliere molti dei dubbi innescati anche nel modello di triade in fisica classica: 1) tempo 2) spazio 3) causalit\u00e0; al \"quarto escluso\" \u00e8 stato appunto dato il nome di sincronicit\u00e0.\nIn analogia alla causalit\u00e0 che agisce in direzione della progressione del tempo e mette in connessione fenomeni che accadono nello stesso spazio ma in istanti diversi, come per esempio l'entanglement, viene ipotizzata l'esistenza di un principio che mette in connessione fenomeni che accadono nello stesso tempo ma in spazi diversi. Viene cio\u00e8 ipotizzato che oltre lo svolgimento di un evento conforme al principio in cui in tempi diversi accadono avvenimenti provocati da una medesima causa, ne esista un altro in cui accadono avvenimenti nello stesso tempo ma in due spazi differenti perch\u00e9, essendo casuali, non sono direttamente provocati da un effetto, risultando cos\u00ec aderenti a un principio di a-temporalit\u00e0.\nNel 1952 Jung e Pauli pubblicarono due saggi nel volume \"Naturerkl\u00e4rung und Psyche\". Nel proprio saggio Pauli applicava il concetto di archetipo alla costruzione delle teorie scientifiche di Keplero, mentre Jung intitolava il proprio \"Sincronicit\u00e0 come Principio di Nessi Acausali\". Dopo pi\u00f9 di venti anni di dubbi e ripensamenti di carattere etico-intellettuale, l'analista si decise a definire il concetto per cui riteneva \"d'essere scientificamente impreparato\" a enunciare. Jung, rigoroso e pragmatico scienziato, \u00e8 infatti imbarazzato verso la comunit\u00e0 scientifica per l'evidente orientamento dei suoi studi in cui evidenze empiriche divengono fenomenologie su cui lavorare con metodo scientifico.\nNella prefazione del saggio scrive che: \u00abla sincronicit\u00e0 \u00e8 un tentativo di porre i termini del problema in modo che, se non tutti, almeno molti dei suoi aspetti e rapporti diventino visibili e, almeno spero, si apra una strada verso una regione ancora oscura, ma di grande importanza per quanto riguarda la nostra concezione del mondo\u00bb.\nInterventi sugli allievi.\nIntervenne anche con scritti in omaggio di suoi allievi, come Toni Wolff, Linda Fierz-David (1891-1955), Jolande Jacobi, Frances G. Wickes, H. G. Baynes, Gerhard Adler, Hedwig von Roques, Marie-Louise von Franz ed Erich Neumann. Allievi pi\u00f9 distanti furono Hans Sch\u00e4r, William Purcell Witcutt, Victor White, Gerhard Frei, Hans Tr\u00fcb, Philip Wylie, Ira Progoff, Gustav Bally (1893-1966), Hans B\u00e4nziger. Altri letterati e studiosi che a lui si riferirono sono John Boynton Priestley, Philip Toynbee, K\u00e1roly Ker\u00e9nyi.\nL'alchimia e l'astrologia.\nGli ultimi lavori e scritti di Jung si concentrarono sull'alchimia. L'ultimo libro s'intitola infatti \"Mysterium Coniunctionis\", che tratta dell'archetipo omonimo, il \"Mysterium Coniunctionis\" o \"matrimonio sacro\" o \"alchemico\" tra il Sole e la Luna.\nJung ha riesaminato la teoria e il simbolismo alchemico e ha cominciato a mettere in luce il significato del lavoro alchemico come ricerca spirituale.\nL'esposizione junghiana della teoria dei rapporti intercorrenti tra alchimia e inconscio si trova in varie sue opere che abbracciano un arco di tempo che va dai primi anni quaranta a poco prima della sua scomparsa:\nLa tesi dello psicoanalista svizzero consiste nell'identificazione delle analogie esistenti tra i processi alchemici e quelli legati alla sfera dell'immaginazione e in particolare a quella onirica.\nSecondo Jung, le fasi attraverso le quali avverrebbe l\"opus alchemicum\" avrebbero una corrispondenza nel processo di individuazione, inteso come consapevolezza della propria individualit\u00e0 e scoperta dell'essere interiore.\nMentre l'alchimia non sarebbe altro che la proiezione (psicologia) nel mondo materiale degli archetipi dell'inconscio collettivo, il procedimento per ottenere la pietra filosofale rappresenterebbe l'itinerario psichico che conduce alla coscienza di s\u00e9 e alla liberazione dell'io dai conflitti interiori.\nJung studi\u00f2 anche approfonditamente l'astrologia e la leg\u00f2 alle sue teorie sui tipi psicologici.\nConcezione di Dio.\nJung era un cristiano protestante, di confessione riformata, tuttavia nutr\u00ec interesse per le tradizioni orientali (scrivendo la prefazione al citato \"I Ching\" nonch\u00e9 al \"Libro tibetano dei morti\") e per molte religioni, filosofie e culture straniere, specie per il neoplatonismo e lo gnosticismo. Sosteneva di non credere a nulla per tradizione, ma affermava di \"credere per esperienza\", come riportato nella seguente citazione:\nIn una lettera a \"The Listener\", Jung chiarisce cosa intenda per \"Dio\": \nNel \"Libro rosso\", pubblicato nel 2009, Jung illustra il proprio concetto di Dio: negli anni della \"sperimentazione\" su s\u00e9 stesso aveva maturato un Dio personale, riflesso di contenuti inconsci: Si tratta di un Dio ambivalente, come precisa nei \"Sette sermoni ai morti\" parlando della figura divina gnostica di Abraxas (Jung soleva portare un anello con inciso questo nome):\nJung ebbe rispetto della religiosit\u00e0 dei suoi pazienti, senza coinvolgerla troppo nella terapia o metterla in dubbio: l'aspetto terapeutico per lui risultava pi\u00f9 importante della fede professata, talvolta considerandola un modo per vivere gli archetipi, o consigliando la confessione ai pazienti cattolici. Riguardo a questo fatto, per\u00f2, se nella sua teoria si dia una distinzione reale tra l'uomo e Dio, o se quest'ultimo non si riduca a una produzione o una mera interpretazione della psiche di qualcosa che direttamente non pu\u00f2 essere sperimentato, anche a motivo di una nozione - l'archetipo - affascinante, ma vaga e ambigua, e che \u00e8 l'unico tramite possibile che pu\u00f2 essere esperito.\nResta da chiarire se Jung ritenesse ammissibile o credesse davvero a una rivelazione storica, irriducibile al soggetto e all'analisi psicologica: Jung infatti rifiuta la possibilit\u00e0 che sia mai avvenuta fisicamente la risurrezione di Ges\u00f9, per il semplice fatto che i morti non resuscitano, e la nozione di peccato o di male sembra essere sempre da lui ricondotta al disordine mentale, alla deviazione o al disagio psichico.\nIn merito al problema del male e alla teodicea, notevole la sua opera \"Risposta a Giobbe\", in cui, esaminando il libro di Giobbe, Jung si scaglia contro la \"selvatichezza e perversit\u00e0 divina [di] un Dio smodato nelle sue emozioni...roso dall'ira e dalla gelosia\". In questo e in altri documenti, Jung sembra esprimere una forte inclinazione verso il misoteismo, descrivendo il Dio biblico come il Demiurgo gnostico.\nRiguardo all'Islam, Jung fece un raffronto tra Maometto e Hitler:\nIn ambito cattolico, egli comment\u00f2 la proclamazione del dogma dell'assunzione di Maria da parte di papa Pio XII nel 1954 come un fatto positivo; Jung rimase da essa impressionato, ritenendola \"l'evento pi\u00f9 rilevante della storia del cristianesimo dai tempi della riforma\", defin\u00ec tale proclamazione \"\"petra scandali\" per una mente priva di sensibilit\u00e0 psicologica\", affermando che tuttavia \"il metodo che il Papa adopera per dimostrare la verit\u00e0 del dogma ha senso per la mente psicologica\". Jung aveva esplorato in particolare anche il dogma della \"Immacolata concezione\" e l'importanza data dalla Chiesa cattolica alla figura mistica rappresentata dalla Madonna. Nel nuovo dogma Jung apprezzava in particolare l'estensione simbolica della Trinit\u00e0 a una \"quaternit\u00e0\", che apriva finalmente il cristianesimo alla dimensione sacra femminile e, quindi, alla totalit\u00e0..\n\"Mandala\" nel cielo: Jung e il \"fenomeno UFO\".\nJung scrisse quattro saggi sui Ma\u1e47\u1e0dala, i disegni rituali buddisti e induisti, dopo averli studiati per oltre venti anni. Secondo Jung, durante i periodi di tensione psichica, figure mandaliche possono apparire spontaneamente nei sogni per portare o indicare la possibilit\u00e0 di un ordine interiore. Il simbolo del mandala, quindi, non \u00e8 solo un'affascinante forma espressiva ma, agendo a ritroso, esercita anche un'azione sull'autore del disegno perch\u00e9 in questo simbolo si nasconde un effetto magico molto antico: l'immagine ha lo scopo di tracciare un magico solco intorno al centro, un recinto sacro della personalit\u00e0 pi\u00f9 intima, un cerchio protettivo che evita la \"dispersione\" e tiene lontane le preoccupazioni provocate dall'esterno; oltre a operare al fine di restaurare un ordinamento precedentemente in vigore, un mandala persegue anche la finalit\u00e0 creativa di dare espressione e forma a qualcosa che tuttora non esiste, a qualcosa di nuovo e di unico. Come afferma Marie-Louise Von Franz (allieva di Jung), il secondo aspetto \u00e8 ancora pi\u00f9 importante del primo, ma non lo contraddice poich\u00e9, nella maggior parte dei casi, ci\u00f2 che vale a restaurare il vecchio ordine, comporta simultaneamente qualche nuovo elemento creativo.\nCollegandosi a ci\u00f2, Jung, a partire dagli anni quaranta, si occup\u00f2 anche di un fenomeno nuovo, che s'intensificava sempre di pi\u00f9, soprattutto dalla fine della seconda guerra mondiale. Si trattava degli \"oggetti volanti non identificati\", o UFO. Jung, che leggeva tutto ci\u00f2 che veniva pubblicato in merito, nei suoi scritti si occup\u00f2 pi\u00f9 volte del tema e tre anni prima di morire, nel 1958, pubblic\u00f2 un saggio dal titolo \"Un mito moderno. Le cose che si vedono in cielo\", che pu\u00f2 esser visto come una puntuale interpretazione psicologica del fenomeno, ma anche come una ricapitolazione essenziale delle sue principali idee sulla psiche, e insieme come un messaggio - uno degli ultimi - in cui trovano posto le speranze e i timori che egli nutriva sul futuro dell'umanit\u00e0.\nPer Jung la coscienza del nostro tempo \u00e8 lacerata, frammentata da un contrasto politico, sociale, filosofico e religioso di eccezionali dimensioni. L'Io si \u00e8 troppo allontanato dalle sue radici inconsce; le \"meraviglie\" della scienza e della tecnica sembrano volgersi in forze distruttive. I dischi volanti rappresentano visioni, oggettivazioni fantastiche di un inconscio troppo duramente represso. Tra le varie ipotesi \u00e8 dunque \"un archetipo a provocare una determinata visione\".\nJung considera con distacco e ironia l'esistenza degli UFO come fenomeno fisico, sebbene nell'ultima parte del suo saggio egli sembri disposto a dare un certo credito alla loro esistenza, per introdurre cautamente l'ipotesi che esista una sincronicit\u00e0 tra inconscio e fenomeno reale.\nUna vita per la psicoanalisi.\nNel 1953 mor\u00ec Toni Wolff. Al funerale si rec\u00f2 solo Emma, perch\u00e9 Carl Gustav non se la sent\u00ec. Non si evit\u00f2 quello della moglie, due anni dopo. Mor\u00ec lui stesso il 6 giugno 1961, dopo una breve malattia cardiovascolare, nella sua casa sul lago. La figlia Gret raccont\u00f2 la morte di Jung per il documentario \"Dal profondo dell'anima\" di Werner Weick:\nDopo una cerimonia religiosa, Jung venne sepolto nel cimitero di K\u00fcsnacht, nella tomba di famiglia.\nPrecursori ed epigoni.\nFra i precursori di Jung figurano soprattutto Platone, il neoplatonico Plotino, Johann Wolfgang von Goethe (che Jung sentiva legato a s\u00e9, al punto che da ragazzo diceva ai compagni di scuola di esserne la reincarnazione), Johann Heinrich Jung-Stilling, Carl Gustav Carus, Emanuel Swedenborg, Johann Jakob Bachofen, Herbert Silberer o Pierre Janet. Importanti furono anche le letture giovanili di Immanuel Kant, Friedrich Nietzsche (soprattutto \"Cos\u00ec parl\u00f2 Zarathustra\"), Friedrich Schelling, Cesare Lombroso, Arthur Schopenhauer e Jacob Burckhardt, e ovviamente la collaborazione con Sigmund Freud.\nDa ragazzo aveva letto anche letteratura di autori come Friedrich Gerst\u00e4cker e Friedrich Theodor Vischer.\nSpesso si dimentica il fatto che avesse finito precocemente il liceo e fatto studi di medicina e che nella famiglia materna vi erano diversi appassionati di spiritualismo e occultismo. Alcuni, richiamando i suoi studi esoterici sull'alchimia e il simbolismo parlano di influenze antiche e sapienziali, anche dall'oriente (il libro \"I Ching\").\nDiverse testimonianze raccontano di come conoscesse bene il latino e amasse leggere le opere classiche e medioevali.\nQualcuno ha fatto un paragone con il trascendentalismo di Ralph Waldo Emerson, specialmente con l'idea di \"Over-Soul\" (dalla prima serie di \"Essays\"), e con la conferenza \"Demonology\" (1839, della serie \"Human Life\"), ma non si sa se Jung l'avesse letto.\nFilosofi, psicologi, psichiatri e intellettuali che si riconoscono nella psicologia analitica, fanno parte della International Association for Analytical Psychology (IAAP), mentre la maggior parte degli epigoni italiani di Jung, filosofi, psichiatri e psicologi, fanno parte dell'Associazione Italiana di Psicologia Analitica (AIPA) o del Centro Italiano di Psicologia Analitica (CIPA).\nJung nella cultura.\nInfluenza di Jung sull'arte.\nJung influenz\u00f2 il cinema. Influenz\u00f2 tramite l'allievo Ernst Bernhard larga parte dei film di Federico Fellini e influenz\u00f2 anche le prime opere di Jackson Pollock, che conobbe le teorie di Jung grazie al dott. Henderson, suo seguace, che lo ebbe a lungo in cura. \nNella stesura di alcuni dei testi dell\u2019album Synchronicity dei The Police, Sting fa riferimento alla teoria della sincronicit\u00e0 di Carl Gustav Jung (in una delle foto di copertina sta leggendo un suo libro). \nL'artista Maria Lai fu profondamente influenzata dal suo percorso, di Jung se ne trova traccia soprattutto nella fase dei libri cuciti degli anni ottanta.\nNell'artista genovese Claudio Costa si trovano influenze junghiane, sia nel suo operato artistico sia nel suo metodo d'indagine e interpretazione del visibile attraverso la serie \"per un museo dell'Alchimia\".\nNel 2017 il rapper Caparezza ha inserito nel suo album Prisoner 709 una canzone a lui dedicata chiamata \"Forever Jung\".\nFilmografia su Jung.\nFilm che trattano della figura di Jung:"}
{"id": "44359", "revid": "287204", "url": "https://it.wikipedia.org/wiki?curid=44359", "title": "Malachia (nome)", "text": "Origine e diffusione.\nSi tratta di un nome di tradizione biblica, portato da Malachia, l'ultimo dei profeti minori dell'Antico Testamento. Etimologicamente, deriva dall'ebraico \u05de\u05b7\u05dc\u05b0\u05d0\u05b8\u05db\u05b4\u05d9 (\"Mal'\u00e2kh\u00ee\") che significa \"mio messaggero\", \"mio angelo\", in quanto basato su \"mal'akh\", \"messaggero\" (la stessa radice da cui deriva il nome Malak); alcune fonti ipotizzano poi che nome completa del profeta possa essere stato \"Mal'\u00e2khiyyah\", un composto di \"mal'akh\" e \"Yah\", contrazione di YHWH, quindi \"messaggero di Dio\", \"inviato di Dio\". \u00c8 per\u00f2 plausibile che il libro profetico fosse in realt\u00e0 anonimo, e che il nome del suo autore sia stato attribuito da qualche esegeta, traendo spunto da un passo del libro stesso () dove Dio afferma \"Ecco, io mander\u00f2 un mio messaggero a preparare la via davanti a me\".\nLa sua diffusione in Italia \u00e8 scarsissima (risultando pi\u00f9 presente il Lombardia), mentre \u00e8 pi\u00f9 frequente negli ambienti che tradizionalmente usano di pi\u00f9 i nomi tratti dall'Antico Testamento, come quelli ebraici o protestanti; in Inghilterra, per esempio, entr\u00f2 in uso proprio dopo la Riforma protestante.\nOnomastico.\nL'onomastico si festeggia il 18 dicembre (o il 14 gennaio su alcuni calendari) in ricordo del profeta Malachia, autore dell'omonimo libro dell'Antico Testamento. Con questo nome si ricorda anche san Malachia, vescovo di Armagh, presunto autore della \"Profezia sui papi\", commemorato il 3 novembre (o anche il 2 o il 4) (il cui nome risulta per\u00f2 da una latinizzazione dell'irlandese \"M\u00e1el M\u00e1ed\u00f3c\" o \"M\u00e1el Sechnaill\", storicamente confusa con Malachia)."}
{"id": "44366", "revid": "1745361", "url": "https://it.wikipedia.org/wiki?curid=44366", "title": "Florida (disambigua)", "text": ""}
{"id": "44383", "revid": "399", "url": "https://it.wikipedia.org/wiki?curid=44383", "title": "Andrej Bogoljubskij", "text": "Biografia.\nEra figlio di Jurij Dolgorukij e nipote di Vladimir Monomach.\nVladimir Monomach aveva assegnato al suo quinto figlio maschio, Jurij Dolgorukij, la citt\u00e0 di Suzdal' (e al figlio maggiore Mstislav la citt\u00e0 di Kiev, andando contro la Russkaja Pravda, che prescriveva che il titolo di gran principe di Kiev non si trasmettesse da padre a figlio primogenito, ma in linea orizzontale tra i fratelli del gran principe). Dopo lunghe guerre fratricide, Jurij arriv\u00f2 ad essere gran principe di Kiev, dove mor\u00ec nel 1157.\nJurij aveva nominato Andrej principe di Vy\u0161gorod (\u0412\u0438\u0448\u0433\u043e\u0440\u043e\u0434), una localit\u00e0 vicino a Kiev. Nel 1155 il principe Andrej lasci\u00f2 Vy\u0161gorod per trasferirsi a Vladimir dove, appoggiandosi su una parte della popolazione, promosse lo sviluppo delle relazioni feudali e i rapporti commerciali con Rostov e Suzdal. Dopo la morte del padre, nel 1157, Andrej era principe di Vladimir, Rostov e Suzdal.\nAlla morte di Jurij, per\u00f2, scoppi\u00f2 di nuovo la lotta tra i suoi quattro figli maschi. Andrej tentava in particolare di riunire tutte le terre della Rus' sotto il suo potere.\nA partire dal 1159 combatt\u00e9 una strenua lotta contro la Repubblica di Novgorod allo scopo di ottenerne il controllo, e condusse un complesso gioco politico-diplomatico nel sud della Russia.\nAndrej, che risiedeva a Suzdal', attacc\u00f2 Kiev nel 1169, sconfisse la dru\u017eina di suo fratello Daniil, lo uccise e si insedi\u00f2 come gran principe. Secondo la consuetudine, egli sarebbe dovuto rimanere a Kiev; Andrej, per\u00f2, non vi trasfer\u00ec la sua capitale. Applicando arbitrariamente la \"Russkaja Pravda\", pose suo fratello minore Gleb come principe a Kiev (mentre suo fratello Vassilij stava a Pskov e non voleva spostarsi), e prefer\u00ec ritornare nella sua Suzdal', portando con s\u00e9 il titolo di gran principe\nSuccessivamente, per\u00f2, a Suzdal' si era rafforzata la ve\u010de, e perci\u00f2 Andrej si spost\u00f2 nuovamente, questa volta a Vladimir. In seguito, le due citt\u00e0 strinsero un'alleanza e si fusero in un unico principato. La capitale venne stabilita a Vladimir, citt\u00e0 che Andrej fortific\u00f2 e dove fece erigere la Cattedrale della Dormizione, oltre ad altre chiese e monasteri.\nNei pressi di Vladimir fece erigere anche il castello di Bogoljubovo (da cui il soprannome di \"Bogoljubskij\"), che divent\u00f2 la sua residenza preferita. Durante il suo regno il principato di Vladimir-Suzdal accrebbe notevolmente la sua importanza politica ed il suo potere.\nA partire da quegli anni, nella Rus' di Kiev il titolo di gran principe si sdoppia; esiste\nIn questo contesto di divisione, la Repubblica di Novgorod diventer\u00e0 sempre pi\u00f9 autonoma.\nNel 1170 Andrej intraprese un'altra spedizione militare contro la Repubblica di Novgorod perch\u00e9 questa estendeva il proprio potere su tutto il nord della Rus', e a macchia di leopardo anche su molti territori all'interno del principato di Vladimir-Suzdal'. Questi territori a sud consentivano a Velikij Novgorod di essere indipendente dal punto di vista degli approvvigionamenti militari. Andrej considerava molto pericolosa questa presenza di Novgorod all'interno del suo territorio, e perci\u00f2 dichiar\u00f2 egli stesso guerra per primo a Novgorod. Tra maggio e giugno 1170 Andrej fu sconfitto in uno scontro molto cruento sul fiume Lovat'. Tuttavia Andrej riusc\u00ec a salvare il proprio esercito, e and\u00f2 a circondare tutti quei territori e quei villaggi che fornivano derrate alimentari a Novgorod. Per questo si giunse ad un trattato di pace, che sanciva un perfetto equilibrio e vantaggiosi accordi commerciali sia per la Repubblica di Novgorod, sia per il Principato di Vladimir-Suzdal'.\nDopo il 1169 il metropolita era rimasto a Kiev, mantenendo la sede originaria. Con l'arrivo dei Tataro-mongoli, per\u00f2, il metropolita Massimo si sposter\u00e0 anch'egli nella regione di Suzdal', che quindi diventer\u00e0 sede anche del potere ecclesiastico, oltre che di quello politico. I vescovi di Kiev, Galizia e Volinia rifiutarono questa traslazione della sede metropolitana, e nel 1303 elessero un loro metropolita, contrapposto a Massimo. Il patriarca di Costantinopoli, Atanasio I, non pot\u00e9 fare altro che accettare questa situazione e, sebbene controvoglia, sanc\u00ec la divisione in due metropolie.\nLa figura storica di Andrej \u00e8 estremamente complicata da decifrare. Fu sicuramente un sovrano assoluto, ma visse 50-70 prima dell'invasione tataro-mongola. \u00c8 ancora oggetto di dibattito se l'assolutismo in Russia nacque solo con l'invasione tataro-mongola, e in particolare nella Rus' al tempo dell'Orda d'Oro, oppure gi\u00e0 con Andrej Bogoljubskij. In realt\u00e0 non possiamo dare una \"data di nascita\" precisa per l'assolutismo: in qualsiasi periodo della storia russa e in qualsiasi principato, quando la ve\u010de perde di importanza a vantaggio del sovrano, abbiamo un fenomeno di assolutismo.\nAndrej mand\u00f2 in esilio i fratelli Vassilij e Gleb (per evitare che qualcuno invocasse l'applicazione della \"Russkaja Pravda\" nella successione a lui), e anche la propria madre. Fece rinchiudere le sorelle in vari monasteri. Alcuni altri fratelli furono uccisi, o riuscirono a salvarsi nei monasteri. Adott\u00f2 misure dispotiche contro eventuali avversari politici (soprattutto tra i boiari, ma anche nella sua \"dru\u017eina\"), commin\u00f2 esecuzioni capitali e cerc\u00f2 di limitare il potere della Chiesa, intervenendo in vari processi riguardanti l'amministrazione dei beni ecclesiastici, la stregoneria, cause di divorzio, etc.\nImpose affitti molto alti ai contadini, che allora versavano direttamente al gran principe il prezzo per le loro terre. Tutto questo diffuse molto malcontento tra la popolazione, i nobili e i mercanti.\nL'aumento del potere del principe ed il relativo conflitto con influenti boiari furono la causa di un complotto di nobili contro Andrej, complotto che si concluse con la sua uccisione nella notte tra il 28 e il 29 giugno 1174.\nVenne canonizzato dalla Chiesa ortodossa russa come \"strastoterpec\", cio\u00e8 martire che non fu ucciso per la fede, ma per ragioni politiche, sopportando tuttavia le sofferenze con la pazienza di Ges\u00f9 Cristo.\nSuccessione.\nAlla morte di Andrej, nel 1174, scoppiarono le lotte per la successione, tra i suoi fratelli, tra i figli, etra zii e nipoti. Alla fine di un periodo di torbidi ebbe la meglio un suo fratello minore, Vsevolod \"del grande nido\", che divenne gran principe di Vladimir-Suzdal' dal 1176 al 1212. Il suo soprannome deriva dal fatto che ebbe dieci figli legittimi e un numero imprecisato di figli illegittimi.\nFigli.\nEra sposato con Ulita Stepanovna Ku\u010dko, con cui ebbe 3 figli ed una figlia:"}
{"id": "44386", "revid": "125809504", "url": "https://it.wikipedia.org/wiki?curid=44386", "title": "Pechino", "text": "Pechino (: ; in cinese , letteralmente \"capitale del nord\", ) \u00e8 la capitale della Cina e della municipalit\u00e0 omonima, \u00e8 la terza citt\u00e0 della Cina e la quarta del Mondo con i suoi ab. (dopo Chongqing e Shanghai per la Cina e dopo Chongqing, Shanghai e Delhi per il mondo) ed \u00e8 la seconda citt\u00e0 pi\u00f9 estesa del mondo per superficie con i suoi . Inoltre, \u00e8 la capitale di stato pi\u00f9 popolosa al mondo. La sua area metropolitana raggiunge i 29 milioni di abitanti. L'intera municipalit\u00e0 ha dimensioni pari a poco pi\u00f9 della met\u00e0 del Belgio avendone per\u00f2 pi\u00f9 del doppio degli abitanti. Pechino \u00e8 la capitale dello Stato pi\u00f9 popolato al mondo. Confina esclusivamente con la provincia dell'Hebei e a sud-est con la municipalit\u00e0 di Tientsin.\nGeografia fisica.\nTerritorio.\nLe colline dominano la municipalit\u00e0 di Pechino a nord, nord-ovest. I distretti di Yanqing County e Huairou, nella regione nord-ovest della municipalit\u00e0, sono caratterizzati dalla catena dei monti Jundu. La parte occidentale della municipalit\u00e0 \u00e8 incorniciata dalla catena montuosa di Xishan. A questa catena, lungo il confine con la provincia dell'Hebei, appartiene il monte Dongling, che con i suoi 2.303 metri \u00e8 il punto pi\u00f9 elevato della municipalit\u00e0. I principali fiumi che scorrono all'interno della municipalit\u00e0 in direzione sud sono il fiume Y\u01d2ngd\u00ecng e il fiume Ch\u00e1ob\u00e1i, parte del sistema fluviale di Haihe.\nIl Gran Canale della Cina collega Pechino a Hangzhou e il Gran Canale del nord scorre dalla capitale verso il sistema dell'Hai He. La riserva di Miyun, situata lungo il tratto superiore del fiume Chaobai, costituisce la principale fonte di approvvigionamento idrico della citt\u00e0.\nClima.\nIl clima della citt\u00e0 \u00e8 fortemente continentale per via delle estati calde e umide, spesso molto afose e poco tollerabili anche da un punto di vista di inquinamento urbano, e degli inverni decisamente freddi se rapportati a una latitudine medio bassa, ma anche molto ventilati, \"relativamente soleggiati\" (in termini d'intensit\u00e0 solare, ma anche di durata del giorno) e secchi. Il clima estivo \u00e8 influenzato dal monsone dell'Asia orientale e il clima invernale risente dell'anticiclone russo-siberiano. Le temperature medie in gennaio oscillano tra i -7 e i -4 \u00b0C; in luglio variano tra i 25 e i 26\u00a0\u00b0C. Le precipitazioni annue sono di 600\u00a0mm in media.\nLe attivit\u00e0 industriali e il traffico automobilistico sono le principali cause di un forte inquinamento atmosferico. \nA tutti \u00e8 noto lo sviluppo economico e industriale della Cina di questi ultimi anni: egualmente fa notizia ogni anno, nei primi mesi, quando la temperatura e l'umidit\u00e0 sono pi\u00f9 presenti sul territorio, la densa nebbia che avvolge Pechino e la regione attorno alla capitale. Negli anni tra il 2007 e il 2013 le rilevazioni dei mesi di gennaio e febbraio hanno accertato che la nebbia si estende su di un territorio 30 volte pi\u00f9 grande dell'Italia. La nebbia impedisce al sole di far passare la sua luce, non \u00e8 consigliabile respirarla perch\u00e9 contiene polveri sottili e residui della combustione del carbone. Si tratta degli sfridi della lavorazione legata al ciclo di produzione di energia e della lavorazione siderurgica, la quale viene generata usando grandi centrali a carbone che unite alle ciminiere industriali e agli altoforni riempiono l'atmosfera delle loro pericolose emissioni.\nL'erosione dei deserti settentrionali e occidentali della Cina e la deforestazione della municipalit\u00e0 di Pechino provocano tempeste di sabbia che affliggono periodicamente la citt\u00e0. Una Pechino molto meno conosciuta \u00e8 invece quella sotterranea: nel sotterraneo di Pechino si trovano infatti una serie di cunicoli sotterranei scavati dai civili (per riparo) nel momento in cui si era alle soglie di una guerra (poi scampata) con l'Unione Sovietica.\nEtimologia.\nIl toponimo \"Beijing\" significa letteralmente \"capitale del nord\", analogamente a Nanchino (). Il nome \"Pechino\" segue la romanizzazione del sistema postale cinese ed \u00e8 il nome ufficiale e pi\u00f9 comune di Beijing in italiano. Il termine, originato da alcuni missionari francesi, risale a quattro secoli fa.\nIn passato il nome \u00e8 cambiato diverse volte. Dal 1928 al 1949 la citt\u00e0 era conosciuta come \"Peiping\" (), letteralmente \"pace settentrionale\". Il nome fu cambiato \u2013 con la rimozione dell'elemento significante \"capitale\" (\"jing\" \u4eac) \u2013 perch\u00e9 il governo del Kuomintang spost\u00f2 la capitale a Nanchino.\nIl Partito Comunista Cinese cambi\u00f2 il nome in \"Pechino\" (\"Beijing\") nel 1949 per evidenziare il ritorno al ruolo di capitale. Il governo della Repubblica di Cina (Taiwan) non ha mai formalmente riconosciuto il cambio di nome e, durante gli anni cinquanta e gli anni sessanta, a Taiwan si usava \"Beiping\" per implicare l'illegittimit\u00e0 della Repubblica Popolare Cinese. Oggi quasi tutti i cittadini di Taiwan, governo incluso, usano come nome \"Beijing\" malgrado alcune carte della Cina taiwanesi usino tuttora il vecchio nome.\n\"Yanjing\" () \u00e8 ed \u00e8 stato un nome popolare e informale, riferito all'antico Stato Yan della dinastia Zhou. Da tale nome derivano quello della locale birra Yanjing e dell'Universit\u00e0 di Yenching, che fu unita all'Universit\u00e0 di Pechino. Durante la dinastia Yuan Pechino era conosciuta come \"Khanbaliq\", \"citt\u00e0 del Khan\", come riferito da Marco Polo.\nStoria.\nStoria antica.\nNei pressi di Pechino sono stati rinvenuti resti di citt\u00e0 risalenti al I millennio a.C. La capitale dello Stato di Yan, una delle potenze del periodo dei regni combattenti, venne fondata a Ji, vicino alla moderna Pechino. Ji venne abbandonata non pi\u00f9 tardi del VI secolo e ancora non se ne conosce l'esatta localizzazione.\nDurante la dinastia Tang e la dinastia Song l'area attuale di Pechino fu solamente occupata da piccoli villaggi. La tarda dinastia Jin cedette una larga porzione della sua frontiera settentrionale, inclusa Pechino, alla dinastia Liao dei Kithan nel X secolo. La dinastia Liao instaur\u00f2 subito una capitale secondaria nella citt\u00e0 stessa chiamandola Nanjing (\"la capitale meridionale\"). La dinastia Jin dei Jurchen conquist\u00f2 Liao e govern\u00f2 la Cina settentrionale costruendovi la propria capitale Zhongdu (\"capitale centrale\"). Zhongdu fu situata in prossimit\u00e0 dell'odierna Tianningsi, leggermente scostata a sud-ovest rispetto al centro di Pechino.\nLe forze mongole rasero al suolo Zhongdu (\u4e2d\u90fd) nel 1215. Nel 1267 edificarono Dadu (\u5927\u90fd, la loro \"grande capitale\" posta a nord della capitale della dinastia Jin. Dadu era anche conosciuta con il nome di \"Khanbaliq\" (\"la citt\u00e0 del Khan\"): \u00e8 considerata come l'effettivo nucleo originario di Pechino e viene indicata da Marco Polo con il nome di \"Cambaluc\". \nI mongoli preferirono il sito di Pechino a localit\u00e0 pi\u00f9 tradizionali nella Cina centrale come sede della nuova capitale perch\u00e9 pi\u00f9 vicino alla Mongolia. Questa scelta contribu\u00ec a migliorare lo status della citt\u00e0 da sempre al limite settentrionale della Cina propria.\nNel 1403 Yongle (\u6c38\u4e50, anche conosciuto come \"Zhu Di\"), terzo imperatore Ming che aveva da poco conquistato il trono uccidendo il nipote dopo una sanguinosa guerra civile, rinomin\u00f2 la citt\u00e0 Beijing o \"capitale settentrionale\". \u00c8 durante questo periodo che Pechino assunse la forma attuale con mura di cinta che oggi corrispondono al secondo raccordo anulare.\nLa Citt\u00e0 Proibita fu eretta dal 1406 al 1420, seguita dal Tempio del Paradiso nel 1420 e altri progetti di riqualificazione urbana. Piazza Tienanmen venne bruciata due volte durante la dinastia Ming. L'odierna piazza, simbolo della Repubblica Popolare Cinese, risale al 1651.\nStoria moderna.\nPechino fu anche la capitale dell'Impero mancese della Dinastia Qing e della Repubblica di Cina proclamata nel 1912. Negli ultimi cento anni della dinastia mancese Pechino venne pi\u00f9 volte invasa e fu soggetta a sommosse: nel 1860 le truppe anglo-francesi occuparono e distrussero quasi completamente l'Antico Palazzo d'Estate (\u5706\u660e\u56ed) e nel 1900 si verific\u00f2 la Rivolta dei Boxer contro le legazioni straniere. Nel 1911 fu proclamata la Repubblica di Cina: il presidente fu inizialmente Sun Yat-sen, ma il potere venne presto preso dopo la morte del dittatore Yuan Shikai dall'Esercito Beiyang che cre\u00f2 appunto l'instabile Governo Beiyang, formato da tanti signori della guerra rivali. Nel 1928 il Kuomintang (\"Partito Nazionalista Cinese\") a seguito della vittoria nella Spedizione del Nord contro i signori della guerra e la conquista della citt\u00e0, decise di stabilire a Nanchino la capitale della repubblica. Il Giappone conquist\u00f2 Pechino nel 1937 sino alla conclusione della seconda guerra mondiale nel 1945.\nIl 31 gennaio 1949 durante la Guerra civile cinese le forze comuniste entrarono in citt\u00e0 senza dover combattere. Il 1\u00ba ottobre 1949 Mao Zedong annunci\u00f2 la nascita della Repubblica Popolare Cinese: Pechino ne divenne la capitale. Dalla nascita della Repubblica Popolare Cinese a oggi la citt\u00e0 si \u00e8 sviluppata oltre il secondo raccordo anulare: le vecchie mura sono state abbattute per ampliare i grandi viali centrali e costruire la linea circolare della metropolitana. Tutto ci\u00f2 si interruppe nel 1966, con l'avvio della rivoluzione culturale. Le riforme economiche di Deng Xiaoping, a partire dal 1976 in poi, hanno contribuito all'ulteriore crescita del territorio cittadino. Il centro della citt\u00e0 \u00e8 stato il fulcro della protesta di piazza Tienanmen del 1989.\nPechino ha ospitato la XXIX Olimpiade nel 2008 e quelle invernali del 2022.\nSociet\u00e0.\nEvoluzione demografica.\nLa popolazione totale della municipalit\u00e0 di Pechino, definita come il numero di persone residenti in Pechino per sei mesi o pi\u00f9 all'anno, ammonta a quindici milioni circa. 11,8 milioni circa appartengono alla popolazione urbana di Pechino e dei sobborghi circostanti e il resto costituisce la popolazione rurale della municipalit\u00e0. 11,6 milioni circa di pechinesi godono della residenza permanente, mentre il resto risiede grazie a un permesso temporaneo. Molti sono gli immigrati da altre province della Repubblica Popolare Cinese che vivono nel territorio della municipalit\u00e0 pur non avendo un permesso in regola. La citt\u00e0 di Pechino conta 7,5 milioni di cittadini e la maggior parte di essi sono cinesi han. Ci sono anche manci\u00f9, cinesi hui e mongoli. Nelle aree di Wangjing e Wudaokou risiedono molti studenti e lavoratori provenienti dalla Corea del Sud. La densit\u00e0 abitativa \u00e8 superiore nei quartieri settentrionali e orientali rispetto alle aree meridionali e occidentali dello spazio urbano di Pechino.\nLingue e dialetti.\nI cittadini urbani di Pechino parlano il dialetto di Pechino che appartiene al ceppo mandarino del cinese parlato. Il dialetto di Pechino \u00e8 la base del mandarino standard, il cinese standard usato nella Repubblica Popolare Cinese, nella Repubblica di Cina e a Singapore. Al di fuori della citt\u00e0 si parlano dialetti vicini ai dialetti dell'Hebei.\nCultura.\nL'opera di Pechino () \u00e8 conosciuta in tutto il Paese e anche all'estero. Viene da molti considerata come una delle componenti fondamentali della cultura cinese. L'opera viene rappresentata grazie a una combinazione di canti, recitazione, gesti, lotte e acrobazie codificate. Buona parte delle rappresentazioni sono recitate avvalendosi di un dialetto arcaico piuttosto differente dal mandarino standard e dal dialetto di Pechino. I dialoghi risultano quindi difficili da comprendere soprattutto per chi non ha familiarit\u00e0 con il cinese. Alcuni teatri moderni offrono sottotitoli in cinese e inglese grazie a display elettronici.\nIl \"siheyuan\" () \u00e8 un tradizionale stile architettonico di Pechino. Un edificio \"siheyuan\" \u00e8 una costruzione quadrata dotata di cortile interno sul quale si affacciano le stanze della casa. Il cortile solitamente ospita un giardino con piante, fiori e acquari. Le abitazioni \"siheyuan\" sono disposte lungo vicoli, \"hutong\" (), che caratterizzano il centro storico di Pechino. Solitamente un \"hutong\" \u00e8 dritto ed \u00e8 posto sulla direttrice est-ovest per fare in modo che le entrate delle case si rivolgano a nord e sud rispettando le regole del \"feng shui\" (). L\"'hutong\" varia in larghezza e alcuni sono molto stretti consentendo il passaggio di pochi passanti.\nI vicoli \"hutong\" stanno rapidamente sparendo per lasciare il posto a moderni edifici e grattacieli. Molti lamentano la perdita di quartieri storici e del tradizionale senso di comunit\u00e0 degli \"hutong\". Alcuni \"hutong\" di particolare interesse architettonico sono oggi oggetto di attenzione da parte del governo. La cucina tipica di Pechino \u00e8 la cucina mandarina. L'anatra alla pechinese () \u00e8 il piatto pi\u00f9 conosciuto di questa cultura gastronomica. Il Manhan Quanxi \u00e8 un tradizionale banchetto che risale all'epoca della dinastia Qing: costoso e prestigioso, \u00e8 tuttora apprezzato. A Pechino \u00e8 facile trovare \"sale da t\u00e8\" che servono le molte variet\u00e0 di t\u00e8 cinese.\nNella citt\u00e0 si trova inoltre il tempio della Nuvola Bianca, luogo di culto principale del taoismo quanzhen e sede centrale della Chiesa taoista cinese, un'istituzione religiosa che amministra e gestisce le attivit\u00e0 legate al taoismo in tutta la Cina. Il tempio, situato fuori Xibianmen, fu inizialmente costruito nell'VIII secolo e ospit\u00f2 immediatamente una grande statua di Laozi, la quale si salv\u00f2 dall'incendio del 1202 che distrusse il tempio. Fu ricostruito soltanto nel 1224 su ordine di Gengis Khan e fu riconsacrato con il nuovo nome di \"Nuvola Bianca\". Il termine cinese equivalente a tempio taoista \u00e8 \"guan\", che precisamente esprime l'atto di pregare, meditare e contemplare; il significato sottolinea l'importanza dell'osservazione e del rispetto della natura enfatizzato dalla religione taoista.\nIstruzione e ricerca.\nNella capitale cinese hanno sede molte universit\u00e0, come l'Universit\u00e0 di Pechino, l'Universit\u00e0 Tsinghua, l'Universit\u00e0 di Lingua e Cultura cinese di Pechino, l'Universit\u00e0 di lingue straniere di Pechino e l'Universit\u00e0 Cattolica Fu Jen.\nTra le numerose scuole presenti a Pechino \u00e8 particolare l'International School of Beijing, scuola privata riservata agli stranieri. Ogni anno a Pechino si svolge la BYSCC, importante evento che mette in collegamento studenti di tutto il mondo che presentano progetti in campo scientifico e tecnologico.\nNella capitale ha sede anche l'Accademia cinese delle scienze.\nBiblioteche.\nA Pechino ha sede anche la pi\u00f9 grande biblioteca asiatica, la Biblioteca nazionale della Cina, fondata durante la dinastia Qing, che conta circa ventitr\u00e9 milioni di volumi.\nMusei.\nI principali musei di Pechino sono il Museo nazionale della Cina e il Museo della capitale.\nTeatri.\nIl genere tradizionale dell'Opera di Pechino viene rappresentato in alcuni teatri storici come il \"Zhengyici\" e il \"Huguang\", ma anche nella \"Theater Hall\" del moderno Centro Nazionale per le Arti dello Spettacolo e nel \"Gran Teatro di via Chang'an\".\nNella \"Opera Hall\" del Centro nazionale per le arti dello spettacolo, invece, si mette in scena l'opera lirica occidentale.\nUno spettacolo popolare, che ha una sede fissa, \u00e8 il Circo di Pechino.\nArchitettura.\nEsistono tre stili architettonici predominanti a Pechino: lo stile della Pechino capitale imperiale, rappresentato dalla Piazza Tian'anmen; lo stile spoglio e austero \"sino-sovietico\" prescelto tra il 1950 e il 1970; e infine la nuova architettura della recente apertura economica iconificata dal Beijing CBD (Beijing Central Business District) con i suoi grattacieli di vetro e le moderne infrastrutture per il traffico automobilistico.\nMolti sono i progetti di interesse architettonico realizzati in occasione della XXIX Olimpiade nel 2008. Alcuni tra i pi\u00f9 prestigiosi studi internazionali di architettura si sono aggiudicati la progettazione di edifici destinati a cambiare nuovamente l'aspetto della citt\u00e0. Tra i progetti di maggior rilievo si distinguono: il nuovo Teatro dell'Opera, il nuovo stadio olimpico, la nuova sede della televisione di stato CCTV, il Centro acquatico nazionale e i lavori di ampliamento dell'aeroporto intercontinentale di Pechino. Il distretto artistico di Dashanzi offre esempi di commistioni architettoniche fra stili tradizionali e moderni. Il sobborgo di Orange County, a nord di Pechino, \u00e8 invece la fedele riproduzione di un tipico quartiere suburbano americano dotato di abitazioni lussuose destinate alla dinamica classe medio-alta della citt\u00e0.\nGeografia antropica.\nL'area urbana di Pechino \u00e8 invece situata nella parte centro-meridionale della municipalit\u00e0 occupandone una crescente area, seppur limitata. Lo sviluppo del territorio urbano avviene tramite fasce delimitate da raccordi anulari concentrici. Piazza Tien'anmen \u00e8 al centro esatto di Pechino ed \u00e8 posizionata a sud della Citt\u00e0 Proibita. A ovest di piazza Tian'anmen \u00e8 collocata Zhongnanhai, quartiere residenziale esclusivo per i massimi dirigenti del Partito Comunista Cinese. Chang'an Avenue attraversa il centro di Pechino da est a ovest. L'estensione della citt\u00e0 vera e propria \u00e8 di circa 300 chilometri quadrati.\nSuddivisioni amministrative.\nLa municipalit\u00e0 di Pechino comprende attualmente sedici suddivisioni a livello di contea amministrativa, di cui quattordici distretti urbani e suburbani e due contee rurali. Dal 1\u00ba luglio 2010 Chongwen (\u5d07\u6587\u533a) e Xuanwu (\u5ba3\u6b66\u533a) sono stati fusi rispettivamente con i distretti di Dongcheng e Xicheng.\n Legenda colori\nQuartieri.\nAlcuni dei principali quartieri della area cittadina di Pechino:\nCitt\u00e0.\nAlcune delle citt\u00e0 della municipalit\u00e0 di Pechino al di fuori dei limiti urbani:\nEconomia.\nNel 2004 il prodotto interno lordo (PIL) di Pechino ha raggiunto la cifra di 428 miliardi circa di renminbi, grazie a un incremento reale del 13,2% rispetto all'anno precedente. Il settore terziario \u00e8 il pi\u00f9 produttivo dell'economia pechinese e costituisce il 60% del PIL della citt\u00e0.\nLa crescita economica del settore immobiliare e del settore automobilistico \u00e8 particolarmente sostenuta\u02d0 nel 2004 sono stati venduti venticinque milioni circa di metri quadrati di superficie immobiliare residenziale per un ricavato totale di 108 miliardi circa di renminbi. Nel 2004 a Pechino risultavano registrati autoveicoli, dei quali posseduti da privati.\nNell'anno precedente autoveicoli nuovi e usati sono stati venduti nella municipalit\u00e0 di Pechino. Questi dati testimoniano la particolare dinamicit\u00e0 del settore automobilistico che spinge le autorit\u00e0 cittadine alla costruzione e pianificazione di nuove arterie stradali e autostradali in grado di reggere il traffico crescente.\nIl Beijing CBD (Beijing Central Business District), situato nell'area di Guomao, \u00e8 stato identificato come il nuovo centro economico della citt\u00e0: vi si trovano infatti gli uffici di diverse imprese, centri commerciali e appartamenti residenziali di prestigio. La Beijing Financial Street, nell'area di Fuxingmen e Fuchengmen, \u00e8 un centro finanziario tradizionale. Le aree di Wangfujing e Xidan sono importanti distretti commerciali.\nL'area di Zhongguancun \u00e8 caratterizzata dalla presenza di imprese informatiche, elettroniche, farmaceutiche e per questo \u00e8 stata soprannominata la \"Silicon Valley della Cina\". Anche Yizhuang, un'area localizzata a sud-est della metropoli, ultimamente \u00e8 la sede prescelta per gli investimenti di molte imprese ad alta tecnologia. Pechino \u00e8 anche un florido centro del commercio di beni piratati come capi di abbigliamento e DVD. Tra i molti distretti industriali tradizionali vi \u00e8 anche Shijingshan, localizzato nella periferia occidentale della citt\u00e0.\nLe principali attivit\u00e0 dell'agricoltura della municipalit\u00e0 sono situate al di fuori della citt\u00e0 e consistono principalmente nella coltivazione di frumento, mais e derrate agricole destinate al mercato urbano.\nTurismo.\nSebbene la rivoluzione culturale e la recente modernizzazione della citt\u00e0 abbiano danneggiato il patrimonio culturale e artistico di Pechino, ancora oggi esistono attrazioni di notevole interesse.\nI siti turistici di maggiore interesse sono: \nAl di fuori dell'area urbana:\nInfrastrutture e trasporti.\nLe riforme economiche a partire dal 1978 hanno notevolmente contribuito allo sviluppo delle infrastrutture ferroviarie, stradali, aeroportuali e di trasporto pubblico di Pechino, come la metropolitana di Pechino, la cui rete \u00e8 stata molto ampliata per le olimpiadi e ha visto un enorme aumento della lunghezza totale della rete da qui ad almeno il 2015. Il traffico crescente e l'appuntamento della XXIX Olimpiade richiesero un crescente adeguamento di tali infrastrutture.\nFerrovie.\nLe principali stazioni ferroviarie di Pechino sono: \"Beijing Railway Station\" (o stazione centrale) e \"Beijing West Railway Station\". A queste si aggiungono altre cinque stazioni che gestiscono regolarmente parte del traffico ferroviario della citt\u00e0. Pechino \u00e8 un importante snodo ferroviario nazionale e internazionale: vi sono collegamenti ferroviari con le principali citt\u00e0 cinesi tra le quali Shanghai, Canton e Hong Kong e con destinazioni internazionali in Russia e Corea del Nord. Il 1\u00ba luglio 2011 \u00e8 stata inaugurata la linea ferroviaria ad alta velocit\u00e0 che collega la capitale a Shanghai in cinque ore. Altre linee ad alta velocit\u00e0 che servono la citt\u00e0 sono la ferrovia Pechino-Canton-Shenzhen-Hong Kong e la ferrovia Pechino-Tientsin, alle quali si aggiunger\u00e0 la costruenda ferrovia Pechino-Zhangjiakou.\nStrade.\nLa citt\u00e0 \u00e8 ben collegata con il resto del Paese da strade e autostrade. Pechino \u00e8 servita da cinque raccordi anulari, nove autostrade e undici superstrade nazionali. Il numero crescente di automobili private e la dinamica economia urbana creano notevoli problemi di traffico. I raccordi anulari e le principali arterie sono spesso congestionate, specialmente durante gli spostamenti dei pendolari da e verso i quartieri finanziari e commerciali. Per risolvere i disagi creati dal traffico automobilistico le autorit\u00e0 cittadine hanno esteso diverse autostrade all'interno del terzo raccordo anulare della citt\u00e0. La mancanza di semafori lungo i tracciati delle autostrade dovrebbe alleggerire la pressione sull'intero sistema stradale di Pechino. Sei nuove autostrade sono state progettate per migliorare ulteriormente la congestione stradale. Sono state proposte e in parte implementate anche altre soluzioni per limitare i problemi del traffico: corsie riservate a mezzi di trasporto pubblico, una rete metropolitana pi\u00f9 estesa e una maggiore disciplina da parte degli automobilisti.\nAeroporti.\nL'aeroporto internazionale di Pechino \u00e8 il principale aeroporto della citt\u00e0 e dista circa 20\u00a0km dal centro. Offre collegamenti nazionali, internazionali e intercontinentali. \u00c8 il principale snodo aeroportuale della compagnia Air China, nonch\u00e9 l'aeroporto pi\u00f9 trafficato della Repubblica Popolare Cinese. Attualmente sono operativi due terminal. Il terzo terminal \u00e8 attivo per la XXIX Olimpiade nel 2008. \u00c8 collegato al centro di Pechino tramite un'autostrada.\nIl 25 settembre 2019 \u00e8 stato aperto l'Aeroporto Internazionale di Pechino-Daxing situato 46 chilometri a sud di Piazza Tian'anmen, 26 chilometri a ovest del centro di Langfang, 50 chilometri a nord-est della nuova area di Xiong'an e a 65 chilometri dall'aeroporto di Pechino Capitale; esso dovrebbe servire Pechino, Tientsin, e la priovincia dell'Hebei. Con l'apertura del nuovo aeroporto di Daxing, l'Aeroporto di Pechino-Nanyuan, dal quale opera solamente China United Airlines, verr\u00e0 chiuso definitivamente.\nEsistono anche altri aeroporti per scopi militari e civili di minore importanza come l'aeroporto di Xijiao, l'aeroporto Shahe e l'aeroporto di Badaling.\nTrasporto pubblico.\nMetropolitana.\nLa citt\u00e0 \u00e8 dotata di una vasta rete di metropolitana: 19 linee attive, mentre altre (6), in estensione o costruzione.\nLo Stadio Fengtai di Pechino \u00e8 sede delle partite del Beijing Guoan.\nAmministrazione.\nGemellaggi.\nPechino \u00e8 gemellata con:"}
{"id": "44394", "revid": "15756", "url": "https://it.wikipedia.org/wiki?curid=44394", "title": "Guerre stellari (film)", "text": "Guerre stellari (in originale \"Star Wars\"), successivamente rinominato Star Wars: Episodio IV - Una nuova speranza (\"Star Wars: Episode IV - A New Hope\"), \u00e8 un film del 1977 scritto e diretto da George Lucas, il primo della fortunata saga cinematografica fantascientifica di \"Guerre stellari\".\nIl film compone la prima parte della trilogia originale (episodi IV, V e VI), alla quale \u00e8 seguita prima la trilogia prequel (episodi , e ) e in seguito la trilogia sequel (episodi , e ); il film vede come protagonisti Mark Hamill, Harrison Ford, Carrie Fisher, Peter Cushing, Alec Guinness, David Prowse, James Earl Jones, Anthony Daniels, Kenny Baker e Peter Mayhew.\nIl film, ambientato diciannove anni dopo la fondazione dell'Impero Galattico, narra le avventure dello Jedi Luke Skywalker e del suo maestro Obi-Wan Kenobi, impegnati nella lotta contro il Lato Oscuro della Forza a fianco dell'Alleanza Ribelle, guidata dalla Principessa Leila, in modo da porre fine al potere dell'Imperatore sulla Galassia. Le riprese iniziarono il 22 marzo 1976 e finirono il 16 luglio 1976; le sequenze principali ebbero luogo agli Elstree Studios di Londra, mentre gli esterni sono stati girati negli Stati Uniti, Guatemala e Tunisia.\n\"Guerre stellari\" venne distribuito nelle sale cinematografiche a partire dal 25 maggio 1977. Il film ha incassato 461 milioni di dollari nei soli Stati Uniti d'America e 337 milioni nel resto del mondo, per un totale di 798 milioni di dollari a livello globale. Il suo successo lo rese il film dal maggior incasso nella storia del cinema, superando gli incassi di \"Lo squalo\" di Steven Spielberg del 1975, fino all'uscita di \"E.T. l'extra-terrestre\" nel 1982. Nel Nord America, aggiornato al tasso d'inflazione, \"Guerre stellari\" rimane tutt'oggi il secondo film dal maggior incasso di sempre (dopo \"Via col vento\"), con oltre 178 milioni di biglietti venduti.\nIl film ricevette numerosi riconoscimenti, tra cui dieci candidature ai Premi Oscar 1978, vincendone sette (tra cui migliore montaggio, migliore scenografia, migliori costumi, migliori effetti speciali, migliore colonna sonora e miglior sonoro), con aggiunto l'Oscar alla carriera assegnato a Ben Burtt per il suo contributo nell'ambito degli effetti visivi.\nLa colonna sonora del film, composta da John Williams ed eseguita dalla London Symphony Orchestra, ha ricevuto due dischi di platino negli Stati Uniti e nel Regno Unito e due Grammy Award per la \"Best Score Soundtrack for Visual Media\" e \"Best Pop Instrumental Performance\". Nel 1998, l'American Film Institute ha inserito \"Star Wars\" al 1\u00ba posto dell'AFI's Years of Film Scores. Nel 2007, lo stesso organo ha collocato il film al 13\u00ba posto nella sua lista dei 100 migliori film statunitensi di tutti i tempi.\nDiversi sondaggi popolari e riviste di settore lo collocano in cima alla lista dei migliori film di tutti i tempi. In seguito alla sua uscita, il film ha acquisito sempre maggior popolarit\u00e0, scatenando un enorme fenomeno culturale senza precedenti in ogni parte del mondo e attirando un numero considerevole di appassionati e \"fan club\". I costumi, le scene d'azione e le musiche sono diventati punti di riferimento per tutti coloro che tutt'oggi creano opere di fantascienza e non solo, influendo sui lavori di grandi cineasti, tra cui Ridley Scott, Christopher Nolan, Peter Jackson, James Cameron, Gareth Edwards, J.J. Abrams, John Lasseter, Roland Emmerich e David Fincher.\nNel 1989, \"Guerre stellari\" \u00e8 stato scelto per essere conservato all'interno del National Film Registry presso la Biblioteca del Congresso degli Stati Uniti d'America, mentre nel 2007 la Visual Effects Society lo ha inserito al 1\u00ba posto della VES 50, riportante i 50 film pi\u00f9 importanti nel campo degli effetti visivi.\nTrama.\nSono trascorsi diciannove anni dalla fondazione dell'Impero Galattico. Dal palazzo del Centro Imperiale, il malvagio Imperatore ha rafforzato il suo potere sulla Galassia nelle vesti di monarca assoluto, e il suo misterioso allievo, Dart Fener, Signore dei Sith, seguace del lato oscuro della Forza e capo della Flotta Stellare Imperiale, \u00e8 impegnato a spezzare le ultime resistenze.\nL'Impero ha per\u00f2 trovato un tenace nemico nell'Alleanza Ribelle, composta dai senatori, dai governi e dalle forze armate planetarie dei mondi rimasti fedeli alla Repubblica Galattica, che si sta rinforzando sempre di pi\u00f9 grazie anche ai successi diplomatici della giovane Principessa Leila. Scoperta l'astronave della principessa, la \"Tantive IV\", i soldati imperiali irrompono al suo interno in cui scoppia una battaglia con i ribelli che vengono trucidati e successivamente, dal fumo della battaglia Fener fa la sua prima apparizione e la Principessa Leila viene catturata dalle forze imperiali. Prima che i soldati dell'esercito imperiale conquistino la sua astronave, per\u00f2, Leila riesce a trasmettere un messaggio nella memoria del piccolo droide astromeccanico C1-P8 che, accompagnato dal droide protocollare D-3BO, sale su un guscio di salvataggio e giunge sul torrido e desertico pianeta Tatooine alla ricerca di Obi-Wan Kenobi, un cavaliere Jedi.\nI due droidi vengono tuttavia catturati dai jawa, piccoli umanoidi rottamai, e venduti a Owen Lars, un agricoltore che vive insieme alla moglie Beru e al giovane nipote Luke Skywalker, il quale scopre la loro provenienza e la loro necessit\u00e0 di incontrare il vecchio Obi-Wan Kenobi, che conosce da molti anni col nome di Ben, un vecchio ritenuto da tutti solo uno stregone pazzo che vive da eremita.\nQuando C1-P8 fugge per cercare da solo Obi-Wan, Luke e D-3BO lo inseguono a bordo di un landspeeder e durante l'attacco dei Sabbipodi vengono salvati proprio dall'anziano Cavaliere Jedi, che riceve il messaggio di aiuto della principessa rapita e i piani rubati dai ribelli della \"Morte Nera\", una stazione spaziale da combattimento grande come una luna e con una potenza di fuoco tale da distruggere un intero pianeta.\nLuke apprende dal vecchio Obi-Wan di suo padre, un allievo esemplare, un grande amico, un ottimo guerriero e pilota che era stato ucciso da Dart Fener. Questi, che era stato allievo di Kenobi prima di volgersi al male, aiut\u00f2 l'Impero a dare la caccia ai cavalieri Jedi e a distruggerli. In seguito Obi-Wan dona a Luke la spada laser (l'arma degli Jedi) appartenuta a suo padre, dicendogli che lui stesso avrebbe voluto che la prendesse non appena avesse raggiunto l'et\u00e0 giusta. Tornando a casa il ragazzo scopre che le truppe d'assalto imperiali hanno inseguito i droidi e, non trovandoli, hanno bruciato vivi Owen e Beru nella loro fattoria, ridotta in cenere. Luke, ormai privo di ogni motivo per restare su Tatooine, accetta di seguire Obi-Wan alla volta di Alderaan e di apprendere la dottrina Jedi.\nI fuggitivi giungono al porto spaziale di Mos Eisley alla ricerca di un'astronave su cui imbarcarsi per raggiungere Alderaan e riuscendo a entrare grazie ai poteri di Kenobi che convince le guardie imperiali a farli passare. Poco dopo raggiungono una taverna piena di alieni e umanoidi provenienti da diversi pianeti della Galassia; due di questi, i balordi Cornelius Evazan e Ponda Baba, provocano e aggrediscono Luke che viene salvato da Ben che mozza un braccio a Baba con la spada laser, dimostrando la sua maestria nell'uso di tale arma. Finalmente i due sembrano aver trovato l'aiuto necessario in Ian Solo, che \u00e8 pilota del \"Millennium Falcon\" e col suo amico e copilota Chewbecca, uno wookiee alto pi\u00f9 di due metri, lavora come contrabbandiere al soldo del potente gangster Jabba the Hutt, col quale \u00e8 pesantemente indebitato e che ha messo una taglia su di lui. Infatti, prima di andarsene, s'imbatte nel cacciatore di taglie Rodiano Greedo, il quale gli punta un blaster chiedendogli i soldi che doveva a Jabba. Ian gli spara da sotto il tavolo uccidendolo, per poi pagare il barista Wuher e scusandosi \"per aver sporcato\". Ian quindi esce dal locale per raggiungere l'hangar in cui \u00e8 ormeggiata l'astronave e partire insieme al gruppo con il \"Falcon\", riuscendo a seminare sia le guardie imperiali inviate a catturarli sia due cacciatorpediniere stellari che tentano di intercettarli appena fuori dal pianeta.\nSulla \"Morte Nera\", frattanto, lo spietato Governatore Tarkin minaccia la Principessa Leila, condotta prigioniera sulla stazione: se lei non riveler\u00e0 la posizione della base da cui l'attacco alla flotta imperiale ha avuto luogo, lui impartir\u00e0 l'ordine di distruggere il pianeta Alderaan, nel cui sistema sono gi\u00e0 giunti da poche ore. Leila rivela cos\u00ec la notizia (poi rivelatasi falsa) secondo cui la base \u00e8 sul pianeta Dantooine, situato nell'Orlo Esterno della Galassia (dove in realt\u00e0 si trovano le rovine di una base abbandonata da tempo). Tarkin, con efferata spietatezza, impartisce ugualmente l'ordine di distruggere Alderaan, dato che Dantooine \u00e8 troppo lontano perch\u00e9 la notizia della sua distruzione possa seminare il terrore tra i ribelli.\nSubito dopo la distruzione del pianeta, il \"Millennium Falcon\" raggiunge il campo di asteroidi da essa creato, venendo catturato con un raggio traente dalla \"Morte Nera\". La nave viene condotta in un hangar e per evitare di essere scoperti Obi-Wan, Luke, Ian, Chewbecca e i droidi si nascondono nei compartimenti segreti della nave usati per il contrabbando. Mentre il Maestro Jedi \u00e8 impegnato a disattivare il generatore del raggio traente al fine di consentire la fuga al \"Falcon\", Luke e Ian scoprono che la Principessa Leila \u00e8 prigioniera in una cella a bordo della nave. Travestitisi da assaltatori imperiali e fingendo di dover trasferire un prigioniero (Chewbecca), si dirigono nell'area di detenzione. I tre si ritrovano a combattere contro i soldati di guardia nella sala comunicazioni che non credono alla confusa spiegazione data da Ian Solo. Ian cerca di dialogare con la sala controllo, messa in allarme dagli spari, ma alla fine, non sapendo che dire, spara al comunicatore pronunciando la celebre frase: \"conversazione noiosa comunque\". Poco dopo Luke trova Leila e riescono a liberarla per poi essere intrappolati in una fossa con dei rifiuti (in cui si sono gettati per sfuggire ai soldati intervenuti per catturarli), perseguitati da un mostro tentacolare (una Dianoga). I quattro sembrano essere spacciati per via della pressa per lo schiacciamento dei rifiuti della fossa che si attiva e che viene bloccata da C1-P8 che riesce a forzare il computer che controlla i sistemi di bordo della \"Morte Nera\". I tre ne escono indenni, ma raggiunti dai soldati imperiali devono dividersi. Luke e Leila si ritrovano rinchiusi dietro una porta (poich\u00e9 dietro di essa si trova una truppa imperiale) con di fronte un pozzo di servizio che porta direttamente al centro della \"Morte Nera\". Luke uccide alcuni soldati alla porta di fronte per poi raggiungerla con un rampino prima che la porta si riapra. Ian e Chewbecca si trovano inseguiti da una truppa imperiale da loro attirata per far scappare Luke e Leila.\nIntanto, per la prima volta dopo molti anni, Obi-Wan e Dart Fener si incontrano nuovamente, affrontandosi in un duello nel quale il vecchio maestro soccombe (per consentire a Luke e gli altri di fuggire), scomparendo dinanzi ai suoi occhi per divenire un tutt'uno con la Forza, lasciando solo la sua spada laser e la sua tunica sul pavimento. Luke vede la scena e, disperato per la perdita del Maestro, uccide alcuni dei soldati imperiali che assistevano allo scontro, ma inizia a percepire la voce di Obi-Wan che gli dice di correre verso il \"Falcon\" per fuggire.\nIan, Luke, Leila, Chewbecca, C1-P8 e D-3BO fuggono a bordo del \"Millennium Falcon\" dopo aver affrontato alcuni caccia imperiali, ma sono coscienti di essere stati lasciati andare perch\u00e9 l'Impero possa identificare una base da attaccare. Giunti sulla quarta luna del pianeta Yavin, si riuniscono agli altri soldati ribelli e si preparano ad attaccare la \"Morte Nera\", il cui reattore principale \u00e8 abbastanza poco protetto da poter essere distrutto in un'azione audace di un piccolo caccia, causando una reazione a catena che far\u00e0 esplodere l'intera stazione spaziale. Appena la \"Morte Nera\" giunge presso il sistema del pianeta, viene attaccata dai piloti ribelli a bordo dei loro caccia stellari Ala-X e Ala-Y che, abbastanza piccoli per sfuggire ai turbolaser e alle doppie torrette incorporate della \"Morte Nera\", vengono abbattuti dalle pattuglie di caccia stellari TIE comandate personalmente da Dart Fener; tra le vittime figura anche Biggs Darklighter, amico d'infanzia di Luke. Ora quest'ultimo, tra i pochi piloti ribelli superstiti, \u00e8 l'unico pilota che si trovi nella condizione di attaccare il reattore. Nel corso di una disperata corsa nel canalone equatoriale della \"Morte Nera\" il suo caccia viene individuato da Dart Fener che decide di intervenire personalmente.\nLuke all'ultimo momento ode la voce del defunto Obi-Wan che lo convince ad attaccare usando come guida solo la Forza e non il computer d'attacco dell'astronave. Fener capisce che la Forza \u00e8 potente nel ragazzo, ma un istante prima che possa abbattere il caccia di Luke, il suo TIE viene danneggiato dal \"Millennium Falcon\" pilotato da Ian Solo, ritornato ad aiutare l'amico. Fener perde il controllo della sua navicella, che va alla deriva nello spazio. Luke pu\u00f2 fare fuoco e i suoi siluri finiscono direttamente nel reattore innescando una reazione a catena: la \"Morte Nera\" esplode nel momento in cui sta per fare fuoco sulla quarta luna di Yavin. Delle forze Imperiali che ospitava si salva solo Dart Fener, che con il suo caccia sfugge nell'oscurit\u00e0 dello spazio. Tornati sulla quarta luna di Yavin, i ribelli celebrano la vittoria con Leila che premia Luke e Ian con una medaglia per il loro coraggio, mentre C1-P8 (danneggiato durante la battaglia di Yavin) viene completamente riparato.\nAnche se hanno ottenuto una vittoria importante, la battaglia dei ribelli contro il potente e temuto Impero \u00e8 appena cominciata.\nProduzione.\nLa genesi.\nL'idea di creare \"Star Wars\" nacque gi\u00e0 dal 1971 quando ultim\u00f2 i lavori del suo film \"L'uomo che fugg\u00ec dal futuro\", anche questo un film di fantascienza ma dai toni pi\u00f9 cupi, per questo ebbe in mente una storia pi\u00f9 ottimistica. Diversi elementi riguardanti gli eventi antecedenti alla produzione di \"Guerre stellari\" sono sempre rimasti nell'ombra, per volere del creatore George Lucas, convinto che tale scelta avrebbe potuto arricchire l'aura di mistero che ha sempre aleggiato sul film. Una delle teorie pi\u00f9 accreditate al riguardo era quella secondo cui Lucas avrebbe voluto rilanciare il genere \"space opera\", creando un miscuglio tra cinema, televisione e fumetti, prendendo ispirazione da \"Flash Gordon\", un popolare fumetto degli Anni cinquanta, di cui Lucas era un appassionato lettore da giovane. Il suo primo film per la Warner Bros., \"L'uomo che fugg\u00ec dal futuro\", realizzato insieme all'amico Francis Ford Coppola agli American Zoetrope nel 1971, fu seguito da \"American Graffiti\" nel 1973, in cui Lucas volle ripercorrere la sua adolescenza in una cittadina della California attraverso gli occhi di un giovane ragazzo americano.\nNel maggio del 1973, durante il Festival di Cannes, dopo aver fatto proiettare fuori concorso la \"premi\u00e8re\" di \"L'uomo che fugg\u00ec dal futuro\", la United Artists offr\u00ec a Lucas un contratto che gli avrebbe garantito un sostegno finanziario per il suo prossimo film, un'opera totalmente incentrata sulle avventure di \"Flash Gordon\", ancora in fase di sviluppo e senza la stesura definitiva. Nello stesso anno, tuttavia, rinunci\u00f2 all'idea di acquistare i diritti dell'omonimo serial cinematografico \"Flash Gordon\" del 1936. Il regista avrebbe reso le sue motivazioni di dominio pubblico solo in un'intervista per il \"TIME\" nel 1999:\nDopo aver cercato invano di acquisire i diritti per il film di \"Flash Gordon\", Lucas venne accompagnato dall'amico Francis Ford Coppola all'entrata dell'MGM Tower, sede della celebre Metro-Goldwyn-Mayer, per mostrare ai direttori il copione di \"American Graffiti\". L'esito non fu positivo, e con esso Lucas vide dissolversi le sue possibilit\u00e0 di diventare un artista affermato. Assieme ad \"American Graffiti\", il regista aveva portato con s\u00e9 anche un altro sunto, che per\u00f2 reputava non abbastanza convincente, e che perci\u00f2 aveva represso nella sua vasta libreria di film scartati. Si trattava di \"The Star Wars\", una raccolta di 14 pagine, scritta insieme all'amico e partner produttivo Gary Kurtz e finita il 25 maggio 1973 allo Skywalker Ranch, il ranch cinematografico personale di Lucas, situato sulle colline di Nicasio, nella Contea di Marin, California. Dopo aver trascorso i successivi due anni per la lavorazione ad \"American Graffiti\" (che nel frattempo era stato accettato dalla Universal Pictures), Lucas perse interesse verso \"The Star Wars\".\nIl processo di scrittura della sceneggiatura originale di \"The Star Wars\" ebbe origine nel gennaio del 1973. Nel corso di tre anni, Lucas e Kurtz rimasero rinchiusi all'interno dello Skywalker Ranch per otto ore al giorno, cinque giorni a settimana. Durante questo travagliato periodo, Lucas avrebbe scartato diverse parti del trattamento, inclusi nomi di personaggi, droidi e pianeti, per poi inserirli alcuni decenni dopo nelle stesure finali della \"Trilogia Prequel\" (', ' e \"\"). Il 17 aprile 1973 il regista, non soddisfatto del lavoro svolto, a detta sua dalla trama troppo complessa, ricre\u00f2 a modo suo lo svolgimento del film, attingendo in particolar modo al \"jidaigeki\" \"La fortezza nascosta\" di Akira Kurosawa. Durante un'intervista svoltasi nel suo ranch nel 1977, Lucas spieg\u00f2:\nNel 1975, George Lucas pens\u00f2 che sarebbe stata una buona idea proporre il film (che durante il processo di rifinitura era stato mutato in \"Star Wars\") all'Universal Pictures, lo stesso studio che aveva deciso di finanziare \"American Graffiti\". Il presidente della Decca Records Lew Wasserman, tuttavia, non si mostr\u00f2 affatto interessato al genere, considerandolo \u00abalquanto strano\u00bb, mentre Lucas non si mostr\u00f2 sorpreso del rifiuto dell'Universal, dato che \u00abcome i miei film, sono sempre stato ostacolato ed etichettato strano dalle grandi \"major\" della New Hollywood\u00bb. Nel 1977, inoltre, spieg\u00f2 che lo scopo principale di \"Guerre stellari\" non era quello di proiettare il mondo in una realt\u00e0 distopica, ma di creare un connubio perfetto tra il fantasy e azione, molto pi\u00f9 vicino ai lavori dei fratelli Grimm che alla concezione comune della fantascienza. Nello stesso anno, il produttore Gary Kurtz aggiunse:\nSulla base di quanto prevedeva il trattamento scritto da Lucas, il budget avrebbe dovuto essere elevatissimo, dati i toni epico-drammatici descritti nel copione, le molte scene d'azione e le battaglie tra i veicoli spaziali. La Lucasfilm part\u00ec da un budget iniziale compreso tra gli otto e i dieci milioni (entrambe cifre ben al di sotto rispetto agli standard hollywoodiani), salito poi a undici milioni per coprire i costi della costruzione dei modellini e pagare le tasse richieste per girare le sequenze del primo atto. Lucas riusc\u00ec a persuadere Alan Ladd, Jr., capo della 20th Century Fox, a fornirgli il benestare per la realizzazione del progetto poich\u00e9, come detto dallo stesso Ladd, \u00abmi fidavo di George, ma non mi fidavo del film\u00bb. George Lucas ottenne cos\u00ec un compenso di centocinquanta mila dollari per scrivere e dirigere il film che, ora, per la prima volta, sarebbe diventato realt\u00e0.\nSceneggiatura.\nIl processo di scrittura della stesura iniziale di \"Guerre stellari\" ebbe una lunga evoluzione, sviluppatasi a partire dal gennaio 1973 e conclusasi a met\u00e0 delle riprese del film. Nel maggio del 1974, Lucas complet\u00f2 la prima bozza di sceneggiatura approssimativa, terminata solo dopo continui cambiamenti e rimaneggiamenti, soprattutto in direzione dello sviluppo dei personaggi. Durante la scrittura, Lucas, si rese conto che la storia tracciata era troppo lunga per poter essere coperta in un unico film, e decise cos\u00ec di rendere il lungometraggio l'episodio introduttivo di una saga pi\u00f9 ampia, che sarebbe potuta essere raccontata in due sequel, se il primo avesse avuto successo.\nAll'epoca della terza stesura della sceneggiatura, Lucas aveva negoziato un contratto che gli accordava i diritti per la realizzazione di due sequel. Decise allora di dedicare del tempo per sviluppare una trama di fondo pi\u00f9 elaborata, che avrebbe facilitato il processo di scrittura dei film seguenti. Mentre scriveva \"L'Impero colpisce ancora\", Lucas trasform\u00f2 il cattivo Dart Fener nel padre dell'eroe Luke Skywalker, e svilupp\u00f2 un retroscena in cui Fener un tempo era un Cavaliere Jedi con il nome di Anakin Skywalker, un potente guerriero che era stato sedotto dal Lato Oscuro della Forza. Con questa struttura in mente, Lucas inquadr\u00f2 allora le prime due parti della seconda trilogia della saga, rinumerando \"L'Impero colpisce ancora\" da secondo a quinto episodio.\nQuando George Lucas decise di rendere una Galassia fittizia l'ambientazione completa per l'intera saga, questi si occup\u00f2 di rappresentare il tutto nella maniera pi\u00f9 scientificamente corretta, facendosi procurare da Gary Kurtz alcuni libri incentrati sulle leggi della fisica e sulle teorie formulate da Albert Einstein. Come raccontato poi dallo stesso Kurtz, \u00abper rimanere concentrati\u00bb, tra una pausa e l'altra i due passavano i loro pomeriggi guardando documentari sull'astronomia registrati su VHS allo Skywalker Ranch. Il nucleo delle vicende narrate nell\"'Episodio IV\" avrebbe avuto origine dalla storia di un maestro Jedi e di suo figlio, percorrendo tutta la sua formazione fino al raggiungimento del titolo di Cavaliere sotto la guida da parte di un amico del padre. Il regista complet\u00f2 la seconda versione di \"Guerre Stellari\", nel gennaio 1975 in maniera autonoma, e questa fu la prima delle cinque a introdurre il personaggio di Luke Skywalker, un ragazzo che durante la sua ascesa verso il controllo del proprio destino trova un potente alleato nella Forza, un'energia mistica che guida il cuore degli Jedi. Il sunto, nonostante presentasse molti pi\u00f9 dettagli e scene d'azione rispetto al precedente, differenziava dalla versione definitiva sotto vari aspetti. Ad esempio, Luke ha numerosi fratelli, e la figura di suo padre viene solo lievemente accennata verso il finale.\nNella parte centrale del film, sarebbe stato introdotto anche il potere del Lato Oscuro della Forza e degli effetti che pu\u00f2 portare sulle menti pi\u00f9 deboli e fragili, questo sotto forma di \"playback\": un episodio in cui un giovane apprendista Jedi sarebbe passato al Lato Oscuro, e addestrato dai Sith avrebbe assunto le sembianze dell'antagonista di tutta la saga. Su consiglio dell'amico Martin Scorsese, Lucas assunse il \"conceptual designer\" Ralph McQuarrie per creare alcuni schizzi tratti dalle scene pi\u00f9 salienti del film. Molti di questi, scaturiti semplicemente da alcune idee di McQuarrie, colpirono Lucas al punto di spingerlo ad aggiungere tali sequenze alla trama gi\u00e0 scritta.\nIl 1\u00ba agosto 1975, \"The Star Wars\" si tramut\u00f2 in \"The Star Wars: From the Adventures of Luke Starkiller\", il quale si sarebbe distinto dalla versione originale solo per alcune caratteristiche dei personaggi dal punto di vista psicologico. Il 1\u00ba agosto 1976, esattamente cinque mesi dopo, la trama fu completata e riscritta, sotto il nome di \"The Adventures of Luke Starkiller as taken from the Journal of the Whills, Saga I: The Star Wars\". George Lucas venne aiutato dagli amici Gloria Katz e Willard Huyck per la revisione del lavoro, in modo tale da disporre di diversi pareri prima di dare il via alle riprese. Il 27 agosto 1976, la 20th Century Fox rese ufficiale la sua scelta di produrre il film, con un budget fissato a $8,250,000. Il successo riscosso in quell'anno da \"American Graffiti\", inoltre, risan\u00f2 le disponibilit\u00e0 economiche della LucasFilm. Il 2 settembre, il regista decise di stringere un accordo con i boss degli Studios: Lucas avrebbe recepito meno soldi per la direzione della pellicola, a patto che gli fossero lasciati i diritti sugli eventuali \"sequel\" e il 60% del merchandise (una percentuale arrivata a 100 nei mesi successivi). I produttori accettarono l'offerta, ancora incuranti del potenziale che aveva il film.\nIl titolo.\nIl film fu inizialmente rilasciato con il semplice titolo \"Star Wars\", reso in italiano come \"Guerre stellari\". Nemmeno nella celebre sequenza iniziale era presente il sottotitolo \"Episode IV - A New Hope.\" Quando per\u00f2 George Lucas inizi\u00f2 a scrivere \"The Empire Strikes Back\" e inser\u00ec il celeberrimo colpo di scena secondo cui Luke Skywalker \u00e8 figlio di Dart Fener, si rese conto di avere tra le mani una storia troppo complessa perch\u00e9 potesse risolversi cos\u00ec semplicemente, perci\u00f2 decise di trasformare retroattivamente \"Star Wars\" nel quarto episodio della saga, e di conseguenza si trov\u00f2 a lavorare non pi\u00f9 sul secondo, ma sul quinto episodio. Nel maggio 1980, infatti, il film debutt\u00f2 nei cinema, e la sequenza di apertura mostr\u00f2 per la prima volta il sottotitolo con il numero romano (\"Episode V\") e l'effettivo titolo del film (\"The Empire Strikes Back\"), generando sgomento nel pubblico. George Lucas comment\u00f2 cos\u00ec:\nCon la nuova numerazione \"sdoganata\", a questo punto, Lucas fu libero di recuperare l'idea iniziale e, in occasione della nuova \"release\" di \"Guerre stellari\" dell'aprile 1981 (quasi un anno dopo l'uscita de \"L'impero colpisce ancora\"), al primo film fu definitivamente assegnato il sottotitolo che lo identificava come quarto episodio (\"Episode IV\"), \"Star Wars\" divenne il titolo della saga e il film fu chiamato \"A New Hope\" (reso in italiano come \"Una nuova speranza\").\nNel 2014, il produttore Gary Kurtz afferm\u00f2 di aver proposto di sottotitolare \"Star Wars\" con un numero come III, IV, V, in modo da stupire il pubblico, ma che la Fox rifiut\u00f2 l'idea:\nNel 2016, infine, Mark Hamill partecip\u00f2 a un \"Q&amp;A\" in cui rivel\u00f2 di aver chiesto a George Lucas, ai tempi, il perch\u00e9 di questa scelta, e che Lucas rispose:\nRiprese.\nNel 1975, George Lucas fond\u00f2 l'Industrial Light &amp; Magic, dopo aver scoperto che il settore della 20th Century Fox dedicato agli effetti visivi era stato fatto smantellare. L'ILM inizi\u00f2 dunque il proprio lavoro all'interno di un vecchio capannone industriale a Van Nuys, Los Angeles. Lucas era desideroso di offrire al pubblico emozioni mai provate prima, attraverso degli effetti speciali rivoluzionari in grado di colpire lo spettatore e introdurlo nell'universo immaginario di \"Guerre stellari\". Il regista contatt\u00f2 quindi Douglas Trumbull, famoso per il suo lavoro in ' di Stanley Kubrick del 1968. Il tecnico rifiut\u00f2 l'offerta di Lucas, ma gli segnal\u00f2 la disponibilit\u00e0 del suo assistente, John Dykstra. Per il film, Dykstra mise a punto un innovato sistema di ripresa a computer grafica, il primo nella storia del cinema: il \"Dystraflex\". Tale tecnica consisteva in cineprese VistaVision a circuiti integrati TTL a basso costo, in grado di compiere sette assi di ripresa interamente controllati dal computer, che vennero sfruttati per buona parte delle sequenze con le riprese pi\u00f9 innovative del film. I modelli delle astronavi (tra cui la \"Morte Nera\", il \"Millennium Falcon\" e gli X-wing) vennero creati in base ai disegni di Joe Johnston colorati da Ralph McQuarrie, il quale diede forma a personaggi come Dart Fener, Chewbecca, C1-P8 e D-3BO. Lucas abbandon\u00f2 quella che fino ad allora era stata la concezione di fantascienza, creando un universo \"vecchio\", con oggetti, edifici, armi e astronavi appunto vecchi e rovinati dall'uso.\nIl regista cerc\u00f2 sempre di creare una realt\u00e0 coesiva all'interno della pellicola. Tuttavia, al fine di dare al film un tocco favolistico, dovette fondere in un'unica opera visiva diversi elementi fiabeschi con vari accenni alla concezione ordinaria dell'ignoto. Il design di \"Guerre stellari\" venne realizzato sulla base dei lavori di Gregg Toland, caratterizzati da una precisa profondit\u00e0 di campo e da un intenso utilizzo dell'illuminazione per aumentare la saturazione cromatica degli oggetti di scena. Venne cos\u00ec fuori un risultato completamente nuovo agli occhi del pubblico, il tutto curato dal fotografo Gilbert Taylor. Lucas, in origine, era interessato a coinvolgere nel progetto Geoffrey Unsworth, fresco vincitore del Premio Oscar alla miglior fotografia nel 1973 per \"Cabaret\" e direttore della fotografia di \"2001: Odissea nello spazio\". Unsworth dimostr\u00f2 subito il suo interesse nei confronti dello stile del film, ma dovette declinare l'offerta per via del sovrapporsi delle riprese di \"Guerre stellari\" con quelle di \"Nina\" di Vincente Minnelli. Lucas trascorse le seguenti due settimane alla ricerca di un tecnico che fosse all'altezza dell'esperienza di Unsworth. Alla fine, decise di scegliere Taylor dopo aver preso visione di \"\" e \"Tutti per uno\", capolavori immortali di Stanley Kubrick e Richard Lester. Gilbert Taylor aveva trascorso i suoi ultimi anni a perfezionare le proprie tecniche di lavoro e a rimanere a passo coi tempi, in modo da proporre sempre nuovi metodi di fotografia. Quindi, appena venne chiamato in causa da Lucas, gli si present\u00f2 l'occasione di poter partecipare a un film di rilievo. Durante la travagliata fase di scrittura per la sceneggiatura del film, il produttore Gary Kurtz aiut\u00f2 a inquadrare con precisione gli elementi mitici e spirituali della trama, avendo studiato a lungo scienza delle religioni ed essendo stato educato secondo i principi della fede mormone.\nLe riprese del film iniziarono il 22 marzo 1976 a Matmata, in Tunisia. In principio, Lucas desiderava che Tatooine, luogo di nascita di Luke Skywalker, fosse dipinto come un pianeta rigoglioso, ricco di una vasta biodiversit\u00e0 e ricoperto da foreste lussureggianti. Per questo motivo, la Lucasfilm pag\u00f2 di tasca propria un volo per Gary Kurtz sull'isola di Boracay, nelle Filippine. A causa per\u00f2 delle allergie di cui soffriva, la troupe fu costretta a mutare l'immagine di Tatooine, ora concepito come un ambiente sterile, privo di qualsiasi forma di vita e con vegetazione rada. Kurtz, quindi, per sua volont\u00e0, intraprese numerosi viaggi in giro per il mondo, alla ricerca della \u00ablocation perfetta\u00bb. Il produttore girovag\u00f2 per tutto il Grand Canyon, organizz\u00f2 spedizioni lungo tutti i deserti del Medio Oriente e sulla Catena dell'Atlante, fino a che non giunse in Tunisia, dove rimase abbagliato dalla purezza del paesaggio, dall'aspetto lunare e immacolato, una striscia di terra mai toccata prima dall'uomo. Le riprese ebbero dunque inizio a Matmata, un villaggio berbero situato alle porte del deserto del Sahara. Alcune delle abitazioni troglodite, quasi interamente ubicate nel sottosuolo, vennero acquistate dalla LucasFilm e unite fra loro, fino a formare un vero e proprio impianto cinematografico, con apposite camere per gli attori, tecnici e zone di servizio. George Lucas convinse addirittura Mark Hamill e Alec Guinness a dormire e vivere per alcuni giorni all'interno dei vari alloggi, in modo che entrassero nella parte in maniera completamente genuina. Le riprese si spostarono in seguito pi\u00f9 a sud, a Chott el-Djerid, e presso le dune di sabbia di Nefta. La scena d'attacco dei Tusken e della cattura dei droidi da parte dei jawa venne girata nella Valle della Morte, in California.\nQuando le riprese iniziarono nel deserto tunisino, Lucas e il resto del cast dovettero affrontare diversi tipi di problemi. Il 15 marzo 1976 la produzione, composta da 130 persone, atterr\u00f2 all'Aeroporto di Gerba-Zarsis, e da l\u00ec si trasfer\u00ec nella piccola citt\u00e0 di Tozeur in auto prima dell'alba, quando, secondo un resoconto pubblicato sul sito ufficiale di \"Guerre stellari\", \u00abper i guidatori fu difficile distinguere dal resto della strada i berberi, che indossavano vestiti scuri\u00bb. Arrivati a Tozeur le cose non migliorarono: l'hotel pi\u00f9 grande della citt\u00e0 era temporaneamente chiuso e gli altri hotel migliori erano occupati dalla produzione della miniserie televisiva italiana \"Ges\u00f9 di Nazareth\", di Franco Zeffirelli. Di conseguenza, gli attori e la produzione di \"Guerre stellari\" dovettero dormire stipati in alberghi scadenti. Gary Kurtz ha ricordato che fortunatamente le riprese durarono due settimane, perch\u00e9 \u00abse fossero durate due o tre mesi, ci sarebbe stata una ribellione\u00bb.\nIl primo giorno ufficiale di riprese, il 22 marzo 1976, fu problematico almeno quanto l'arrivo in Tunisia. L'inizio ufficiale della giornata era programmato per le 6:30 del mattino: decisamente troppo presto per Anthony Daniels, che aveva dormito pochissimo la notte prima, e il cui umore non era certo migliorato dopo aver passato due ore a indossare il costume. Eppure resistette tutto il giorno nonostante il costume da D-3BO fosse troppo stretto e gli facesse male ogni qualvolta doveva muoversi. La fretta di iniziare a girare caus\u00f2 parecchi problemi quel giorno, specialmente coi droidi. La produzione scopr\u00ec che le batterie che avevano messo dentro ai robot duravano troppo poco ed erano difficili da sostituire. La terza \"gamba\" di C1-P8, inoltre, non veniva fuori dalla struttura metallica, in qualsiasi modo provassero. Un altro problema era che i droidi non rispondevano sempre correttamente ai comandi a distanza, cosa che li faceva andare dappertutto senza fermarsi quando dovevano farlo. R5-D4, il droide rosso che lo zio di Luke compra prima di C1-P8, aveva poi un problema particolare: la produzione scopr\u00ec che la \"testa\", che secondo il copione doveva saltare in aria per simulare un guasto, era anche la sezione dove si trovava il meccanismo che faceva controllare a distanza i suoi movimenti. E quindi non si poteva pi\u00f9 farla saltare in aria. Ancora piuttosto tranquilli, Lucas e il suo staff aggirarono il problema muovendo R5-D4 con una corda, cos\u00ec che non fosse pi\u00f9 necessario farlo muovere da solo (Lucas sapeva gi\u00e0 che avrebbe dovuto fare tanti piccoli tagli per nascondere i movimenti involontari dei droidi). La giornata fin\u00ec alle 19:20, dopo che fu girata la scena in cui Luke e D-3BO escono dalla casa di Luke per cercare con un binocolo C1-P8, scappato per andare alla ricerca di Obi-Wan Kenobi. A causa del cattivo tempo, l'iconica scena in cui Luke guarda i due Soli di Tatooine era stata posticipata di una settimana. Il cattivo tempo del primo giorno fu una specie di avvisaglia della tempesta che in seguito avrebbe semi-distrutto il set. Nel secondo giorno di riprese, infatti, le cose peggiorarono decisamente. Nella Tunisia occidentale piovve d'inverno per la prima volta in cinquant'anni. Alcuni membri della produzione si presero la polmonite, altri la dissenteria, e dovettero rientrare in Europa. Il set venne distrutto: un camion che portava dei robot necessari per alcuni set prese fuoco. Una gru messa a disposizione dall'Esercito Nazionale per recuperare l'attrezzatura finita nel fango in seguito alle piogge, cadde a sua volta nel fango.\nIl 25 maggio 1977, l'attore Alec Guinness (l'unico gi\u00e0 famoso prima del successo di \"Guerre stellari\") scrisse e invi\u00f2 una lettera all'amica Anne Kaufmann, in cui si lamentava per il modo in cui veniva trattato sul set:\nDopo aver finito di girare le scene d'apertura in Tunisia, la produzione si trasfer\u00ec presso gli Elstree Studios a Borehamwood, nell'Hertfordshire, in Inghilterra, uno studio cinematografico noto per i suoi set enormi. Le riprese proseguirono tra mille altri problemi, tra cui i litigi tra Lucas e Gilbert Taylor - il quale veniva definito da Kurtz \u00abUno della vecchia scuola, molto irascibile\u00bb, nuovi estenuanti calcoli per non aumentare a dismisura il budget e trovate ingegnose per risparmiare. Per tagliare sui costi di realizzazione degli effetti speciali e della costruzione delle astronavi - che comunque occuparono circa $3,9 milioni del budget complessivo di $11 milioni - il modello in scala 1:1 del \"Millennium Falcon\" venne costruito solamente a met\u00e0: quella anteriore, che si vede in alcune scene del film, come la fuga dal porto spaziale di Tatooine. E dato che il modello era troppo grande per poter essere spostato, per utilizzarlo in scene diverse la produzione scelse di smontare e rimontare il set attorno a seconda delle esigenze.\nUno degli inconvenienti pi\u00f9 fastidiosi per il cast e la produzione, nei giorni delle riprese a Londra, ci furono le continue prese in giro e lo scetticismo generale dei tecnici britannici che lavoravano al film. Pat Carr, il responsabile della produzione di \"Guerre stellari\", intervistato da Chris Taylor per il libro \"How Star Wars Conquered The Universe\", ha ricordato che \u00abL'80% della produzione pensava che il film fosse una montagna di stupidaggini, e lo faceva notare\u00bb. Un lungo articolo del \"Daily Telegraph\" precisa che \u00abQuasi tutto il personale extra-impiegato per girare \"Una nuova speranza\" credeva che il film sarebbe stato un flop, e insultava apertamente gli attori mentre giravano per il set\u00bb. Sembra che i tecnici che lavoravano a \"Guerre stellari\" pensassero veramente che stessero lavorando ad un film di serie B, e pertanto si prendessero diverse libert\u00e0. Mark Hamill, l'attore che interpreta Luke Skywalker, ha ricordato per esempio che alcuni tecnici trovarono \u00abSpassosissimo\u00bb il fatto che a un certo punto su un copione il nome di Obi-Wan Kenobi fosse stato trascritto per errore Obi-Wan-Ki (\"wank\" in inglese significa \"masturbarsi\"). Il \"Daily Telegraph\" racconta inoltre di come l'atteggiamento generale del personale tecnico non fosse molto collaborativo:\nLa maggior parte dei membri dello staff e gli attori lo consideravano un film per bambini: lo stesso Kenny Baker confess\u00f2 pi\u00f9 tardi di aver pensato che il film potesse essere un fallimento. Harrison Ford lo defin\u00ec come un film \u00abstrano, misterioso, con una principessa con delle strane crocchie di capelli e con un gigante vestito da scimmia di nome Chewbecca\u00bb. L'attore critic\u00f2 molto anche i dialoghi dei personaggi, dicendo a Lucas: \u00abPuoi mettere questa merda nei copioni, George, ma sono sicuro che tu non riusciresti mai a parlare cos\u00ec\u00bb, e detto cos\u00ec, lo costrinse a recitare alcune battute del personaggio di Ian Solo. Il processo di produzione divenne cos\u00ec incredibilmente stressante per George Lucas: divenne molto timido, scontroso e poco loquace. Molti membri dell'\u00e9quipe iniziarono a ridere e a scherzare su quanto fosse depresso, tanto che a un certo punto egli ebbe un infarto e i medici gli diagnosticarono un'ipertensione e un esaurimento nervoso dovuto a uno stress eccessivo. Nel complesso, la troupe impieg\u00f2 14 settimane e mezzo per poter completare le riprese della \"Morte Nera\" e gli interni delle astronavi agli Elstree Studios e ai Pinewood Film Studios.\nNel giugno del 1976 Lucas era ancora impegnato nelle riprese della battaglia di Yavin tra gli X-wing e le Truppe d'Assalto Imperiali della \"Morte Nera\" a Londra. Durante una pausa, il regista si imbatt\u00e9 in un'agenzia di viaggi con in vetrina esposto un opuscolo con stampata l'immagine di una foresta tropicale, tra cui spiccavano imponenti piramidi. Gary Kurtz si inform\u00f2, e scopr\u00ec che si trattava di Tikal, un immenso complesso archeologico, residuo di un'antica citt\u00e0 Maya situata nel dipartimento di Pet\u00e9n, in Guatemala. Lucas pens\u00f2 che sarebbe stato perfetto come location per Yavin IV, conosciuta come base militare dell'Alleanza Ribelle, e per questo invi\u00f2 parte del suo staff a Tikal nel marzo 1977. L'\u00e9quipe, tuttavia, era talmente stanca a causa del tanto lavoro svolto e svogliata nel girare le scene finali della pellicola, che decise addirittura di pagare con sei bottiglie di birra alcuni passanti per convincerli a tenere d'occhio l'attrezzatura e le telecamere. Le riprese in Guatemala durarono dal 22 marzo al 16 luglio 1976, giorno che segn\u00f2 la conclusione ufficiale del processo di produzione del film.\nTrucco.\nIl trucco con cui sono stati creati i dettagli degli alieni presenti nel film \u00e8 stato curato interamente dall'artista inglese Stuart Freeborn. La sua collaborazione con George Lucas, oltre a fruttargli un Saturn Award nel 1978, sanc\u00ec un lungo sodalizio con l'intera trilogia originale destinata a durare fino al 1983.\nA Freeborn fu affidato in primo luogo il compito di finalizzare l'aspetto estetico di Chewbecca sulla base delle storyboard di Ralph McQuarrie: progett\u00f2 la sua forma affinch\u00e9 assumesse l'aspetto di una grossa scimmia, simile a quelle da lui realizzate in \"\" durante la celeberrima scena del monolito, ma cestin\u00f2 l'idea poich\u00e9 Lucas voleva creare un animale del tutto originale, che non desse punti di vista allo spettatore. Il truccatore realizz\u00f2 quindi prima il busto con l'aiuto di una base di terracotta e argilla, per poi idealizzare la struttura corporea fittamente ricoperta di peli. A lui si deve la realizzazione della maggior parte delle creature che affollano la cantina di Mos Eisley, i cui particolari furono parzialmente ispirati da alcune specie di pesci presenti su un libro di biologia marina conservato dal curatore degli effetti sonori Ben Burtt. La concezione di Yoda ne \"Il ritorno dello Jedi\", tuttavia, rimase uno dei suoi capolavori assoluti e al quale Freeborn leg\u00f2 la sua notoriet\u00e0 nel tempo.\nEffetti sonori.\nGli effetti sonori del film furono curati da Ben Burtt, all'epoca annoverato fra i migliori progettisti del suono in attivit\u00e0. Si trattava di un periodo caratterizzato dalla continuazione dell'attivit\u00e0 della New Wave, nonch\u00e9 da nuove sperimentazioni in campo fantascientifico, di cui \"Guerre stellari\" era indicato come il capostipite assoluto; perci\u00f2, l'impiego di nuove tecniche visive da parte dell'ILM mosse le industrie cinematografiche a evolvere i propri strumenti. Le sessioni di registrazione furono effettuate nello scantinato dello Skywalker Ranch: nel concreto, Ben Burtt registrava le varie sorgenti sonore utilizzando sistemi portatili a nastro, per poi elaborarli in un host software; ci\u00f2 che contraddistinse fu soprattutto la sua creativit\u00e0 nel trovare le fonti sonore pi\u00f9 bizzarre e disparate.\nUno dei suoni pi\u00f9 iconici, ovvero le spade laser, venne realizzato combinando il suono emesso da un vecchio proiettore con quello di un'interferenza di un televisore su un microfono non schermato; a sorprendere il pubblico fu soprattutto il cambio di frequenza derivato dal movimento dell'arma durante i combattimenti, in realt\u00e0 risultato dell'effetto Doppler scaturito dal suono indirizzato verso l'uscita di un altoparlante registrato poi con un microfono in movimento. Sebbene negli anni abbia subito diverse modifiche e migliorie, rimane la base con cui sono sonorizzate le spade anche nella \"Trilogia Sequel\". Il verso di Chewbecca fu ottenuto alterando principalmente i versi di un tricheco e di un orso, mentre per il fragore dei motori dei TIE egli utilizz\u00f2 l'elaborazione del barrito di un elefante combinato con il rumore di un'auto lanciata a tutta velocit\u00e0 su una strada bagnata; un ARP 2600 fu necessario per apportare alcune sfumature ai suoni di C1-P8. Il risultato pi\u00f9 inquietante e suggestivo fu quello accostato a Dart Fener, animato dallo stesso respiro di Burtt prodotto in un vecchio Dacor, regolatore abitualmente impiegato dai subacquei.\nSorse inoltre l'esigenza di doppiare alcuni personaggi del film, fra i tanti Dart Fener e D-3BO. Per l'antagonista della \"Trilogia\", il regista non volle mai ricorrere alla voce di David Prowse, il quale lo interpretava, poich\u00e9 temeva che il suo accento inglese tipico del West Country sarebbe stato troppo riconoscibile al pubblico; Orson Welles fu uno dei tanti che vennero scartati per prestare la propria voce al cattivo, fino a che Burtt non avanz\u00f2 l'idea di contattare James Earl Jones, attore statunitense noto per la sua voce bassa, profonda e autoritaria. Al provino al cui palio vi era interpretare D-3BO si presentarono 30 persone, tra le quali Stan Freberg, il cui trov\u00f2 per\u00f2 molto adatta quella di Anthony Daniels e propose al regista di lasciarla, in quanto l'accento tipicamente inglese, il modo di parlare e lo stile dell'attore rispecchiavano perfettamente il personaggio.\nBen Burtt, oltre a essere stato riconosciuto come creatore di effetti sonori innovativi e di pregevole fattura, era anche specializzato nella creazione dei fonemi relativi ai linguaggi delle varie creature e robot, la cui realizzazione richiedeva l'apporto dell'aspetto emozionale, che il pi\u00f9 delle volte fu estremamente difficile da ottenere in maniera puramente elettronica. Nel 1978 venne insignito del Premio Special Achievement, uno speciale riconoscimento attribuito agli artisti distintisi in un particolare aspetto del cinema moderno.\nCostumi.\nI costumi del film furono ideati da John Mollo, che avrebbe rivestito l'incarico di disegnatore anche in \"L'Impero colpisce ancora\" nel 1980. La collaborazione con Lucas gli valse una vittoria ai Premi Oscar nel 1978 nella categoria migliori costumi. In un'intervista, Mollo ha riferito che originariamente non era destinato a entrare nello staff tecnico di \"Guerre stellari\", ma fu convinto da un suo amico \u2014 artista anch'egli \u2014 ad accettare dopo che aveva dovuto rinunciare all'incarico per via di un suo coinvolgimento in un altro film.\nSulla base degli studi conseguiti dal progettista Ralph McQuarrie, grande appassionato e conoscitore delle culture orientali, Mollo progett\u00f2 tutti i costumi in modo tale che essi potessero idealizzare il livello di rango dei relativi personaggi, e che nello stesso tempo riflettessero la loro interiorit\u00e0 e i sentimenti. Le vesti dei Cavalieri Jedi furono realizzate sul modello dei costumi relativi agli ordini gerarchici dei samurai: per questo vennero utilizzati diversi strati sovrapposti di seta bianca, richiamati da due fasce che dalle spalle arrivano fin sopra le ginocchia, con un taglio a kimono mostrante la tela grezza. Il tutto fu successivamente ricoperto da una tunica scura, progettata in modo tale da affibbiare alla figura dello Jedi un'idea di saggezza e spititualit\u00e0. Il mantello di Luke Skywalker, infine, assume un significato profondamente simbolico in quanto esso non riflette solo il suo ruolo, ma soprattutto il suo cammino interiore; conosciuto coi vestiti chiari dei coltivatori di Tatooine, gradualmente passer\u00e0 ad abiti sempre pi\u00f9 scuri in coincidenza del superamento delle tappe del suo cammino. Uno degli aneddoti pi\u00f9 curiosi riguardanti il candido vestito indossato da Carrie Fisher nel ruolo della Principessa Leila consisteva nel fatto che all'attrice fu proibito di indossare biancheria intima, ma solo diversi strati di nastro adesivo telato; ci\u00f2 perch\u00e9 Lucas esigeva che si rispettasse a tutti i costi la detta secondo la quale nello Spazio non si usasse alcun capo di abbigliamento.\nDart Fener \u00e8 invece stata la figura attorno la quale i disegnatori si sono soffermati maggiormente. La maschera di Fener fu progettata originariamente da Ralph McQuarrie come parte della tuta spaziale del cattivo e non destinata a far parte del costume regolare; il casco fu unito a pesanti placche rigide sovrapposte su una solida base di stoffa, ricalcante la struttura degli elmi tipici usati dai guerrieri nipponici durante il periodo degli Sh\u014dgun. La cromatura della corazza fu scelta da George Lucas per avvicinarla all'immagine occidentale del Cavaliere oscuro, mentre al centro del torace \u00e8 stata posizionata una piastra metallica regolante il sostentamento vitale di Fener, che si riferisce al parametro ebraico \"efod\". A questo proposito la Lucasfilm fece circolare un'immagine ravvicinata della piastra mostrante caratteri ebraici la cui traduzione pi\u00f9 accreditata, ma non accertata, sarebbe: \"\u00abLe sue azioni non saranno perdonate finch\u00e9 egli non lo meriter\u00e0\u00bb\", una profezia che condanna Fener a proseguire su un cammino forzato, la cui fine sopraggiunger\u00e0 solo con la sua morte.\nCome gi\u00e0 evidenziato nell'analisi degli abiti relativi ai personaggi, vi \u00e8 una forte simbologia anche nell'elaborazione estetica dell'Esercito Imperiale. Le armature degli Stormtrooper richiamano infatti in modo evidente le corazze medievali, composte da placche studiate per dare agli animatori la maggior mobilit\u00e0 possibile: in tal caso, al posto della cotta di maglia, \u00e8 stata studiata dai disegnatori una tuta aderente nera che distacca nettamente dal costume vero e proprio, rendendo i soldati impersonali. Si ha quindi un rovesciamento dell'iconografia del colore che vede contrapporsi le forze del Male pi\u00f9 chiare rispetto a quelle del Bene. Negli ufficiali imperiali, invece, trovano spazio diverse analogie con gli abiti dei gerarchi nazisti simbolo del \"Reich\", nonostante il taglio ordinato dell'uniforme ricordi pi\u00f9 il primo conflitto mondiale.\nNon mancarono tuttavia alcune problematiche che ostacolarono l'assegnazione dei vestiti di scena e della loro applicazione. Per la creazione dei bantha, enormi creature dotate di corna e densa pelliccia, sono stati presi in prestito due elefanti asiatici, Kenya e Mardji, da un parco a tema vicino a San Francisco, a cui sono stati montati i costumi sulla groppa che, tuttavia, recavano grandi problemi agli animali, sofferenti per il gran caldo; Peter Cushing, interprete del Governatore Tarkin, trovava doloroso indossare gli stivali forniti dalla produzione, e dopo aver discusso del problema con George Lucas, hanno deciso che le inquadrature dei piedi di Tarkin sarebbero stati limitati, consentendo all'attore di indossare delle pantofole. La pelliccia di Chewbecca, interpretato da Peter Mayhew, fu creato unicamente con capelli umani, particolare che spinse pi\u00f9 volte Mayhew a rinunciare al ruolo.\nI costumi e lo stile estetico di \"Guerre stellari\" fu riconosciuto fra i pi\u00f9 apprezzati e simbolici dell'intera storia del cinema, tanto da risvegliare una vasta schiera di fan e appassionati, portandoli spesso e volentieri a praticare il cosplay, dando vita in alcuni casi a vere e proprie associazioni, come la 501st Legion, composta da oltre 10 000 membri attivi in tutto il mondo.\nMontaggio.\nL'assemblaggio finale degli spezzoni derivati dalle riprese ai Pinewood Film Studios non soddisfaceva pienamente le aspettative di Lucas, che si trov\u00f2 costretto a licenziare il montatore inglese John Jympson dopo aver preso visione di un premontato privo dell'energia cinetica che aveva immaginato per la pellicola. Il regista decise allora di coinvolgere nel progetto la moglie Marcia Lucas, all'epoca una delle personalit\u00e0 tecniche prominenti, insieme a Walter Murch e John Milius, del movimento femminista della Nuova Hollywood in cui emersero molte donne in ruoli prestigiosi prima riservati esclusivamente agli uomini. Il materiale era ingestibile per una sola persona, cos\u00ec a Marcia vennero affiancati Richard Chew, direttore della fotografia de \"La conversazione\", e Nel dicembre del 1976 Marcia abbandon\u00f2 prematuramente il progetto per dedicarsi a un'opera \u00abpi\u00f9 artistica\u00bb, in quanto Martin Scorsese l'aveva invitata a sostituire il precedente curatore della fotografia di \"New York, New York\"; per via del suo stile di vita fatto di eccessi e svaghi di ogni genere, George fu titubante sull'influenza che Scorsese poteva avere sulla moglie, ma non si oppose alla decisione di Marcia e si focalizz\u00f2 unicamente sul concludere i lavori attinenti a \"Guerre stellari\".\nNumerose furono le scene tratte dal lavoro di Jympson progressivamente cancellate dal risultato finale. L\"'intro\", in seguito completamente rimodellata e sostituita con la celeberrima introduzione a scorrimento, prevedeva un lungo primo piano della \"Devastator\" di Dart Fener nel corso di una battaglia spaziale contro la Tantive IV, che si sarebbe dovuta ridurre (mediante l'utilizzo dello zoom digitale) a un semplice bagliore nel cielo di Tatooine, proprio sotto gli occhi di Luke Skywalker e del suo amico Biggs Darklighter. Inoltre, era stato stabilito che i titoli di testa sarebbero dovuti essere accompagnati dalle immagini ritraenti i singoli personaggi con accanto i rispettivi nomi e interpreti; la loro rimozione fu motivata da Chew dal fatto che la loro inclusione avrebbe potuto limitare l'immaginazione del grande pubblico in merito al filo conduttore della trama. Complessivamente, il 40% del materiale raccolto fu depennato dalla pellicola, con un totale di $12 milioni investiti e 254 sequenze rimosse in sei mesi.\nL'intenso contributo di Paul Hirsch, Richard Chew e Marcia Lucas all'innovativa estetica di \"Guerre stellari\" fu gratificato con l'assegnazione del Premio Oscar per il miglior montaggio nel 1978.\nMaking of.\nNel 1977 \u00e8 stato realizzato un making of del film.\nColonna sonora.\nSpronato dal suo grande amico Steven Spielberg \u2014 il quale era da poco rientrato dalle riprese di \"Incontri ravvicinati del terzo tipo\" \u2014 George Lucas decise di assumere come compositore delle colonne sonore del film il direttore d'orchestra John Williams, \nDal punto di vista minimalista, George Lucas ha sempre ritenuto e sostenuto che la natura cinematografica di \"Guerre stellari\" fosse quella di rappresentare visivamente mondi nuovi e sconosciuti; perci\u00f2, secondo la sua opinione, c'era bisogno di un'atmosfera musicale che creasse un perfetto connubio tra immagine e suono e che soprattutto desse delle sensazioni al pubblico in modo tale da farlo familiarizzare con la storia stessa. L'idea di Lucas per il film era quella di una partitura di carattere operistico, che amalgamasse diversi stili musicali, derivati principalmente dagli idiomi del Tardo Romanticismo di Richard Strauss e dei lavori di Erich Wolfgang Korngold e Max Steiner, autori musicali molto apprezzati da questi. Nel marzo del 1977 John Williams cominci\u00f2 a dirigere la London Symphony Orchestra, con un tempo di registrazione fissato a 20 giorni; il contenuto finale venne suddiviso in 16 tracce, distribuite con il titolo di \"Star Wars - Original Soundtrack\".\n tutte le tracce musicali sono state perfettamente predisposte per tutte le scene della pellicola, sia per le scene di battaglia nello Spazio, sia per quelle in cui si devono traspirare i sogni e le speranze dei protagonisti. Il tema musicale che accompagna i titoli a scorrimento veloce sull'apertura del film, \"A New Hope\", \u00e8 ritenuto uno dei \"leitmotiv\" pi\u00f9 celebri della storia del cinema, nonch\u00e9 uno dei migliori di tutti i tempi; \nDistribuzione.\nData di uscita.\nInizialmente solo 42 sale cinematografiche in tutti gli Stati Uniti accettarono di proiettare il film, che esord\u00ec il 25 maggio 1977, in occasione del week end del Memorial Day. La pellicola era ritenuta dalla Fox a rischio di flop e la sua proiezione venne posta come vincolo per avere anche L'altra faccia di mezzanotte (\"The Other Side of Midnight\", regia di Charles Jarrott dal romanzo omonimo di Sidney Sheldon), ritenuto invece il probabile film di successo dell'anno. Quando Guerre Stellari si rivel\u00f2 una pellicola di grande richiamo le sale salirono a 1750 e in alcune di queste rimase in cartellone per un anno.\nEdizioni home video.\nIl film usc\u00ec per la prima volta in home video italiano l'ottobre 1986, su distribuzione CBS/Fox - Panarecord. Quest'edizione contiene il film da copia cinematografica italiana: il missaggio audio, in Hi-Fi stereo, \u00e8 quello originale cinematografico e i titoli di coda e di testa, localizzati in italiano, rispettano il formato widescreen mentre per il resto del film viene conformato a 4:3. Una seconda edizione vhs viene pubblicata nel 1990 sempre dalla CBS/Fox - Panarecord, ed \u00e8 una copia della precedente. Nel 1991 esce per la prima volta in widescreen in un'edizione vhs della FoxVideo. In questa edizione i titoli di testa e coda provengono dalla pellicola 35mm Italiana e hanno l'audio velocizzato (conforme allo standard PAL) mentre il resto del film ha l'audio alla tonalit\u00e0 originale e le letterbox. Nel 1995 esce in versione rimasterizzata THX, sia widescreen sia Pan&amp;Scan. La versione widescreen ha i titoli di testa rifatti in digitale che richiamano quelli originali della pellicola Italiana. Il risultato \u00e8 di scarsa qualit\u00e0. Nel 1997 esce in edizione speciale sia in widescreen sia in Pan&amp;Scan. Si tratta di un riversamento della pellicola Italiana del 1997.\nIl 13 settembre 2011 il film \u00e8 uscito in Blu-ray Disc compreso nel cofanetto completo dell'esalogia o nell'edizione separata della trilogia originale.\nAccoglienza.\nIncasso.\n\"Guerre stellari\" fu distribuito a partire dal 25 maggio 1977, diventando uno dei film dal maggior incasso nella storia del cinema. Negli Stati Uniti debutt\u00f2 al botteghino in prima posizione nel weekend d'apertura, guadagnando 1\u00a0554\u00a0475 di dollari, con un ritmo tale da scavalcare in sei mesi \"Lo squalo\" in cima alla classifica dei film di maggior incasso di sempre negli Stati Uniti. Con un incasso domestico di oltre 307\u00a0000\u00a0000 di dollari divenne il primo film a superare la soglia dei 300 milioni di dollari. Nel 1982, grazie a una nuova ri-edizione, la pellicola raggiunse i 323\u00a0000\u00a0000 di dollari prima di essere superata dagli incassi di \"E.T. l'extra-terrestre\". Nel 1997, in concomitanza con l'uscita della \"Special Edition\" per il 20\u00ba anniversario dall'uscita nelle sale, ribad\u00ec il suo strepitoso successo, incassando altri 280 milioni di dollari nel mondo, venendo tuttavia sorpassato dal colossal \"Titanic\" di James Cameron nel 1998. A oggi \"Guerre stellari\" ha incassato $460\u00a0998\u00a0007 nei soli Stati Uniti d'America, e $336\u00a0901\u00a0993 nei mercati internazionali, per un incasso complessivo di $797\u00a0900\u00a0000, a fronte di un budget stimato intorno agli $11\u00a0000\u00a0000. Nel Nord America, tenendo conto del tasso d'inflazione, \"Guerre stellari\" rimane tutt'oggi il secondo film dal maggior incasso di sempre dopo \"Via col vento\" e il terzo a livello internazionale dietro \"Via col vento\" e \"Avatar\". \"Guerre stellari\" risulta inoltre essere il media franchise cinematografico di maggior successo di tutti i tempi, con $70 miliardi complessivi.\nIn Italia fu il film a ottenere il maggior incasso cinematografico del biennio 1977-1978 con \u20ac.\nCritica.\n\"Guerre stellari\" \u00e8 da sempre considerato una delle migliori pellicole mai realizzate, la prima a denudare un volto nascosto della \"New Hollywood\" degli anni settanta. Considerato una pietra miliare per la creazione di effetti speciali innovativi, all'uscita venne accolto con pareri contrastanti dalla critica specializzata. In un'intervista del 1977, lo storico critico del \"Chicago Sun-Times\" Roger Ebert descrisse \"Guerre stellari\" come un'\"esperienza extra-corporea\", comparando gli effetti speciali della pellicola a quelli di \"\". Vincent Canby del \"The New York Times\" lo defin\u00ec \u00abun film ricco di folk contemporaneo, con un debole per i costumi fumettistici\u00bb, arrivando addirittura a considerarlo come il film \u00abpi\u00f9 elaborato, completo e bello mai realizzato\u00bb. A.D. Murphy, scrivendo per \"Variety\", lo trov\u00f2 \u00abmagnifico\u00bb e rimase sorpreso dal modo in cui George Lucas riusc\u00ec a convergere in un solo film \u00abun cos\u00ec grande tripudio di effetti speciali, fumetti e serie televisive\u00bb. Scrivendo per il \"The Washington Post\", Gary Arnold assegn\u00f2 a \"Guerre stellari\" un voto di quattro stelle su cinque, seguito da un'ottima recensione, nella quale annunci\u00f2 l'uscita del film come \u00abL'inizio di una nuova pagina di storia, e il segno dell'alba dei \"blockbuster\" estivi\u00bb. Pauline Kael, del \"The New Yorker\", invece critic\u00f2 il film, dicendo che \u00abNon c'\u00e8 respiro, non c'\u00e8 poesia e non ha nessun appiglio emotivo\u00bb. Anche il critico cinematografico John Simon del periodico \"New York\" accolse freddamente l'uscita di \"Guerre stellari\", dichiarando di non trovarci nulla di particolarmente esaltante, definendolo \u00abUn ammasso di nomi, luoghi e dialoghi immersi nella pi\u00f9 completa banalit\u00e0\u00bb. Stanley Kauffmann, nella sua recensione in \"The New Republic\", ha trovato che \"Guerre stellari\" fosse \u00abuno specchio dell'adolescenza, davanti a cui lo spettatore si confronta e si immedesima\u00bb.\nCome detto in precedenza, il film fu presentato in anteprima per l'Europa a Parigi il 19 ottobre e a Roma, Milano e Torino il 20, e quindi iniziarono a essere pubblicati i primi commenti critici sui quotidiani. Su \"La Stampa\" apparve una critica piuttosto equilibrata, nella quale si faceva notare la vicinanza di \"Guerre Stellari\" al mondo delle fiabe. Per Simone Coppolaro, infatti:\nSimile il giudizio riportato su \"Stampa Sera\", il quale defin\u00ec la pellicola una \u00abfantafavola\u00bb, una critica positiva, sebbene si noti un soggetto \u00abin s\u00e9 fanciullesco e a tratti rudimentale e affastellato.\u00bb\nSprezzante il commento su \"L'Unit\u00e0\" :\nAncora pi\u00f9 severo il commento de \"La Repubblica\" e citato su \"Stampa Sera\" che, notando nel film un improbabile \u00abautoritarismo galattico\u00bb, arrivava a inserire (come da tipica abitudine dell'epoca, peraltro) \"Guerre Stellari\" nel dibattito politico italiano destra-sinistra, dandogli una lettura ideologica:\nDi tono analogo la recensione di Tullio Kezich: dopo aver ammesso che il film \"sostiene il proprio mito con un'adeguata vernice artistica\", e che \"il regista George Lucas si abbandona con controllato divertimento al racconto avventuroso, mescolando il ricordo dei poemi cavallereschi alle oscure profezie dei conflitti fra pianeti\", conclude:\nCi fu anche una polemica generata da uno scritto del noto autore Giorgio Manganelli sul \"Corriere della Sera\" del 10 novembre 1977 in: \u00abL'oroscopo? No, meglio \"Guerre Stellari\". Omaggio alla fantascienza, letteratura analfabeta\u00bb. ll Manganelli, usando come spunto il film di Lucas, spar\u00f2 a zero su tutto il genere fantascientifico, etichettandolo come \u00abgenere letterario infimo, infantile, fracassone e demente, sintomo di schizofrenia che \u00e8 una infinita e infima proliferazione di liquami maniacali, che sfama la nostra fame di follia\u00bb.\n A prescindere da tutto ci\u00f2, il pubblico italiano del 1977 fu entusiasta di \"Guerre Stellari\", tanto che il film rimase primo al box office per quasi un anno.\nGenere e influenze.\n\"Guerre stellari\" presenta elementi caratteristici sia del genere fantascientifico, in particolare della space opera, come robot e viaggi nello spazio, sia del genere fantastico-fantasy, come cavalieri, duelli di cappa e spada e principesse, infine anche archetipi del genere western. Dai fumetti di Flash Gordon dell'autore Alex Raymond, con cui era cresciuto e che furono la sua prima ispirazione per \"Guerre stellari\", Lucas riprese l'idea dell'eterna lotta tra buoni e cattivi, di avventure seriali scanzonate e allegre, e un'ambientazione fantastica composta da un miscuglio di fantasy e tecnologia. I serial cinematografici sul personaggio ispirarono inoltre la celebre sequenza di apertura che apre tutti i film della saga. Nel tentativo di non ricalcare troppo pedissequamente Flash Gordon, Lucas si rivolse inoltre alla sua fonte di ispirazione, ovvero John Carter di Edgar Rice Burroughs, basando i suoi personaggi sugli stereotipi gi\u00e0 apparsi in questi due cicli Il cinema di Akira Kurosawa, in particolar modo la pellicola \"La fortezza nascosta\", furono altres\u00ec una fonte di ispirazione importante per la trama e la struttura del primo film; da esso Lucas trasse l'idea di centrare la narrazione sui due personaggi minori, ovvero i due droidi C1-P8 e D-3BO, e modelli per numerosi personaggi, tra cui Dart Fener e il suo elmo a forma di kabuto. In quanto opera fantascientifica, Lucas dovette per forza di cose confrontarsi con due dei capisaldi del genere: il \"Ciclo di Dune\" di Frank Herbert e il \"Ciclo della Fondazione\" di Isaac Asimov. Essi ispirarono sommariamente l'ambientazione, e in particolare il pianeta desertico Tatooine, che presenta forti richiami ad Arrakis, la presenza di una setta in grado di esercitare il controllo mentale, Jedi e Bene Gesserit, la rappresentazione dei droidi e l'ecumenopoli Coruscant, ripresa da Trantor.\nUn grande influsso sul processo creativo di Lucas ebbero gli studi sulla mitologia comparata di Joseph Campbell, e in particolare la lettura de \"L'eroe dai mille volti\", in cui lo studioso identifica nel viaggio dell'eroe l'archetipo di miti di popoli ed epoche diverse. Sono rintracciabili passaggi che ricalcano fedelmente le tappe del viaggio dell'eroe indicate da Campbell, a partire dal richiamo all'avventura di Luke, il suo incontro con il mentore Obi-Wan Kenobi e le prove da superare fino al confronto con il padre e l'espiazione finale. Per l'ideazione della Forza, Lucas si orient\u00f2 a elementi della cultura, filosofia e spiritualit\u00e0 orientale, come taoismo, buddismo e confucianesimo, al concetto della forza vitale ki e alla subcultura New Age in voga in quegli anni.\nI parallelismi che spesso vengono tracciati tra la politica statunitense e \"Guerre stellari\" affondano le proprie radici nel fatto che Lucas trasport\u00f2 parte delle idee che aveva per \"Apocalypse Now\", film che avrebbe dovuto dirigere, nella sua saga fantascientifica. Lo stesso Lucas ha dichiarato che la pellicola \u00e8 una sorta di reazione alla presidenza di Richard Nixon e alla guerra del Vietnam. Diverse sono inoltre le somiglianze storiche tra l'Impero Galattico e la Germania nazista, visibili soprattutto nelle uniformi imperiali e negli stormtrooper, che riprendono nel nome le truppe d'assalto tedesche. L'ascesa al potere di Palpatine ricalca inoltre quella di Gaio Giulio Cesare, Napoleone Bonaparte e Adolf Hitler e rappresenta un monito su come le istituzioni democratiche possano essere manipolate in una dittatura con il consenso o il disinteressamento del popolo.\nSaga.\n\"Guerre Stellari\" \u00e8 il capostipite di un popolare e numeroso franchise cinematografico, infatti Lucas, grazie al successo della pellicola, inizi\u00f2 la lavorazione per altri due \"sequel\" del film: \"L'Impero colpisce ancora\" e \"Il ritorno dello Jedi\". Di tutti quelli della saga per\u00f2, questo fu quello che cost\u00f2 di meno.\nGli antefatti del film sono stati raccontati nella \"Trilogia Prequel\" (composta da: ', ' e '), che narra l'ascesa dell'Impero Galattico; lo \"spin-off\" ' racconta la storia dei ribelli che hanno trafugato i progetti della \"Morte Nera\", mentre lo spin-off \"\" narra le origini del contrabbandiere Ian Solo.\nInfine, gli eventi successivi a \"Il ritorno dello Jedi\" sono stati narrati nella \"Trilogia Sequel\", che comprende ', ', e \"\"."}
{"id": "44396", "revid": "339392", "url": "https://it.wikipedia.org/wiki?curid=44396", "title": "Una nuova speranza", "text": ""}
{"id": "44397", "revid": "124077566", "url": "https://it.wikipedia.org/wiki?curid=44397", "title": "Vsevolod III di Vladimir", "text": "Biografia.\nVsevolod era il decimo o undicesimo figlio di Jurij Dolgorukij, il quale fond\u00f2 la citt\u00e0 di Dmitrov per commemorare il luogo della nascita del figlio. Karamzin \u00e8 stato il primo a ipotizzare che la madre di Vsevolod, Elena, fosse una principessa greca, e che, dopo la morte del marito avesse portato con s\u00e9 Vsevolod a Costantinopoli, dove il principe avrebbe passato la propria giovent\u00f9 alla corte dei Comneni. Si suppone che nel viaggio di ritorno da Bisanzio verso la Rus' nel 1170, Vsevolod abbia visitato Tbilisi, come riferisce una cronaca locale di quell'anno, secondo la quale il re della Georgia intrattenne suo nipote da Costantinopoli e gli diede in sposa una sua parente, una principessa ossetica.\nNel 1173, Vsevolod si stabil\u00ec brevemente sul trono di Kiev, fu poi preso prigioniero da due principi di Smolensk che conquistarono la citt\u00e0. Venne riscattato l'anno seguente, e prese le parti di suo fratello Mikhail nella lotta contro i potenti boiari di Rostov e Suzdal'. Dopo la morte di Mikhail, nel contesto dei torbidi che erano cominciati dopo la morte di Andrej Bogoljubskij, sal\u00ec sul trono di Vladimir. \nVsevolod fu un grande principe, e ingrand\u00ec molto il principato di Vladimir-Suzdal' inglobandovi le citt\u00e0 di Kostroma, Kaluga, Rybinsk e \u010cerepovec.\nEgli soggiog\u00f2 i boiari e attacc\u00f2 sistematicamente i popoli che vivevano sul Volga, soprattutto nella Bulgaria del Volga. Mise sul trono di Novgorod dei re fantocci e diede in spose le sue figlie ai principi di \u010cernigov e di Kiev.\nVsevolod dimostr\u00f2 poca grazia verso coloro che disobbedivano ai suoi ordini: nel 1180 e nel 1187 pun\u00ec i principi di Rjazan' cacciandoli dalle loro terre. Nel 1207 rase al suolo sia Rjazan' sia Belgorod. La sua fama militare si diffuse rapidamente.\nI problemi di Kiev preoccuparono sempre meno Vsevolod nell'ultima parte del suo regno: egli si concentr\u00f2 invece sull'obbiettivo di fare di Vladimir, la sua capitale, la citt\u00e0 pi\u00f9 gloriosa della Rus'. Sua moglie Maria \u0160varnovna, che si dedic\u00f2 ad opere di piet\u00e0 e fond\u00f2 molti conventi, venne canonizzata dalla Chiesa ortodossa russa come santa. Da lei Vsevolod ebbe non meno di dodici figli, guadagnando cos\u00ec il soprannome di \"Grande nido\". \nMor\u00ec il 12 aprile 1212 e venne seppellito nella Cattedrale della Dormizione (Vladimir). Alla sua morte, scoppiarono come al solito lotte intestine. Alla fine nessuno divenne principe di tutto il gran principato di Vladimir-Suzdal': il territorio si polverizz\u00f2 in una quantit\u00e0 di microscopici principati autonomi. Con la morte di Vsevolod, secondo lo storico polacco Andrzej Poppe, non si pu\u00f2 pi\u00f9 neanche parlare del principato di Vladimir-Suzdal' come di una entit\u00e0 unitaria. Sicuramente i segni della decadenza politica della Rus' di Kiev erano evidenti: siamo alla vigilia della conquista tataro-mongola. I commerci internazionali erano quasi scomparsi, le lotte tra le citt\u00e0-Stato continuavano, le terre si impoverivano e la popolazione soffriva la fame. Il crollo demografico \u00e8 evidente gi\u00e0 prima dell'arrivo dei Tataro-mongoli."}
{"id": "44398", "revid": "712828", "url": "https://it.wikipedia.org/wiki?curid=44398", "title": "L'Impero colpisce ancora", "text": "L'Impero colpisce ancora (\"The Empire Strikes Back\"), noto anche come Guerre stellari: V Episodio - L'Impero colpisce ancora o Star Wars: Episodio V - L'Impero colpisce ancora (\"Star Wars: Episode V - The Empire Strikes Back\"), \u00e8 un film del 1980 diretto da Irvin Kershner. Seguito di \"Guerre stellari\", \u00e8 il secondo film in ordine di produzione (quinto in ordine di cronologia interna della serie) dell'omonima saga fantascientifica ideata da George Lucas ambientato tre anni dopo le vicende raccontate in \"Guerre stellari\" ed \u00e8 il secondo atto della trilogia originale (Episodi IV, V e VI).\nL'Impero Galattico, sotto la guida del perfido Dart Fener \u00e8 alla ricerca di Luke Skywalker e delle forze dell'Alleanza Ribelle. Mentre gli amici di Luke, Ian Solo e Leila Organa, sono impegnati a fuggire dalla minaccia imperiale, il giovane eroe viene inviato da Obi-Wan Kenobi dal vecchio maestro Jedi Yoda, al fine di completare l'addestramento.\nIl film, a cui presero parte Mark Hamill, Harrison Ford, Carrie Fisher, Billy Dee Williams, Alec Guinness, Anthony Daniels e Frank Oz, venne prodotto in maniera indipendente dallo stesso Lucas, senza l'influenza di uno studio cinematografico, ed ebbe una realizzazione travagliata, vessata da ritardi, screzi all'interno della troupe e inagibilit\u00e0 dei set. Accolto tiepidamente dalla critica, straniata dal brusco cambio di atmosfere della pellicola rispetto al suo predecessore, \"L'Impero colpisce ancora\" vinse due premi Oscar diventando negli anni un fenomeno culturale ed \u00e8 oggi considerato il miglior film della saga e una delle migliori pellicole di fantascienza mai realizzate. Al netto dell'inflazione, il film \u00e8 il dodicesimo nella lista dei maggiori incassi di sempre negli Stati Uniti d'America e in Canada, essendo riuscito a staccare pi\u00f9 di 98 milioni di biglietti nei due paesi. Nel 2010 venne scelto per la conservazione nel National Film Registry della Biblioteca del Congresso degli Stati Uniti d'America in quanto \u00abfilm culturalmente, storicamente ed esteticamente significativo\u00bb.\nTrama.\nSono trascorsi tre anni dalla battaglia di Yavin e le forze dell'Alleanza Ribelle, capeggiate da Luke Skywalker, Leila Organa, Ian Solo, Chewbecca, D-3BO e C1-P8 sono costrette a rifugiarsi sul gelido pianeta Hoth per sfuggire alla persecuzione da parte delle armate imperiali. Queste, guidate dal malvagio Dart Fener, sono decise a stroncare una volta per tutte i focolai di ribellione, soprattutto dopo la distruzione della Morte Nera. Pur di catturare i suoi nemici, Fener ha inviato ai pi\u00f9 remoti confini dello spazio dei droidi-sonda e ha preso al proprio servizio un drappello di cacciatori di taglie, tra cui spicca l'abile Boba Fett, desiderosi soprattutto di catturare Ian, sul quale il perfido criminale Jabba the Hutt ha posto una taglia. Durante una ricognizione Luke viene attaccato da un wampa, un pericoloso animale alieno delle nevi, ma riesce a sfuggirgli tagliandogli un braccio con la vecchia spada laser di suo padre, donatagli dal suo defunto maestro Obi-Wan Kenobi, che, in forma spirituale, gli compare poco dopo per dirgli di andare sul pianeta Dagobah per farsi addestrare dal misterioso maestro Yoda.\nAlla base, Leila e Ian non fanno che battibeccare tra di loro e, quando Luke viene riportato alla base, Leila lo bacia per infastidire Ian, che malcela la gelosia. Poco dopo, le basi ribelli vengono individuate da un droide-sonda imperiale atterrato sul pianeta. Dart Fener, ricevute le informazioni dal droide, invia un nucleo di truppe per sferrare l'attacco. Scoppia la battaglia di Hoth: assaliti in forze, i ribelli tentano di opporre resistenza e riescono a distruggere alcuni AT-AT imperiali ma, di fronte alla potenza del loro attacco, sono costretti a lasciare il pianeta a bordo delle loro astronavi, con l'obiettivo di riunirsi. Leila, Ian, Chewbecca e D-3BO scappano a bordo del \"Millennium Falcon\", mentre Luke e C1-P8, anzich\u00e9 recarsi al rendez-vous ribelle, fanno rotta a bordo di un Ala-X verso Dagobah, pianeta sul quale Luke viene istruito dall'anziano Yoda, inizialmente restio, ma infine convinto da Obi-Wan. Il maestro Jedi insegna a Luke le vie della Forza ma capisce che il ragazzo \u00e8 impaziente e non abbastanza convinto dei propri mezzi.\nDurante il viaggio, Leila e Ian continuano a bisticciare e, in un momento d'intimit\u00e0, si scambiano un bacio fugace. Il gruppo arriva alla Citt\u00e0 delle nuvole, la capitale volante del pianeta Bespin e grosso centro industriale amministrato da Lando Calrissian, un amico di vecchia data di Ian. Essi per\u00f2 ignorano di essere spiati da Boba Fett. Subito dopo il loro arrivo, Lando li consegna a Fener che ha deciso di utilizzarli come esca per tendere una trappola a Luke. Lando cerca di spiegare a Ian e Leila di essere stato costretto a tradirli per evitare che l'Impero occupasse la sua citt\u00e0. Su Dagobah, Luke, diventato sensibile ai richiami della Forza, avverte che i suoi amici sono in pericolo e parte a salvarli nonostante l'ammonimento di Yoda, che gli aveva consigliato di terminare l'addestramento. Una volta catturato, Fener ha intenzione di tenere Luke in ibernazione nella grafite e sceglie Ian per testare il processo. Prima che venga ibernato, Leila gli confessa il suo amore. Ian viene cos\u00ec ibernato in una lastra di grafite e Fener lo cede a Boba Fett, che vuole portarlo da Jabba the Hutt per riscuoterne la taglia. Lando, pentito del proprio tradimento, aiuta Leila e gli altri a scappare.\nNel frattempo Luke arriva alla Citt\u00e0 delle Nuvole, cadendo nella trappola tesagli da Fener; i due ingaggiano quindi un duello con le spade laser. Al termine del duello, Fener riesce a mozzare la mano destra a Luke, ma anzich\u00e9 ucciderlo gli offre di governare la galassia insieme a lui ma Luke rifiuta, e Fener per convincerlo gli rivela di essere suo padre. Incredulo, Luke urla di dolore e rabbia. Non avendo altra scelta, si lancia gi\u00f9 nel condotto d'aria, verso quella che crede sia una morte certa, fino a raggiungere un sistema di tubi che lo espelle all'esterno. Ormai privo di forze, indolenzito, pieno di lividi, graffi e ferite, riesce soltanto ad aggrapparsi con le gambe a delle antenne poste sotto la pancia della Citt\u00e0 delle Nuvole, per poi lanciare un appello telepatico che viene sentito da Leila, la quale convince Chewbecca, in quel momento al comando del \"Millennium Falcon\", a tornare indietro a raccoglierlo. Ormai fuori pericolo, Luke viene preso a bordo di una fregata medica ribelle dove gli viene impiantata una mano artificiale. Mentre Luke, Leila, C1-P8 e D-3BO guardano fuori dal centro medico verso la galassia, Lando e Chewbecca partono alla volta del pianeta Tatooine per trovare il palazzo di Jabba the Hutt dove viene tenuto Ian.\nProduzione.\nDopo il successo di \"Guerre Stellari\", diventato in poco tempo un fenomeno culturale senza precedenti, in grado di rivoluzionare l'intero settore cinematografico, George Lucas si mise al lavoro sulla produzione di un seguito. Lucas era intenzionato a produrre il film in maniera indipendente, senza cio\u00e8 l'intrusione degli studi cinematografici. Per fare ci\u00f2, decise di finanziare il progetto in prima persona, utilizzando i guadagni accumulati grazie al primo film, insieme a prestiti con le banche, permettendo totale libert\u00e0 creativa ai realizzatori.\nRegia.\nGi\u00e0 vessato dalla supervisione del suo impero in costante crescita, dalla riorganizzazione della LucasFilm fino alla creazione di nuove imprese, Lucas decise di non dirigere il film, preferendo ricoprire il ruolo del produttore esecutivo declinato nella maniera televisiva: \u00abAvrei fatto la supervisione della sceneggiatura, del casting, dei set, delle scenografie, degli effetti speciali e del resto e avrei assunto un regista che lavorasse con gli attori\u00bb. Il produttore Gary Kurtz descrisse quel periodo di ricerca come un momento stressante, perch\u00e9 \u00abLa percezione comune \u00e8 quella per cui se un sequel funziona \u00e8 merito del regista originale, se invece fallisce \u00e8 colpa tua\u00bb. Dopo aver preso in considerazioni vari nomi (tra cui un giovane Paul Verhoeven), i due offrirono il posto a Irvin Kershner, professore di Lucas alla USC School of Cinematic Arts, apprezzato per la sua capacit\u00e0 di esplorazione dei personaggi, una caratteristica fondamentale per il secondo capitolo della saga nelle intenzioni di Lucas.\nKershner rifiut\u00f2, credendo che nessuno avrebbe mai potuto realizzare un film migliore di \"Guerre stellari\", ma dopo l'insistenza dell'ex-allievo e del suo stesso agente, accett\u00f2 l'ingaggio imponendo l'assoluta libert\u00e0 creativa nel fare ci\u00f2 che riteneva fosse meglio per la pellicola durante le riprese, incluse eventuali riscritture. Lucas accett\u00f2 di buon grado, limitandosi a supervisionare gli effetti speciali mentre il regista era impegnato a girare il film (su richiesta dello stesso Kershner, diriger\u00e0 il dialogo tra Luke e il droide medico 2-1B, in cui quest'ultimo si raccomanda all'eroe). Sull'effettivo svolgimento del loro rapporto, l'artista Joe Johnston afferm\u00f2: \u00abPenso ci siano un sacco di cose non sapremo della loro relazione professionale. Credo che George fosse occasionalmente frustrato con lo stile di Kershner. Si rifiutava di girare i totali, un peccato capitale nel manuale da regista di George\u00bb. Per il regista \"L'Impero colpisce ancora\" avrebbe dovuto essere un film pi\u00f9 tetro, concentrato sulle psicologie dei personaggi: \u00abSentivo di aver bisogno di umorismo, ma non di gag. Sentivo di aver bisogno di una storia d'amore, ma non di smancerie, doveva essere tutto pi\u00f9 implicito. E sapevo di aver bisogno che qualcosa di potente accadesse nell'animo di Luke\u00bb. La pellicola, inoltre, avrebbe dovuto avere le caratteristiche del secondo atto di un dramma, in cui la situazione iniziale si complica e gli equilibri vengono meno. Kershner la defin\u00ec \u00abIl secondo movimento della sinfonia, per questo volevo che alcune cose rallentassero, che finisse in un modo che ti facesse venir voglia di sentire il vivace, il prossimo film, l'allegretto\u00bb.\nSceneggiatura.\nLucas commission\u00f2 la sceneggiatura del film a Leigh Brackett, scrittrice di romanzi fantascientifici e pellicole come \"Il grande sonno\". Alla fine del 1977, per una settimana, i due discussero della storia durante riunioni appositamente dedicate, sviluppando l'uno gli spunti dell'altra e organizzando una scaletta della trama basata sulle idee generiche del produttore. Le sessioni furono registrate e trascritte ma mai rese pubbliche. Fu solo quando la sceneggiatura originale fu pubblicata nel 2010 che emerse il reale apporto della scrittrice su cui la critica era stata per tempo discorde. La scaletta si tradusse in una prima bozza completata il 23 febbraio 1978. Le differenze principali con le successive riguardarono il padre di Luke, che sarebbe dovuto comparire come fantasma per addestrare il figlio e svelare la presenza di una sorella gemella, Nellith; sarebbe dovuto comparire il padre di Ian Solo, un magnate interstellare, e la visione di Brackett della Forza era pi\u00f9 complessa e dettagliata. Poco soddisfatto dal risultato finale, Lucas commission\u00f2 una revisione alla scrittrice, la quale per\u00f2 mor\u00ec poco dopo. Il copione di Brackett venne accantonato e il produttore scrisse una nuova sceneggiatura, in cui appare per la prima volta la nozione di Fener padre di Luke. Intenzionato a dare una pi\u00f9 profonda caratterizzazione ai personaggi, Lucas ingaggi\u00f2 Lawrence Kasdan, il cui lavoro sulle prime bozze de \"I predatori dell'arca perduta\" lo aveva favorevolmente colpito, per affiancarlo nel processo di scrittura. Secondo Kasdan niente del lavoro di Brackett venne traslato nel testo scritto da Lucas, perch\u00e9 quest'ultimo aveva attinto dalle idee emerse dalla discussione tra lui e la donna, non direttamente dal copione di lei. Il creatore della saga volle comunque che il nome della Brackett fosse inserito nei titoli di coda tra gli sceneggiatori, come ringraziamento postumo.\nAlla fine del 1978, Lucas e Kasdan si misero al lavoro, scontrandosi ben presto con le possibilit\u00e0 limitate degli effetti speciali. Tra le idee scartate per motivi di ineffettuabilit\u00e0 pratica le pi\u00f9 radicali riguardavano la sequenza ambientata nella citt\u00e0 imperiale di Tonn Muund o quella su Bespin, che avrebbe dovuto essere popolato da creature alte e pallide in grado di guidare mante volanti. Durante le sei settimane di scrittura, la coppia si focalizz\u00f2 sui personaggi, lasciando invariato lo sviluppo della storia. Il ruolo di Anakin venne tagliato e la questione familiare di Luke venne affrontata in un criptico dialogo tra Obi-Wan e Yoda. Quest'ultimo personaggio sub\u00ec varie trasformazioni, sia di nome (Buffy, Bunden Debannen e infine Minch), sia d'aspetto, fino ad assumere le fattezze di una piccola ranocchia; Kasdan, partendo dagli appunti di Lucas, rafforz\u00f2 inoltre il suo peculiare linguaggio alla rovescia. Un'ulteriore riscrittura avvenne durante le riprese in Inghilterra, durante le quali Kershner revision\u00f2 alcune scene insieme agli attori per raffinare le dinamiche tra i personaggi. A causa della rivelazione finale, Lucas consult\u00f2 degli psicologi per capire l'impatto che avrebbe avuto il film sugli spettatori pi\u00f9 piccoli: \u00abMi dissero che i ragazzi pi\u00f9 forti lo avrebbero capito e metabolizzato, gli altri avrebbero pensato che fosse una bugia\u00bb.\nCast.\nIl cast del film ricalc\u00f2 quello del precedente episodio e furono poche le aggiunte al gruppo di lavoro. Una delle particolarit\u00e0 fu quella di assumere attori britannici per tutti i ruoli imperiali: nelle intenzioni del regista tutti i cattivi dovevano avere un accento inglese, mentre i buoni dovevano essere americani. Essendo il film stato girato in Inghilterra molte delle comparse militanti tra l'Alleanza Ribelle erano inglesi e vennero doppiate in post-produzione da attori americani.\nCameo.\nNel film fanno la loro comparsa in fugaci camei alcuni membri della produzione, come Ralph McQuarrie, nei panni di Pharl McQuarrie, Bob Anderson, ufficiale imperiale, Joe Johnston, caposquadra che istruisce alcuni ribelli, e il pittore degli sfondi Harrison Ellenshaw, come uno dei ribelli su Hoth. Jeremy Bulloch compare nella parte dell'ufficiale Sheckil (ruolo che non era stato assegnato il giorno delle riprese per mancanza di comparse), mentre gli attori Treat Williams e John Ratzenberger appaiono nelle scene iniziali.\nRiprese.\nCon un budget stimato tra i diciotto e i venticinque milioni di dollari, le riprese del film iniziarono il 5 marzo 1979 in Norvegia e si conclusero negli Elstree Studios inglesi di Borehamwood, dove era stato girato gran parte del primo film, il 24 settembre dello stesso anno. Alcune scene vennero girate nei Lee International Studios a Wembley. Il lavoro venne diviso in due unit\u00e0: quella principale lavorava con gli attori, lasciando i raccordi, le riprese dei dettagli o di schiena alla seconda unit\u00e0, inizialmente supervisionata da John Barry, scenografo di \"Guerre stellari\". Il 31 maggio 1979, dopo due settimane di riprese, Barry collass\u00f2 sul set e mor\u00ec il giorno successivo di meningite; Harley Cokeliss venne chiamato a sostituirlo e sotto la sua direzione l'unit\u00e0, a causa dei ritardi accumulati, assunse sempre pi\u00f9 rilevanza, arrivando a girare intere sequenze che prevedevano l'uso di effetti speciali o matte painting. Queste scene vennero riprese con macchine da presa in formato VistaVision, lo stesso utilizzato in \"Guerre stellari\". Per il resto della pellicola si opt\u00f2 per una combinazione di Panavision Silent Reflex e Panaflex-X. Verso la fine della produzione, quando le riprese si fecero fisicamente impegnative, si ricorse all'uso di macchine da presa pi\u00f9 leggere, come la Panaflex e la Arriflex.\nLa sceneggiatura venne inoltre revisionata da Kershner durante le riprese: \u00abLavoro cos\u00ec a lungo sul copione che so cosa ci aspetta da una scena quando la giro. Ma quando giro il mio concetto cambia per via di quello che ho gi\u00e0 girato o capisco che quella scena non serve, che devo mostrare meglio un personaggio. Ci sono centinaia di considerazioni da fare prima di girare una scena\u00bb. Yoda, per esempio, veniva introdotto in maniera molto pi\u00f9 seriosa e fu Kershner a ideare la scena dell'incontro con Luke, in cui il maestro Jedi si comporta in maniera dispettosa. Ancora, la sequenza in cui Ian Solo viene congelato nella grafite avrebbe dovuto avere un dialogo diverso: alla dichiarazione d'amore di Leila Ian avrebbe dovuto rispondere \u00abTi amo anch'io\u00bb, ma il regista cap\u00ec che la battuta non era adeguata al personaggio. Dopo un colloquio privato con Kershner, Ford elabor\u00f2 il serafico commento \u00abLo so\u00bb, ritenuto da Lucas \u00abUna battuta della quale la gente avrebbe riso\u00bb, salvo poi convincersi della bont\u00e0 della scena grazie a una proiezione con un pubblico di prova.\nPer ricreare il pianeta Hoth venne scelta come location il ghiacciaio Hardangerj\u00f8kulen, nei pressi della cittadina norvegese di Finse, dove la troupe rimase fino al 13 marzo, dovendo far fronte al peggior inverno da cinquant'anni a quella parte, con temperature estreme e oltre diciotto metri di neve scesi durante le riprese, nonch\u00e9 ai malfunzionamenti delle attrezzature. Se girare in ambienti esterni costitu\u00ec uno sforzo immane, la sessione negli Elstree Studios si rivel\u00f2 altrettanto impervia: a causa dei set poco agibili \u2014 per le soluzioni salmastre presenti nell'aria atte a simulare la foschia di Dagobah \u2014 e alle complicazioni conseguenti l'uso di pupazzi, la produzione accumul\u00f2 dieci settimane di ritardo e il budget cominci\u00f2 a lievitare. Lucas si rese conto che quanto aveva stanziato non sarebbe bastato per completare le riprese e tent\u00f2 di rinegoziare il prestito. Dopo che la banca ebbe rifiutato di concedere ulteriori liquidi perch\u00e9 non riteneva l'investimento sicuro abbastanza, la 20th Century Fox si offr\u00ec di fungere da garante in cambio di una percentuale sugli incassi. A intralciare la produzione ci fu anche un incendio in uno dei set dove Stanley Kubrick stava girando \"Shining\". Il regista chiese ospitalit\u00e0 a Lucas, ma us\u00f2 l'incidente come scusa per rigirare alcune porzioni della pellicola: \u00abSapevamo dal giorno dell'incendio che avremmo dovuto condividere il nostro spazio e questo ci avrebbe fatto accumulare ulteriore ritardo\u00bb. Le tensioni createsi indussero Gary Kurtz a licenziarsi dalla posizione di produttore appena furono terminati i suoi incarichi: \u00abLa cosa pi\u00f9 triste era vedere il processo di realizzazione del film venire fagocitato dalla burocrazia. Non si poteva parlare con George, dovevi parlare al suo assistente. Divenne una sorta di Howard Hughes\u00bb.\nDesign e scenografia.\nNorman Reynolds, art director su \"Guerre stellari\", ricopr\u00ec il ruolo di scenografo del film. Tornarono anche i concept artist Ralph McQuarrie e Joe Johnston, ai quali venne affiancato Nilo Rodis-Jamero. \u00abLa prima cosa che George ci disse fu che ci sarebbe stata questa battaglia sulla neve e ci descrisse i veicoli coinvolti nello scontro\u00bb afferm\u00f2 Johnston. Per l'aspetto degli AT-AT, prese ispirazione da un dipinto realizzato da Syd Mead per una pubblicit\u00e0 della United States Steel. Dopo aver chiesto il permesso a Mead, l'artista prese il concetto del veicolo a quattro gambe e lo plasm\u00f2 fino a ottenere un design nel quale si riconoscono il passo pesante degli elefanti e la struttura corporea dei cani. Dato l'avanzamento tecnico del chroma key, fino ad allora difficilmente integrabile con superfici irregolari e curve, gli artisti ebbero pi\u00f9 libert\u00e0 di movimento nella creazione delle nuove astronavi. Con l'eccezione dell'\"Executor\", l'incrociatore di Dart Fener, i design risultarono organici e rotondi. La \"Slave I\", per esempio, venne realizzata da Rodis-Jamero, sulla base di alcuni disegni di Johnston, prendendo come spunto il piatto di un radar.\nYoda fu uno degli elementi su cui la produzione lavor\u00f2 a lungo. Secondo Lucas, l'anziano Jedi apparteneva all'archetipo fiabesco del personaggio insignificante che si rivela essere un prezioso aiuto per l'eroe. Da questa considerazione deriver\u00f2 il design che non avrebbe dovuto destare particolari attenzioni, reso gradevole dalle proporzioni da neonato. Per Dagobah, nome derivato dalla dagoba, lo stupa destinato a conservare reliquie o a ricordare episodi della vita del Buddha, gli artisti idearono una landa deserta in stile fantasy, ma il risultato non era tetro a sufficienza e McQuarrie ridisegn\u00f2 il pianeta come una palude dove crescono giganteschi alberi ispirati al banyan, una pianta sacra in India. Reynolds pens\u00f2 la casa del maestro Jedi come un luogo sacro, simile a una moschea o una chiesa, per questo le diede una forma morbida, a cupola, e scelse come materiali di costruzione fango, creta e altri elementi naturali per trasmettere il legame creato dalla Forza tra Yoda e il paesaggio.\nIn contrasto con la semplicit\u00e0 scenografica di Dagobah, Citt\u00e0 delle nuvole present\u00f2 una sfida concettuale ardua, per la quale Reynolds fece ricorso ai pi\u00f9 disparati stili: l'appartamento di Leila presenta uno stile Bauhaus, la sala da pranzo \u00e8 modellata secondo il gusto dell'architetto Charles Rennie Mackintosh, gli altri ambienti vennero ideati in un misto tra l'Art d\u00e9co e il Liberty, mentre per il design delle navi i realizzatori si ispirarono ai lavori di M\u0153bius. Nelle scene ambientate nelle fonderie della citt\u00e0 prevalse un disegno a ragnatela per simbolizzare la caduta di Luke nella trappola tesagli da Fener. Per esigenze pratiche la squadra di Reynolds costru\u00ec per la prima volta una versione del \"Millennium Falcon\" a grandezza naturale. Fabbricata in sedici pezzi, in modo da poter essere smontata agevolmente, l'astronave, alta 5 metri e pesante 35 tonnellate, veniva spostata grazie a dei cuscinetti d'aria posti alla base.\nFotografia.\nCome direttore della fotografia venne scelto Peter Suschitzky, con il quale Lucas avrebbe voluto lavorare su \"Guerre Stellari\" ma, data la giovane et\u00e0 di Suschitzky, i dirigenti dello studio avevano preferito affiancare al regista il pi\u00f9 esperto Gilbert Taylor; per il secondo episodio Lucas pot\u00e9 scegliere secondo le sue intenzioni originali. La fotografia della seconda unit\u00e0, inizialmente curata dallo stesso Suschitzky, venne affidata a Chris Menges per questioni logistiche (le riprese delle unit\u00e0 si sovrapposero e Suschitzky non pot\u00e9 curare la fotografia di due set allo stesso tempo). Suschitzky collabor\u00f2 con il regista scegliendo i movimenti di macchina, concentrati nelle sequenze d'azione, mentre nei momenti di dialogo l'immagine venne trattenuta, ottenendo scene ferme e stabili. Secondo il direttore della fotografia, la macchina a mano non avrebbe portato alcun beneficio al film, perch\u00e9 poco realistica: \u00abSe cammini per la strada l'immagine nel tuo cervello \u00e8 perfettamente stabile e fluida. Se invece cammini per strada con una macchina da presa va su e gi\u00f9 a scossoni. Non \u00e8 realistico, assomiglia solo a un filmato casalingo\u00bb. Suschitzky approv\u00f2 inoltre la scelta del regista di costruire i momenti pi\u00f9 emotivi attorno ai visi degli attori, utilizzando lenti grandangolari anche per i primi piani, una scelta insolita per questo tipo di ripresa: \u00abSi vede nitidamente lo sfondo e questo crea un contrasto drammatico che ci piaceva\u00bb.\nGli effetti speciali, contrariamente alle sue aspettative, non costituirono motivo di stallo per il giovane operatore, il cui unico impaccio fu quello di dover adoperare luci molto forti per colmare l'assenza di profondit\u00e0 dei fondali dipinti. Furono invece i set reali l'ostacolo maggiore per Suschitzky, uno su tutti le fonderie della Citt\u00e0 delle Nuvole, angusto e senza pareti, che limitava la tipologia di inquadrature da poter usare: \u00abA meno che non si scelgano delle angolature di ripresa estreme, una cosa che non si pu\u00f2 fare con una sequenza cos\u00ec lunga, la cinepresa punta nel mezzo, ma tutti gli elementi erano in alto o in basso. Mi preoccupava il fatto che l'occhio non avesse niente di interessante da guardare\u00bb. Suschitzky si ingegn\u00f2 nella costruzione della sequenza, illuminando la scena dal pavimento, per poi riempire l'ambiente di vapore, un trucco che egli stesso defin\u00ec \u00abvisivamente impressionante\u00bb.\nRispetto al precedente capitolo, le scene vennero illuminate con una luce diffusa, modalit\u00e0 di lavoro pi\u00f9 dispendiosa ma dalla resa pi\u00f9 elegante, e diegetica, ossia da fonti di luci realmente presenti nella scena. Questo espediente fu cruciale per creare un'atmosfera ombrosa, in grado di veicolare gli umori pi\u00f9 melanconici. Allo stesso effetto contribu\u00ec la suddivisione in segmenti in cui a dominare \u00e8 un unico colore, con una prevalenza per le tonalit\u00e0 del blu. Suschitzky fu soddisfatto dell'apparente frammentazione cromatica del film, dichiarando che \u00abQuando si guarda all'\"Impero colpisce ancora\", si vedono scene illuminate dal basso, dall'alto. Lo stile varia da sequenza a sequenza, ma ha una sua compattezza interna\u00bb.\nTrucco.\nL'artista inglese Stuart Freeborn si occup\u00f2 di truccare gli esseri alieni della storia. Uno su tutti, Yoda, personaggio su cui il team si crucci\u00f2 a lungo per portarlo in vita nella maniera pi\u00f9 convincente. Vennero prese in considerazione varie idee, dapprima quella di vestire una scimmia addestrata con il costume e la maschera del personaggio. Dopo alcune prove sul set, uno dei tecnici presenti, avendo lavorato sulla scena iniziale di \"\", consigli\u00f2 di abbandonare l'idea in favore del pupazzo perch\u00e9 \u00abLa scimmia avrebbe continuato a strapparsi di dosso la maschera\u00bb. Poi si pens\u00f2 alla stop-motion, tecnica non abbastanza sofisticata all'epoca per riprodurre tutte le sfumature emotive richieste. Lucas alla fine opt\u00f2 per la soluzione pi\u00f9 pratica, un pupazzo presente sul set manovrato da un burattinaio, compito che volle affidare alla Jim Henson Company: \u00abEravamo simili, indipendenti, disinteressati ai riflettori e ossessionati dai nostri film. E ammiravo molto i \"Muppet\", erano pupazzi estremamente sofisticati, cos\u00ec gli chiesi di aiutarci\u00bb. La compagnia non pot\u00e9 lavorare al progetto, pur fungendo da consulente esterna, e vi subentr\u00f2 Frank Oz, collaboratore di Henson di lunga data.\nA Freeborn rimase il compito di finalizzare il volto di Yoda e costruirne il corpo, basandosi sui disegni concettuali approvati da Lucas: \u00abGuardai allo specchio e vidi che la faccia aveva dei tratti comici, cos\u00ec li aggiunsi al modello. Poi ci misi le rughe di Albert Einstein, per dargli un senso di intelligenza innata e, siccome Einstein aveva i baffi, aumentai il volume del labbro superiore per farlo assomigliare a lui\u00bb.\nEffetti speciali.\nAgli effetti speciali della pellicola lavorarono novanta artisti della Industrial Light &amp; Magic, con un budget di 7 milioni di dollari, supervisionati da Brian Johnson, Dennis Muren, Bruce Nicholson e Richard Edlund. Definito da Muren \u00abIl lavoro pi\u00f9 difficile di tutta la mia carriera\u00bb, il compito di realizzare l'ampio campionario di effetti per \"L'Impero colpisce ancora\", nonostante l'esperienza maturata dal gruppo di lavoro su \"Guerre stellari\", si rivel\u00f2 uno dei pi\u00f9 ardui fino a quel momento. La Battaglia di Hoth iniziale con cui si apre il film, in particolare, fu la sequenza pi\u00f9 complessa alla cui realizzazione confluirono le tecniche pi\u00f9 antiche e quelle pi\u00f9 recenti. La neve venne creata con bicarbonato di sodio e micropalline di vetro, per dare una consistenza morbida e vaporosa, mentre il movimento degli AT-AT venne reso possibile dall'invenzione della tecnica della go-motion, creata da Phil Tippett come evoluzione della stop-motion per ovviare ai difetti di \"scattosit\u00e0\" nell'immagine, che manca del caratteristico effetto mosso. La tecnica consistette nello scuotere le componenti accessorie come il tavolo o la macchina da presa, ottenendo una sfocatura molto realistica. La troupe studi\u00f2 il movimento degli elefanti per simulare la camminata degli AT-AT e us\u00f2 due versioni degli stessi, una da modellare per la go-motion e una alta un metro e venti centimetri per l'esplosione finale.\nSe in scene ambientate nello spazio il compositing sarebbe stato la soluzione pi\u00f9 ovvia, l'ambiente innevato della scena comport\u00f2 problemi inediti: ogni elemento che subisce il processo di compositing \u00e8 contornato da una linea nera che nel buio dello spazio risulta invisibile ma appare evidente su uno sfondo bianco come quello di Hoth. La squadra supervisionata da Muren, anche per via dei processi di natura fotochimica che degradavano l'immagine, dovette usare la tecnica con parsimonia, ricorrendo a espedienti alternativi, come il primordiale compositing in-camera, grazie al quale si pot\u00e9 posizionare i modellini, gli sfondi e delle garze bianche per creare la foschia in modo tale da avere tutti gli elementi davanti alla cinepresa. Questo voleva dire avere delle immagini di partenza senza compositing, applicato solo per i passaggi delle astronavi, e di alta risoluzione. Le scenografie vennero ampliate non solo attraverso l'uso di mascherini e fondali, ma anche con effetti pi\u00f9 pratici: nelle panoramiche interne alla base di Hoth vennero usate comparse bambine per accrescere la sensazione di profondit\u00e0 e spazio dell'hangar.\nEffetti sonori.\nBen Burtt cre\u00f2 gli effetti sonori del film partendo dalla libreria di suoni che aveva ideato per il primo episodio. Se le scene su Dagobah permisero al designer di creare un ambiente emozionale in cui calare Luke grazie ai numerosi inserti di creature aliene fuori campo, con cui riusc\u00ec a evocare un sottofondo emotivo per il personaggio, dando nel contempo naturalezza e consistenza a un set altrimenti poco comunicativo, la battaglia d'apertura su Hoth fu invece uno tra i compiti pi\u00f9 laboriosi del progetto: i rumori degli AT-AT derivano da una macchina che taglia lastre in metallo, gli effetti della neve sono in realt\u00e0 le onde dell'oceano, la voce del Tauntaun \u00e8 quella di una lontra di mare; Il suono degli speeder fu ottenuto passando delle registrazioni di aerei attraverso un harmonizer, con cui poter modulare la frequenza del suono, e unendole al ringhio di un puma: la mistura tra suoni organici ed elettronici, secondo il sound designer, contribu\u00ec a dare espressivit\u00e0 e vita all'astronave. Pi\u00f9 agevoli furono le sequenze in cui Ian viene messo nella grafite, uno dei pochi momenti in cui il suono del set era intelligibile; oltre a mantenere alcuni dei rumori prodotti durante le riprese, utilizz\u00f2 la collezione Strickfaden, l'equipaggiamento creato da Kenneth Strickfaden, tecnico di film come \"Frankenstein\" e \"Il mago di Oz\", per aggiungere gli schioppi elettrici delle macchine in sottofondo.\nBurtt speriment\u00f2 con gli elementi pi\u00f9 disparati: una nota di trombone per l'accensione della Slave I, dei nitriti alla rovescia per i mynock, e una serie di suoni registrati a bordo della portaerei USS Constellation per la fuga del Millennium Falcon tra i rottami dell'Executor; lavor\u00f2 anche sul riverbero del ghiaccio secco, su cui poggi\u00f2 vari materiali, per creare nuovi effetti per le spade laser, nel tentativo di rendere i momenti in cui le spade cozzano tra di loro il pi\u00f9 diversificati possibile. Proprio per il grande carattere delle armi, il duello tra Luke e Fener venne montato con la sola traccia sonora, di modo da rendere con maggior enfasi la potenza dello scontro, ampliandone l'effetto. Per la stessa ragione, i suoni pi\u00f9 forti nel corso della pellicola vennero fatti precedere da momenti di silenzio. Il missaggio sonoro, supervisionato dallo stesso Burtt e in seguito premiato con un Oscar, venne effettuato a Los Angeles, nei Samuel Goldwyn Studio, da Bill Varney, Steve Maslow, Peter Sutton e Gregg Landaker, i quali si avvalsero della collaborazione di otto ingegneri del suono per un totale di sei mesi di lavoro.\nMontaggio.\nPrima ancora di iniziare le riprese, Lucas aveva lavorato a stretto contatto con gli artisti per creare degli storyboard in grado di comunicare il ritmo e la frequenza dei tagli ai tecnici degli effetti speciali incaricati di girare le scene. Il risultato, chiamato animatic, serv\u00ec al produttore anche per determinare la durata al secondo di ogni inquadratura, in modo da poter girare il materiale strettamente necessario e non dover avere esuberi che avrebbero fatto lievitare i costi. Una volta raccolto tutto il girato, Lucas inizi\u00f2 a montare personalmente la pellicola ma niente sembrava all'altezza delle sue aspettative: le alternative per assemblare le scene erano molto limitate a causa del fatto che Kershner aveva girato soltanto le angolazioni delle scene che riteneva necessarie, avendo ben in mente come montarle in seguito. J. W. Rinzler disse a proposito: \u00abKershner era pressappoco come Hitchcock, diceva \"So come apparir\u00e0 alla fine e so come andr\u00e0 montato\", questo obbliga il montatore ad andare nell'unica direzione dettatagli dal materiale e a George non piaceva avere le mani legate in quel modo\u00bb; Lucas fu quindi costretto a richiamare il regista, il quale arrangi\u00f2 il film secondo la sua sensibilit\u00e0 insieme al montatore Paul Hirsch (sebbene spesso Marcia Lucas venga citata come montatrice non accreditata, il suo ruolo in merito fu molto esiguo, limitandosi a fornire qualche suggerimento).\nIn continuit\u00e0 con la struttura di \"Guerre stellari\", Lucas mise i crediti alla fine. La mossa, inconsueta all'epoca ma necessaria per preservare l'apertura a effetto del film, era stata approvata per \"Guerre stellari\" dai Writers Guild of America e Directors Guild of America, sindacati a cui Lucas era iscritto, perch\u00e9 il nome del regista-sceneggiatore combaciava con quello della compagnia. Per \"L'Impero colpisce ancora\" le cose cambiarono, ora il nome di Lucas compariva all'inizio e quello di regista e sceneggiatori solo alla fine, un fatto increscioso per gli organi sindacali che multarono Kershner e lo stesso Lucas per dollari e tentarono di impedire l'uscita del film nelle sale. Il produttore pag\u00f2 le multe, proteggendo il regista, ma abbandon\u00f2 entrambi i sindacati poco dopo.\nScene eliminate.\nLa gran parte del materiale tagliato riguarda il primo atto della storia, in cui gli sceneggiatori avevano inserito un'elaborata sottotrama dedicata all'attacco di un gruppo di wampa alla base ribelle. Le scene, in cui si vedono le creature dei ghiacci seminare il panico tra i corridoi, dare forti scossoni al \"Millennium Falcon\" e venire intrappolati in uno stanzone che viene poi inavvertitamente aperto dai soldati imperiali, vennero tagliate per problemi tecnici - i costumi dei wampa erano stati mal progettati - e perch\u00e9 fu chiaro che l'attacco, usato per spiegare i malfunzionamenti dell'astronave di Ian Solo, toglieva tempo ai protagonisti della storia.\nLa discussione tra Ian e Leila nei corridoi della base era in origine pi\u00f9 ampia, cos\u00ec come il risveglio di Luke in infermeria, dove all'eroe veniva applicata una maschera curativa per le ferite al volto (scena presente nell'adattamento a fumetti). Nella stessa sequenza, Leila e Luke condividevano un momento intimo, interrotto dall'arrivo dei robot. In queste scene erano presenti vari riferimenti alla cattura degli wampa. Venne anche eliminata una scena durante la battaglia di Hoth in cui lo Snowspeeder in avaria del pilota ribelle Hobbie si va a schiantare contro l'AT-AT del generale Veers, uccidendolo (scena presente nel romanzo ufficiale). Nella parte finale della pellicola, vennero rimossi solo piccoli frammenti per questioni di tempistica, come la cattura di Lobot da parte dell'Impero e un fugace dialogo tra Leila e Luke in cui la donna cita il nome di Boba Fett.\nColonna sonora.\nA realizzare la colonna sonora del film venne chiamato John Williams, che gi\u00e0 aveva scritto le pluripremiate musiche del precedente \"Guerre stellari\". Kershner mostr\u00f2 il film a Williams con una colonna sonora temporanea composta da pezzi di musica classica scelti dal regista. \u00abPer John non far\u00e0 differenza\u00bb ebbe a dire Kershner all'epoca, parlando della possibilit\u00e0 che il compositore potesse venire influenzato o si sentisse legato alle composizioni \u00abHa delle opinioni forti e sa quello che vuole\u00bb. Il compositore si mise al lavoro nel dicembre 1979, sviluppando, come aveva fatto nel primo film, le influenze delle sonorit\u00e0 romantiche del XIX secolo in modo che il pubblico potesse percepire elementi familiari che lo avrebbero avvicinato agli ambienti alieni della storia. Con un budget stanziato di $, la colonna sonora venne eseguita dalla London Symphony Orchestra e registrata in diciotto sessioni tra il 27 dicembre 1979 e il 18 gennaio 1980.\nIl materiale prodotto rispecchi\u00f2 le atmosfere oscure della storia. Williams immagin\u00f2 Yoda come un gentiluomo arcaico, saggio ma diretto; la melodia per il personaggio doveva essere \u00abRomantica e inondarci di buone intenzioni\u00bb e venne sviluppata con intervalli consonanti di do, mi, sol e si. L'autore scrisse nuovi temi anche per personaggi gi\u00e0 conosciuti, come nel caso di Dart Fener, per il quale compose la celebre \"Imperial March\", una partitura drammatica e operistica, facendo ricorso agli ottoni in chiave minore, in modo che \u00abLa musica investa lo spettatore con una forza declamatoria prepotente e ripetitiva\u00bb.\nPromozione.\nCostata dieci milioni di dollari, la campagna pubblicitaria del film fu incentrata sulle tradizionali tipologie promozionali come poster, trailer e clip dedicate ai nuovi personaggi e al ritorno dei protagonisti originali.\nLocandine.\nIl poster \"Style A\" del film venne ideato da Roger Kastel, all'epoca illustratore molto quotato per aver disegnato il poster de \"Lo squalo\". Conosciuto anche con il nome di \"poster di Via col vento\", il dipinto trae ispirazione dal poster della riedizione di \"Via col vento\" del 1967, realizzata da Tom Jung e Howard Terpning. Nel dipinto, Ian Solo e Leila svettano in primo piano, alla maniera di Rhett Butler e Rossella O'Hara, contornati da Luke e dagli emblemi dell'Impero. Nonostante l'impatto del poster, venne considerata una mossa azzardata mettere in risalto la componente romantica di quello che avrebbe dovuto essere un blockbuster estivo di fantascienza. A seguito delle proteste di Billy Dee Williams, il quale lamentava l'assenza del proprio personaggio sul poster alla luce degli obblighi contrattuali che imponevano la presenza di Lando Calrissian sulle locandine, la 20th Century Fox ritir\u00f2 l'immagine dai cinema, rendendola una rarit\u00e0 per i collezionisti, e commission\u00f2 a Tom Jung un nuovo poster in cui comparisse Lando; altri dipinti vennero in seguito realizzati per la promozione della pellicola, la maggior parte dei quali fece leva sull'immagine di Dart Fener.\nPer la riedizione del 1997 venne realizzato un nuovo poster da Drew Struzan, al quale venne chiesto di creare un unico trittico che, unito, avrebbe formato un grande dipinto. L'artista lament\u00f2 le scadenze pressanti impostegli dalla LucasFilm: la compagnia lo contatt\u00f2 durante le vacanze natalizie del 1996, poco meno di un mese prima dell'uscita nelle sale del primo film. \u00ab\u00c8 stata la peggior scadenza di sempre! Dovevo fare un poster a settimana, \u00e8 un ritmo serrato. Mi ci sono voluti vent'anni per arrivare a questo punto e ora avevo la possibilit\u00e0 di condensare in un'immagine i tre film pi\u00f9 di successo di sempre\u00bb.\nTrailer.\nIl primo teaser trailer venne mostrato nei primi mesi del 1979 e consisteva soltanto nelle immagini di pre-produzione di Ralph McQuarrie e in foto di scena visto che, all'epoca, niente di ci\u00f2 che era stato girato era presentabile al pubblico. Un trailer vero e proprio di due minuti fu mostrato in anteprima il 4 agosto 1979 al Comic-Con di San Diego e in seguito allegato alla riedizione di \"Guerre stellari\" a partire dal 15 agosto 1979. Narrato da Harrison Ford, il trailer contiene un frammento della scena tagliata dell'attacco dei wampa, in cui D-3BO strappa il cartello di avvertimento dalla stanza in cui sono rinchiuse le creature delle nevi; il filmato presenta inoltre una versione preliminare del logo. Un secondo trailer venne mostrato per un breve periodo nell'autunno del 1979. A causa dell'assenza della nuova colonna sonora, ancora in fase di scrittura, i realizzatori del trailer utilizzarono \"Le quattro stagioni\" di Antonio Vivaldi come accompagnamento musicale.\nDistribuzione.\nData di uscita.\nLa pellicola venne presentata in anteprima il 17 maggio 1980 a Washington e il 20 maggio alla Royal Film Performance di Londra (un evento di beneficenza a cui partecipa la famiglia reale britannica), per poi debuttare nel resto del mondo nei giorni seguenti:\nUna seconda distribuzione nei cinema avvenne nel 1997 in occasione dell'edizione speciale del ventennale della saga:\nNegli Stati Uniti il film \u00e8 stato distribuito in tre ulteriori occasioni: il 31 luglio 1981, il 19 novembre 1982 e il 19 maggio 2010, a Los Angeles, in occasione di un evento benefico a cui prese parte Harrison Ford per commemorare il trentesimo anniversario della pellicola.\nDivieti.\nIl film fu distribuito con il visto censura \"film per tutti\" in gran parte delle nazioni in cui usc\u00ec, eccezione fatta per Islanda, Paesi Bassi, Danimarca, Finlandia, Norvegia, Portogallo e Germania Ovest, dove fu vietato ai minori di 12 anni, mentre in Svezia non fu consentita la visione ai minori di 15 anni non accompagnati. Questi divieti furono imposti a causa delle intense scene finali, cariche di un peso emotivo molto forte e di una dose di violenza pi\u00f9 spinta rispetto al resto della storia.\nCortometraggi allegati.\nNelle proiezioni europee e australiane del film venne allegato un cortometraggio fantasy di 25 minuti intitolato \"Black Angel\". Diretto da Roger Christian, \"Black Angel\" narra il ritorno di un cavaliere dalle crociate, catapultato in un reame mistico per salvare una principessa da un oscuro figuro. Nel tentativo di creare un'opera visivamente suggestiva, Christian us\u00f2 la tecnica dello step-printing, una sorta di rallentatore al contrario, per le sequenze d'azione. Il corto venne finanziato da George Lucas, il quale, dopo aver letto la sceneggiatura, lo ritenne in sintonia con \"L'Impero colpisce ancora\" e decise di proiettarli insieme. \"Black Angel\" non venne mai pi\u00f9 mostrato in pubblico o distribuito in alcun formato. Lo stesso Christian non ebbe mai l'occasione di visionarlo, non possedendone i negativi. Nel dicembre del 2012, un archivista degli Universal Studios ritrov\u00f2 le bobine originali, \u00abRipagando i miei Natali degli ultimi vent'anni\u00bb, come affermato dal regista.\nEdizione italiana.\nIn Italia il titolo del film venne pi\u00f9 volte modificato nel corso degli anni. Il primo titolo fu \"L'Impero colpisce ancora\", reso come \"Guerre stellari: L'Impero colpisce ancora\" nei poster pubblicitari del 1980. Tale titolazione rimase invariata fino al 1997, anno dell'edizione speciale, quando il film prese nome \"Guerre stellari: V Episodio - L'Impero colpisce ancora\". Nel 2004, in occasione dell'uscita del DVD della trilogia originale, il titolo venne nuovamente cambiato in \"Star Wars: Episodio V - L'Impero colpisce ancora\", visibile nei titoli di apertura del film (con la variante di \"Star Wars V: L'Impero colpisce ancora\", titolo promozionale presente sulle copertina delle nuove edizioni home video e sul materiale pubblicitario). A seguito dell'acquisizione del franchise da parte di The Walt Disney Company, viene utilizzato il titolo \"Star Wars: L'Impero colpisce ancora\" per uniformit\u00e0 con la nomenclatura della trilogia sequel.\nIl doppiaggio del film venne curato, come per \"Guerre stellari\", da Mario Maldesi, il quale si disse molto orgoglioso e fiero del proprio lavoro sul film. In corrispondenza delle modifiche apportate al film nel 1997 e nel 2004, il doppiaggio dell'edizione italiana si adegu\u00f2 per accomodare i cambiamenti. Nel doppiaggio del 1997, diretto da Tonino Accolla, nella scena in cui Dart Fener, dopo aver battuto Luke Skywalker sulla Citt\u00e0 delle nuvole, torna alla navetta imperiale, la frase \u00abAvvertite l'incrociatore stellare di prepararsi per il mio arrivo\u00bb \u00e8 doppiata da Rodolfo Bianchi, mentre nella versione del 2004, quando Fener parla con l'Imperatore, quest'ultimo \u00e8 doppiato da Carlo Reali.\nVersione alternativa.\nIn occasione del ventennale della saga nel 1997, la trilogia originale venne ridistribuita nei cinema, a poche settimane di distanza l'uno dall'altro, sotto il nome di \"The Special Edition\". I negativi delle pellicole vennero ripuliti, l'audio rimasterizzato e alcuni degli effetti speciali migliorati, arrivando a intervenire sullo sviluppo delle singole scene. Lucas asser\u00ec che le modifiche vennero attuate per rendere i film pi\u00f9 vicini alla sua visione originaria degli stessi e l'operazione serv\u00ec come banco di prova per la Industrial Light &amp; Magic, la casa di effetti speciali che si sarebbe occupata da l\u00ec a poco del prequel \"\". La supervisione del nuovo montaggio venne curata da T.M. Christopher, quella degli effetti speciali da Dave Carson e la produzione venne affidata a Rick McCallum. Oltre ad aggiustamenti visivi e correzioni sonore di minore entit\u00e0, il grosso dei cambiamenti riguardarono le scene con il wampa e quelle ambientata su Citt\u00e0 delle nuvole. Nella versione originale la creatura veniva mostrata tramite dettagli del corpo e primi piani. Nelle nuove inquadrature, intercalate con il tentativo di Luke di usare la Forza per prendere la propria spada laser, il mostro \u00e8 visibile a figura intera, mentre si nutre del tauntaun prima e in agonia per la perdita di un braccio poi.\nLa sequenza sulla Citt\u00e0 delle Nuvole, invece, sub\u00ec un massiccio trattamento atto ad allargare la geografia degli spazi: nell'inquadratura di presentazione del pianeta venne aggiunto un raffinatore di gas e rimossa un'astronave, venne esteso l'atterraggio con alcune inquadrature in cui i protagonisti sfrecciano tra i palazzi della citt\u00e0, modificato l'aspetto dell'appartamento di Leila nella veduta esterna e girato un inserto di reazione da parte di alcuni cittadini al segnale di evacuazione di Lando. Infine, nella maggior parte delle scene interne vennero aggiunte finestre che danno sulla citt\u00e0 e tolte alcune scenografie per dare una sensazione di maggior respiro agli ambienti. Altra notevole modifica si ebbe nel 2004 quando il film venne pubblicato in formato DVD, in questo caso venne cambiata l'immagine dell'Imperatore Palpatine apparso nell'ologramma davanti a Dart Fener che venne sostituita con la nuova immagine dell'Imperatore interpretato da Ian McDiarmid, con una parziale riscrittura del dialogo nella scena. La modifica fu fatta in parte per motivi di coerenza con l'immagine dell'Imperatore ne \"Il ritorno dello Jedi\" (interpretato sempre da McDiarmid) e in parte per riallacciare il dialogo tra lui e Fener con quanto narrato nei prequel.\nNel finale del film trov\u00f2 spazio un segmento inedito, la dipartita di Fener dalla Citt\u00e0 delle Nuvole, un momento che nella versione del 1980 non era stato mostrato: la scena \u00e8 composta da un'inquadratura in cui Fener si avvia verso la navicella e dal suo arrivo sull'\"Executor\" (il girato dell'atterraggio proviene dagli scarti de \"Il ritorno dello Jedi\"). L'aggiustamento che dest\u00f2 maggiore perplessit\u00e0 nei fan fu l'urlo di Luke, assente nella versione del 1980, mentre questi si getta nel vuoto per scampare da Fener. Il grido che lancia l'eroe tolse, secondo alcuni, l'intenzionalit\u00e0 del gesto e svil\u00ec la decisione stoica del giovane di andare incontro a quella che pareva una morte certa. Nelle edizioni successive del film l'urlo venne tolto, rendendo la versione del 1997 l'unica a presentarlo. Uscito nei cinema nel febbraio del 1997, \"L'Impero colpisce ancora\" incass\u00f2 pi\u00f9 di 60 milioni di dollari negli Stati Uniti e fu, tra tutti, il film che pi\u00f9 rimase fedele alla versione del 1980 (i 124 minuti originali passarono a 127): le modifiche presenti vennero generalmente accettate come effettivi miglioramenti da parte degli appassionati, che avevano speso parole molto critiche nei confronti degli stravolgimenti operati su \"Guerre stellari\", e dello stesso Kershner, il quale si disse gratificato dal fatto che il suo episodio fosse quello con la minore quantit\u00e0 di cambiamenti.\nEdizioni home video.\n\"L'Impero colpisce ancora\" venne distribuito nel mercato home video statunitense nel corso degli anni ottanta, in vari formati e versioni, singolarmente o insieme agli altri due episodi della saga.\nVHS.\nIl film usc\u00ec per la prima volta in formato VHS e betamax il 13 novembre 1984, in formato pan and scan, a cui fecero seguito due ridistribuzioni, nel 1986 e tra gli anni 1987-1989. La stessa edizione venne presentata nel 1990 in un cofanetto contenente l'intera trilogia, riedito nel 1992 nei formati pan and scan e widescreen. Quest'ultimo, recante il logo letterbox, venne soprannominato \"Collector's Edition Trilogy\" e presentava una quarta cassetta contenente il documentario \"From Star Wars to Jedi: The Making of a Saga\", un certificato di autenticit\u00e0, un messaggio di George Lucas e una versione accorciata della biografia \"George Lucas: The Creative Impulse\". Per quanto riguarda il mercato italiano, L'impero colpisce ancora usc\u00ec in VHS per la prima volta nel marzo 1987, edito da CBS/Fox - Panarecord, al prezzo di lancio di 95.000 lire. Quest'edizione contiene il film da copia cinematografica italiana, sono presenti i titoli localizzati in italiano e il missaggio audio cinematografico, in hi-fi stereo.\nIl 29 agosto 1995, in occasione della nascita della divisione 20th Century Fox Home Entertainment, la saga venne distribuita, per un periodo limitato dopo il quale le VHS vennero ritirate dal mercato, nei due formati pan and scan e widescreen, con una nuova veste grafica e per la prima volta con il certificato di qualit\u00e0 audio e video THX. Nella prima settimana di distribuzione furono vendute pi\u00f9 di 9 milioni di unit\u00e0, tra VHS e laserdisc, dimostrando come l'interesse per la serie fosse ancora vivo nonostante l'assenza di nuovi film. Di questa edizione esiste una variante molto rara, chiamata \"Star Wars Trilogy: The Definitive Collection\": una valigetta di metallo, numerata in esemplari, contenente i tre film, una quarta cassetta con i contenuti gi\u00e0 presenti nell'edizione in laserdisc del 1993, un libro con le sceneggiature dei tre film, cartoline ritraenti sfondi usati nelle pellicole, tre poster e un certificato di autenticit\u00e0.\nIl 26 agosto 1997 l'edizione home video delle edizioni speciali invase il mercato, singolarmente e nel box set dal doppio formato pan and scan e widescreen; ogni film era preceduto da una breve featurette sui cambiamenti apportati. Della stessa versione venne realizzata un \"Limited Edition Collector's Set\", contenente un'ulteriore cassetta \"The Making of Star Wars Trilogy Special Edition\", cinque fotogrammi di una delle scene inedite, il libro \"The Art of the Star Wars Trilogy Special Edition\", tre litografie e un fermacarte in stagno con il logo della saga. Le edizioni del 1997 vennero ridistribuite il 21 novembre 2000, sempre in doppio formato, con una grafica pi\u00f9 asciutta - per omologarle all'allora recente uscita della VHS de ' - e un'anticipazione de '.\nCED.\nIl film fu uno dei pochi lungometraggi a uscire, il 13 novembre 1984, nel formato di scarso successo CED (Capacitance Electronic Disc), creato dalla RCA mischiando le caratteristiche di un vinile con quelle di un laserdisc: in grado di riprodurre audio e video, il supporto veniva fisicamente letto da una testina, invece che da un raggio laser.\nLaserdisc.\nIl primo laserdisc del film risale al 1984, edito in formato CLV, a cui fece seguito l'anno successivo il primo laserdisc in formato CAV; nel 1989 venne realizzata la prima versione in widescreen, riedita nel 1992 in pan and scan con audio digitale. Il 15 settembre 1993 \"L'Impero colpisce ancora\" usc\u00ec all'interno del cofanetto \"Star Wars Trilogy: The Definitive Collection\", nove laserdisc CAV contenenti i film e diversi contenuti speciali, all'epoca chiamati VAM (\"Value Added Material\") (commenti audio da parte di George Lucas, Ben Burtt, Dennis Muren, Ken Ralston, Ralph McQuarrie e Frank Oz, il video musicale de \"Il ritorno dello Jedi\", approfondimenti sugli effetti speciali, foto, stoyboard e un tour negli archivi), la biografia \"Goerge Lucas: The Creative Impulse\" e un libretto di sedici pagine sulla trilogia.\nIl 29 agosto 1995, in concomitanza con le VHS, la saga venne distribuita, in pan and scan e widescreen, con una nuova veste grafica e per la prima volta con il certificato di qualit\u00e0 audio e video THX. Questa versione \u00e8 considerata la miglior versione del film originale, nonch\u00e9 l'ultima (insieme alle rispettive VHS) a essere distribuita inalterata. Tutte le uscite successive a questa, pur incrementando la qualit\u00e0 audio e video, saranno copie dell'edizione speciale del 1997. L'ultimo laserdisc del film vedr\u00e0 la luce nell'agosto del 1997, all'interno di un cofanetto contenente la trilogia nella versione delle edizioni speciali.\nDVD.\nIl 21 settembre 2004 la trilogia venne distribuita in tutto il mondo in un cofanetto indivisibile (pan and scan o widescreen) composto da quattro dischi: i tre film, con relativi commenti audio, e un disco bonus, con il documentario \"Empire of Dreams: The Story of the Star Wars Trilogy\", approfondimenti vari, anticipazione de \"\", foto di scena, trailer e spot televisivi. Lucas ripens\u00f2 ancora una volta la pellicola e sostitu\u00ec Jason Wingreen, voce di Boba Fett, con Temuera Morrison, interprete di Jango Fett, padre putativo del cacciatore di taglie. La decisione attrasse molte critiche, non tanto per la revisione filologica del personaggio quanto pi\u00f9 per il livello inferiore di recitazione dell'attore rispetto a Wingreen. Un'altra modifica importante \u00e8 presente nella scena con l'Imperatore, ora impersonato da Ian McDarmid. Alcuni dialoghi tra Fener e Palpatine, inoltre, vennero riscritti per aderire alle vicende dei prequel. Pur ottenendo recensioni positive, il lavoro di pulizia dei fotogrammi, effettuato dalla compagnia Lowry Digital Images sulla base delle edizione speciali del 1997, venne in parte criticato per non aver risolto alcune delle inconsistenze nelle spade laser e per aver creato degli sbilanciamenti nella brillantezza delle immagini.\nNel 2005, il cofanetto venne ridistribuito sotto nuova veste, per rendere pi\u00f9 appetibili i cofanetti anche ai non appassionati della saga, con una grafica ispirata al primo poster di \"Guerre stellari\" e senza il quarto disco. Dopo l'insistenza dei fan, che domandavano a gran voce l'uscita in DVD delle versioni originali dei film, il 12 settembre 2006 la trilogia venne riedita singolarmente. Le versioni inalterate provenivano dai master dell'edizione in laserdisc del 1993 e questo caus\u00f2 molte lamentele da parte degli appassionati che avrebbero preferito una versione in alta risoluzione dei film. Il 4 novembre 2008 i tre DVD vennero riediti in un unico cofanetto con una nuova grafica.\nBlu-Ray Disc.\nIl 16 settembre 2011 (il 13 in Italia) usc\u00ec l'intera esalogia in Blu-ray in tre cofanetti: uno contenente la trilogia originale, un altro la trilogia prequel e infine uno con la saga completa. I nove dischi, oltre ai film, comprendevano \"Gli Archivi di Star Wars\", con scene tagliate, approfondimenti e interviste, e un intero disco dedicato ai documentari (\"Guerrieri Stellari\", \"The Making of Star Wars\", \"L'Impero colpisce ancora: Effetti Speciali\", \"Mostri Classici: Il Ritorno dello Jedi\", \"Una conversazione con i maestri: L'Impero colpisce ancora 30 anni dopo\", \"Anatomia di un Dewback\", \"La tecnologia di Star Wars\" e un'antologia di parodie della saga). Le versioni dei film furono quelle del 2004 (tratte a loro volta da quelle del 1997), rispettando il principio di economia affermato dallo stesso Lucas: \u00abBisogna attraversare un lungo processo di restaurazione e va fatto digitalmente. \u00c8 un processo molto, molto, costoso. Quindi quando l'abbiamo trasferito in digitale, nel 1997, abbiamo trasferito le edizioni speciali, quelle aggiornate\u00bb.\nLe modifiche apportate a questa edizione furono minime, di cui la maggior parte effettuate per correggere errori o imprecisioni (un riflesso sulle finestre dell'appartamento di Leila per dare maggior realismo o l'aggiunta di pelo sul braccio del wampa per nascondere l'animatore). Definito \u00abuno dei cambiamenti migliori dell'edizione\u00bb, il bilanciamento del colore attuato nella versione in blu-ray modific\u00f2 sensibilmente l'immagine di molte scene: la neve nelle sequenze d'apertura venne schiarita e perse l'alone azzurro, acquisendo un aspetto naturale e mettendo in risalto gli elementi che vi si stagliano contro quando essa funge da sfondo; la fotografia nelle scene sulla Citt\u00e0 delle Nuvole pass\u00f2 a toni pi\u00f9 caldi e il fantasma di Obi-Wan assunse nitidezza e volume. La riduzione digitale del rumore miglior\u00f2 il quadro, contrariamente all'effetto negativo prodotto su alcuni degli altri episodi, e fece emergere nuovi dettagli, come la pienezza degli incarnati, il candore del manto del wampa e i peli sulla pelliccia di Chewbecca. Nonostante le critiche mosse per aver inserito le versioni speciali post-1997 e non quelle originali, le recensione alla versione in blu-ray del film furono molto positive: i commentatori elogiarono il lavoro di trasferimento che permise agli spettatori di \u00abammirare dettagli mai visti primi\u00bb, come la consistenza screpolata del volto di Yoda o aspetti dei costumi fino ad allora passati inosservati, mentre il compartimento audio venne definito \u00abmateriale da demo\u00bb.\nAccoglienza.\nIncassi.\n\"L'Impero colpisce ancora\" debutt\u00f2 nei cinema americani il 26 maggio 1980, in 126 schermi selezionati. Le proiezioni d'incasso non erano delle pi\u00f9 positive: tolti i costi di marketing e distribuzione, il film avrebbe dovuto incassare almeno 50 milioni di dollari per generare un profitto, una cifra raggiunta l'anno precedente soltanto da dieci film sui cento distribuiti sul territorio americano. Tuttavia, secondo il produttore Kurtz, \u00abNon ci sono mai stati dubbi sul successo del film, erano le aspettative a schiacciarci\u00bb, dovendo confrontarsi con il film pi\u00f9 remunerativo di sempre.\nLa pellicola incass\u00f2 \u00a0$ il primo giorno d'apertura, \u00a0$ nel primo fine settimana. Nei mesi di giugno e luglio, i cinema che proiettavano il film aumentarono fino a raggiungere l'apice di 880 schermi negli Stati Uniti. Il film super\u00f2 il precedente episodio nei dati di debutto ma non riusc\u00ec nel complesso a eguagliare i numeri di \"Guerre stellari\"; secondo molti commentatori, gli spettatori, convinti che avrebbero assistito a una storia energetica e rassicurante tanto quanto \"Guerre stellari\", rimasero spiazzati trovandosi di fronte a un prodotto adulto e sofisticato, che non attirava l'interesse dei pi\u00f9 piccoli, fetta molto consistente del pubblico di \"Guerre stellari\". A fine corsa, \"L'Impero colpisce ancora\" incass\u00f2 $ nei soli Stati Uniti (diventando il film col maggior incasso del 1980), ai quali si aggiungono i \u00a0$ della ridistribuzione del 1982. Dopo la ridistribuzione del 1997, che guadagn\u00f2 nel primo fine settimana di sfruttamento domestico \u00a0$, arrivando a un totale di \u00a0$ sul suolo statunitense, l'incasso de \"L'Impero colpisce ancora\" raggiunse i \u00a0$ in America e \u00a0$ complessivamente in tutto il mondo.\nCritica.\nAll'indomani della sua uscita, \"L'Impero colpisce ancora\" ricevette un'accoglienza contrastante da parte di critica e pubblico. Commenti positivi vennero fatti al lavoro degli attori: Hamill venne lodato per la sua capacit\u00e0 di \u00absaper reggere il film sulle proprie spalle\u00bb, mentre l'interpretazione di Oz colp\u00ec a tal punto da far perorare a Lucas e Kershner la candidatura all'Oscar come miglior attore non protagonista; il comitato organizzatore tuttavia neg\u00f2 loro la possibilit\u00e0 di nomina, affermando che \u00abanimare pupazzi non \u00e8 un'arte\u00bb. Elogiato universalmente per la perizia tecnica con cui venne confezionato, il film venne per\u00f2 criticato per la storia, rea di non avere uno sviluppo coerente, e per lo scarso approfondimento psicologico dei personaggi, giudicati nella maggior parte dei casi poco naturali e artificiosi. I critici avvertirono l'assenza di umorismo, ma fu la mancanza dell'operazione postmoderna dell'unione di generi diversi - l'aspetto che maggiormente li aveva convinti la prima volta - a destabilizzarli: \"The Times\" question\u00f2 l'esistenza di un seguito a un film che funzionava come un tributo nostalgico all'infanzia e di conseguenza non poteva avere una continuazione, mentre David Denby (\"Newsweek\") afferm\u00f2 che il film \u00abFunziona su un solo livello e il mix di citazioni del primo film \u00e8 stato sostituito con citazione dal primo film stesso\u00bb.\nTra i problemi principali del film, molti additarono il fatto che non avesse un vero inizio n\u00e9 una conclusione soddisfacente e che il cupo finale della pellicola tradisse lo spirito della saga; su tutti, Vincent Canby (\"The New York Times\") stronc\u00f2 il film scrivendo: \u00abConfessione: quando sono andato a vedere \"L'Impero colpisce ancora\" mi sono ritrovato a guardare spesso il mio orologio. La Forza \u00e8 con noi, di certo, e molta di essa \u00e8 aria fritta\u00bb. Canby, come altri suoi colleghi, mise in dubbio la paternit\u00e0 di Kershner dell'opera (una questione che irrit\u00f2 molto l'autore, additato all'epoca come \u00abLa marionetta di Lucas\u00bb), affermando che non vi fosse cesura tra gli incarichi del regista e quelli di Lucas, e che quest'ultimo avesse svolto il grosso del lavoro. Canby concluse la sua recensione con un lapidario: \u00ab\"L'Impero colpisce ancora\" \u00e8 personale come una cartolina di Natale mandata dalla banca\u00bb. Poche furono le testate che recensirono positivamente il film: \"Films in Review\", il \"Los Angeles Times\", il \"Toronto Star\" e il \"Washington Post\", sul quale Gary Arnold scrisse che la pellicola era \u00abUn impressionante melodramma fantascientifico strabiliante che regge due ore di avventure elaborate, sorprendendoti alle spalle sul piano emotivo\u00bb. Tuttavia, anche nelle recensioni pi\u00f9 favorevoli, l'opera usciva sconfitta dal confronto con \"Guerre stellari\".\nFu soltanto grazie all'avvento dell'home video e dei numerosi passaggi televisivi che il pubblic\u00f2 riscopr\u00ec il film: nelle guide TV di fine anni ottanta veniva elogiato per l'atmosfera ombrosa e non convenzionale. Negli anni la fama dell'opera si rafforz\u00f2 fino a superare i consensi raccolti da \"Guerre stellari\". L'aggregatore di recensioni Rotten Tomatoes, che raccolse a partire dal 2000 le recensioni sul film, registr\u00f2 un 97% di freschezza, il pi\u00f9 alto per un film della saga di \"Guerre stellari\", e nelle recensioni successive al 1997, anno della ridistribuzione nei cinema, il film venne applaudito come il migliore della serie e uno dei migliori prodotti fantascientifici di sempre. Roger Ebert scrisse che il film \u00ab\u00c8 il migliore dei tre e di gran lunga il pi\u00f9 provocatorio\u00bb; il \"San Francisco Chronicle\" applaud\u00ec la messa in scena di Kershner e la sua abilit\u00e0 nel trattare con grande maturit\u00e0 lo sviluppo psicologico dei personaggi, mentre per \"Empire\" il film \u00abSegna una progressione che ha il sapore, oscuro ed epico, di un'opera Wagneriana\u00bb, arrivando a definire la sequenza finale \u00abLa migliore e la pi\u00f9 complessa della saga, intrisa di metafore grazie alla discesa in un inferno circolare in cui prendono vita le paure dell'eroe\u00bb.\nIl film ebbe un forte impatto culturale, fino a diventare per alcuni \u00abUn pezzo indelebile di Americana\u00bb, venendo citato e parodiato da moltissimi film e serie televisive, nonch\u00e9 da ambiti non cinematografici; famoso fu il caso della guerra delle Falkland: quando la task force britannica, intenzionata a riprendere il controllo delle isole, lasci\u00f2 il paese il 19 aprile 1982, il giornale americano \"Newsweek\" scrisse in copertina \"The Empire Strikes Back!\" utilizzando il titolo del film. Chuck Klosterman, nel libro \"Sex, Drugs, and Cocoa Puffs: A Low Culture Manifesto\", scrisse che: \u00abMentre film come \"Easy Rider\" e \"La febbre del sabato sera\" dipingevano un ritratto delle generazioni dell'epoca, \"L'Impero colpisce ancora\" \u00e8 forse l'unico esempio di un film che imposta la propria estetica sociale per le generazioni future\u00bb. Il film venne preso come pietra di paragone da molti sequel con ambizioni pi\u00f9 mature dei propri predecessori, diventando una terminologia per indicare la natura adulta e oscura del film e ispirando autori come J. J. Abrams, David Fincher, Bryan Singer, Kevin Smith, Christopher Nolan, Joseph Kosinski e Alan Taylor.\nRiconoscimenti.\nOltre ai premi ottenuti all'epoca della sua uscita, \"L'Impero colpisce ancora\" ne raccolse molti altri nel corso degli anni. Nel 2001, un sondaggio condotto da Channel 4 decret\u00f2 \"Guerre stellari\" e \"L'Impero colpisce ancora\" i migliori film di tutti i tempi; nel 2003 l'American Film Institute inser\u00ec il film nella lista \"AFI's 100 Years... 100 Heroes and Villains\", che vide Dart Fener al terzo posto in un gruppo di 50 cattivi; la nomina de \"L'Impero colpisce ancora\" invece che \"Guerre stellari\" venne giustificata per la maggior presenza in qualit\u00e0 di antagonista principale da parte di Fener. Sempre l'AFI candid\u00f2 il film, senza successo, nella lista del 2005 \"AFI's 100 Years... 100 Movie Quotes\", contenente le cento migliori citazioni cinematografiche:\nNel 2007 si aggiudic\u00f2 il quinto posto nella classifica \"VES 50: i 50 film pi\u00f9 influenti nel campo degli effetti visivi\" stilata dalla Visual Effects Society; similmente, nel 2008, si posizion\u00f2 terzo nell'ambiziosa classifica dei 500 migliori film di tutti i tempi, indetta da \"Empire\" e votata da diecimila lettori, centocinquanta professionisti del settore e cinquanta critici cinematografici. Infine, nel 2010, la National Film Preservation Board aggiunse la pellicola alla lista di film preservati nel National Film Registry della biblioteca del Congresso.\nAltri media.\nIl film venne adattato in una variet\u00e0 di media differenti. Il 12 aprile 1980 Del Rey Books pubblic\u00f2 un romanzamento a opera di Donald F. Glut intitolato \"L'Impero colpisce ancora\", che vendette pi\u00f9 di tre milioni di copie e fu esportato in tutto il mondo. Nello stesso giorno usc\u00ec anche \"The Empire Strikes Back Storybook\", una versione per ragazzi scritta da Shep Steneman. Le prime stampe di entrambe le edizioni contenevano otto pagine di foto a colori del film. Negli anni fecero seguiti diverse trasposizioni letterarie per ragazzi: \"\" di Larry Weinberg nel 1985, \"The Empire Strikes Back: A Storybook\" di J. J. Gardner nel 1997, \"Star Wars Episode V: The Empire Strikes Back\" di Ryder Windham nel 2004 e \"The Empire Strikes Back: So You Want to Be a Jedi?\" di Adam Gidwitz nel 2015. Un adattamento a fumetti in sei parti, scritto da Archie Goodwin e disegnato da Al Williamson e Carlos Garzon, trov\u00f2 spazio dal 24 giugno al 25 novembre 1980 all'interno della serie \"Star Wars\" di Marvel Comics.\nIl 12 agosto 1980 Del Rey Books pubblic\u00f2 \"Once Upon a Galaxy: A Journal of the Making of The Empire Strikes Back\". Scritto da Alan Arnold, il libro racconta la travagliata produzione del film, con interviste e fotografie inedite dei set. Nell'ottobre 1980 segu\u00ec \"The Art of The Empire Strikes Back\", contenente la concept art prodotta dagli artisti, le riproduzioni in scala dei matte painting usati nel film e l'evoluzione visiva di personaggi e astronavi. Il volume venne riedito nel 1997 con il titolo \"The Art of Star Wars Episode V: The Empire Strikes Back\" e impreziosito da sedici pagine di illustrazioni dedicate all'edizione speciale della pellicola. Il 12 ottobre 2010, in occasione del trentennale della pellicola, usc\u00ec \"The Making of Star Wars: The Empire Strikes Back\", di Jonathan W. Rinzler, un libro di grande formato in cui viene raccontata la storia produttiva del film e i suoi riverberi sull'industria di settore. Sorta di seguito spirituale al libro di Arnold, il volume di Rinzler si occup\u00f2, tra le altre, delle questioni che nell'opera di Arnold non avevano trovato spazio come scatti e documenti inediti e interviste realizzate all'epoca al cast e alla troupe.\nDopo aver trasmesso l'adattamento radiofonico di \"Guerre stellari\" nel 1981, la National Public Radio propose una nuova serie dedicata al secondo episodio della saga. Diretta nuovamente da John Madden e scritta da Brian Daley, la trasposizione venne divisa in dieci episodi, per un totale di quattro ore e quindici minuti, e trasmessa a partire dal 14 febbraio 1983. Come la precedente serie, \"The Empire Strikes Back\" espanse la storia del film, incorporando nuove scene come una conversazione accesa tra Ian e Luke tra le lande di Hoth. Mark Hamill, Billy Dee Williams e Anthony Daniels ripresero i loro ruoli del film, mentre a doppiare gli altri vennero chiamati altri attori, tra cui John Lithgow per Yoda, David Rasche, Jay Sanders, David Alan Grier, Geoffrey Pierson e Jerry Zaks.\nIl primo videogioco ispirato al film usc\u00ec nel 1982 per l'Atari 2600 e fu anche il primo prodotto videoludico basato sulla saga di \"Guerre stellari\": \"Star Wars: The Empire Strikes Back\", uno shoot 'em up in cui il giocatore ha il compito di abbattere gli AT-AT imperiali. Nel 1985 venne realizzato \"Star Wars: The Empire Strikes Back\", un videogioco arcade a grafica vettoriale che ricrea la battaglia d'apertura del film, mentre nel 1992 usc\u00ec ', altro gioco d'azione in due dimensioni, giocabile sul Nintendo Entertainment System, di cui la Ubisoft produsse una versione per Game Boy. L'anno successivo vide la luce ', videogioco a piattaforme creato per il Super Nintendo Entertainment System e seguito di \"Super Star Wars\"."}
{"id": "44399", "revid": "991694", "url": "https://it.wikipedia.org/wiki?curid=44399", "title": "L'impero colpisce ancora", "text": ""}
{"id": "44400", "revid": "1896180", "url": "https://it.wikipedia.org/wiki?curid=44400", "title": "Alleanza Nazionale", "text": "Alleanza Nazionale (AN) \u00e8 stato un partito politico italiano di destra.\nLa forza politica fu organizzata nel gennaio 1994, inizialmente come formazione elettorale composta dal Movimento Sociale Italiano - Destra Nazionale e da altre personalit\u00e0 e associazioni minori d'area, in particolare, liberali, democristiani e conservatori come Domenico Fisichella, Luigi Ramponi, Giuseppe Basini, Publio Fiori, Gaetano Rebecchini e Gustavo Selva. Nel primo congresso nazionale del gennaio 1995, con la cosiddetta svolta di Fiuggi, scioltosi il MSI-DN, AN si \u00e8 riconosciuto sulle posizioni della destra classica occidentale di stampo conservatore.\nIl partito, pur mantenendo legami storico-culturali con la tradizione del MSI-DN, ha mostrato sempre pi\u00f9 una tendenza nazional-conservatrice, con qualche apertura al conservatorismo liberale, riconoscendosi nella leadership di Gianfranco Fini, promotore della svolta e leader del partito dalla sua fondazione fino al suo scioglimento, che \u00e8 avvenuto nel marzo 2009 per entrare a far parte del Popolo della Libert\u00e0.\nA livello europeo ha aderito all'Alleanza per l'Europa delle Nazioni ed al gruppo parlamentare dell'Unione per l'Europa delle Nazioni. Il suo organo ufficiale era il Secolo d'Italia.\nNel congresso di scioglimento svoltosi nel 2009 il patrimonio culturale e immobiliare fu affidato a una fondazione di diritto privato, costituitasi nel 2011.\nStoria.\nLe idee di una nuova destra.\nNella lunga storia del Movimento Sociale Italiano vi sono stati pi\u00f9 momenti in cui il partito ha dato eco anche ad istanze moderate.\nNel febbraio del 1972 il segretario Giorgio Almirante riusc\u00ec a formare un'alleanza col Partito Democratico Italiano di Unit\u00e0 Monarchica, una delle maggiori formazioni monarchiche italiane, da cui deriv\u00f2 anche un mutamento di denominazione del partito, da allora chiamato Movimento Sociale Italiano - Destra Nazionale. In quegli anni, il MSI-DN fece appassionate campagne, come in occasione del referendum sul divorzio, sposando quasi appieno le posizioni della Chiesa cattolica, con l'evidente intento di sottrarre elettorato alla DC.\nNel gennaio 1975 fu creata da Almirante la \"Costituente di destra per la libert\u00e0\", cui aderirono in funzione anticomunista personalit\u00e0 antifasciste, come l'ex deputato DC Enzo Giacchero, che fu il presidente (era stato comandante partigiano) e l'ex parlamentare DC Agostino Greggi, che ne fu segretario.\nNel 1976 nel MSI nacque una componente, che dal 1977 divenne un partito, detta Democrazia Nazionale - Costituente di Destra, in cui vi fu una completa fuoriuscita ideologica e programmatica dal fascismo; non ci fu ripudio, ma lo si ritenne una esperienza ormai conclusa ed affidata alla storia. Si sciolse nel 1979 ma successivamente verr\u00e0 considerato un precursore proprio di \"Alleanza Nazionale\".\nOltre un decennio dopo, sul \"Il Tempo\" del 19 settembre 1992 il politologo della destra cattolica Domenico Fisichella lancia un'idea: \u00abse i \"progressisti\" lavorano per una \"Alleanza Democratica\", sul versante opposto tutti quelli che ne hanno abbastanza delle gioie del progressismo debbono cominciare a lavorare per una Alleanza Nazionale\u00bb dove \u00abci potranno essere liberali, repubblicani, cattolici\u00bb.\n\"Verso l'Alleanza Nazionale\".\nA fine aprile 1993, un articolo sul \"Secolo d'Italia\" a firma di Francesco Storace, allora portavoce del segretario del MSI Gianfranco Fini, rilancia l'idea di una nuova \"alleanza nazionale\" che associasse i missini con altri personaggi o schieramenti di idee conservatrici, come la destra democristiana.\nDal 24 aprile 1993 la costruzione di Alleanza Nazionale sembra avviata dal Movimento Sociale Italiano; l'idea nell'immediato viene bocciata, ma gi\u00e0 a Belluno in giugno si tiene un primo test elettorale e poi se ne discuter\u00e0 per tutta l'estate del 1993.\nIn questa fase Fini presenta AN come \u00abuna strategia. Non \u00e8 un partito nuovo, ma \u00e8 una politica: chiamare a raccolta tutte quelle categorie, quei ceti economici, quegli spazi della societ\u00e0 che oggi sono liberi perch\u00e9 non hanno pi\u00f9 dei referenti\u00bb.Lo stesso Fini si candida a sindaco di Roma: \u00abPresentiamo liste aperte, cio\u00e8 non solo missine, in molte citt\u00e0, da Cosenza a Pescara a Palermo. ( [...] ) Siamo una forza superiore al 10% nel Centro Sud. Se i dati ci daranno ragione\u00bb si potr\u00e0 cos\u00ec arrivare a \u00abedificare un quarto polo nazionale\u00bb (dopo quelli di sinistra, centro e Lega Nord).\nSecondo il \"Corriere della Sera\", gi\u00e0 in questa fase di AN \u00abfanno parte alcuni intellettuali come il politologo Domenico Fisichella, editorialista de \"Il Tempo\", giornalisti come Adolfo Urso dell\"Italia Settimanale\", liberi professionisti come Gaetano Rebecchini, uno dei sette membri della Consulta Vaticana. E poi il giudice Alibrandi, il principe Ruspoli (che smentir\u00e0, ndr), l'ex comandante della Guardia di Finanza Ramponi\u00bb.\nDopo non essere stato toccato dallo scandalo di Tangentopoli, MSI-DN riscuote un ottimo successo alle elezioni amministrative del novembre 1993. A Chieti, Benevento e Latina vengono eletti sindaci i candidati del MSI, ma il successo \u00e8 riscontrato soprattutto a Roma e Napoli: nella capitale il segretario Gianfranco Fini ottiene il 35,5% e a Napoli Alessandra Mussolini il 31,1% ed entrambi accedono al ballottaggio.\nIl 23 novembre 1993 a Casalecchio di Reno l'imprenditore Silvio Berlusconi inaugurava un supermercato e, alla domanda di un cronista per chi avrebbe votato a Roma tra Rutelli e Fini, a sorpresa rispose: \u00abCertamente Gianfranco Fini\u00bb. Al ballottaggio a Roma, forse anche grazie alla frase di Berlusconi, Fini raggiunse il 47%.\nIl 26 novembre viene meglio presentato ufficialmente il progetto di AN e nascono i primi circoli sul territorio, ma solo l'11 dicembre successivo il Comitato Centrale missino approver\u00e0 ufficialmente la prospettiva di dar vita al cartello denominato \"Alleanza Nazionale\" con l'astensione di dieci dirigenti vicini a Pino Rauti.\nLa sede di AN trova spazio in tre stanze di un appartamento vicino al Pantheon, affittate a un prezzo di favore dal principe Lillio Sforza Ruspoli.\nPolitiche 1994: la destra al governo.\nIl 22 gennaio 1994 si apre l'assemblea costituente di AN e il 28 viene presentato il nuovo simbolo al XVII Congresso nazionale dell'MSI, disegnato dal pubblicitario Massimo Arlechino.\nAlleanza Nazionale debutta elettoralmente in occasione delle elezioni politiche del 1994: nei collegi uninominali del centro-sud, il partito stringe un'alleanza con Forza Italia di Silvio Berlusconi, dando luogo al cosiddetto Polo del Buon Governo; al centro-nord, invece, presenta candidati alternativi a quelli del Polo delle Libert\u00e0, coalizione formata da Forza Italia e Lega Nord. Nella quota proporzionale della Camera, AN raggiunge uno storico 13,4% dei voti e diviene forza di governo: per la prima volta, esponenti del Movimento Sociale Italiano entrano a far parte di un esecutivo.\nI ministri del governo Berlusconi I espressi dal partito sono cinque: per il MSI Giuseppe Tatarella in qualit\u00e0 di Vicepresidente del Consiglio e Ministro delle poste e delle telecomunicazioni, Altero Matteoli all'ambiente ed Adriana Poli Bortone all'agricoltura; per AN Publio Fiori al Ministero dei trasporti e della navigazione e Domenico Fisichella al Ministero per i Beni e le Attivit\u00e0 Culturali. Di estrema rilevanza fu il ruolo di Tatarella di mediazione come Vicepresidente del Consiglio dei Ministri, tant'\u00e8 che si autodefin\u00ec \"ministro dell'Armonia\", e con tale appellativo continua ad essere ricordato tuttora.\nLa coalizione di governo, formata da AN, Forza Italia, Centro Cristiano Democratico, Unione di Centro e Lega Nord, collassa dopo solo otto mesi, a causa dell'uscita del partito di Umberto Bossi.\nCon la creazione del Governo tecnico di Lamberto Dini appoggiato dal PDS di Achille Occhetto, dal PPI di Rocco Buttiglione e dalla stessa Lega Nord di Bossi, si consuma il ribaltone ed AN passa all'opposizione.\nIl 22 ottobre 1994 si celebra l'ultimo comitato centrale del Movimento Sociale Italiano, nel quale viene decisa la confluenza in AN. Molto critici sono Pino Rauti e Teodoro Buontempo; critico ma rispettante la linea di Fini \u00e8 Mirko Tremaglia, la cui proposta di chiamare il nuovo soggetto politico Alleanza Nazionale-MSI viene per\u00f2 cassata.\nGianfranco Fini afferma che nel nuovo partito non saranno accettati antisemiti.\nLa \"svolta di Fiuggi\": nasce AN.\nIl 27 gennaio 1995, a Fiuggi, dopo lo svolgimento dell'ultimo congresso del MSI, avviene il primo congresso di AN, cui partecipano i \"Circoli di Alleanza nazionale\" il cui coordinatore era Adolfo Urso. Il congresso elegge Fini primo presidente del nuovo partito, il quale afferma che \u00aboggi finisce in Italia il lunghissimo dopoguerra\u00bb.\nSi consacra l\u00ec la cosiddetta \"svolta governista\" al partito, allargandolo a cattolici moderati e conservatori, e spingendolo verso il centrodestra conservatore e liberale.\nIl nome \"Alleanza Nazionale\" non \u00e8 casuale: fu scelto per definire il partito o coalizione che avrebbe dovuto contrapporsi all'analoga Alleanza Democratica, partito o coalizione che si sarebbe formato a sinistra (in previsione di un sistema a soli due partiti di cui tanto si parlava allora) e che appariva incontrastabile senza un'alleanza nazionale. AD nelle intenzioni dei suoi fondatori avrebbe dovuto rappresentare il contenitore di tutta la coalizione di sinistra, anche se poi questa intenzione naufrag\u00f2 a causa delle divergenze e la coalizione di sinistra fin\u00ec per chiamarsi Progressisti nella quale AD fin\u00ec per confluire, seppur sopravvivendogli ancora per qualche anno.\nDomenico Fisichella, al tempo professore ordinario di scienza politica all'Universit\u00e0 di Roma \"La Sapienza\", nel 1992, in un articolo apparso su \"Il Tempo\", aveva suggerito al MSI di farsi promotore di una \"alleanza nazionale\" per uscire dallo stato di ghettizzazione politica in cui versava. Fini, ispirandosi a questa tesi, chiede a Gennaro Malgieri, giovane direttore del \"Secolo d'Italia\", di stendere le tesi di un congresso rifondativo. Tra i passaggi pi\u00f9 importanti:\nQueste posizioni - soprattutto quella sottesa alla seconda delle affermazioni citate - causano la scissione della componente guidata da Pino Rauti, suo rivale storico all'interno del MSI-DN e da sempre animatore dell'ala sinistra, il quale decide di abbandonare e di fondare il nuovo Movimento Sociale Fiamma Tricolore.\nNel febbraio 1995 i gruppi parlamentari di Camera e Senato cambiano nome da \"Alleanza nazionale - MSI\" a \"Alleanza Nazionale\".\nLa fuoriuscita di Rauti comunque non provoca perdite di consensi, che AN vede anzi incrementare alle elezioni regionali del 1995, riuscendo anche a far eleggere un proprio esponente, Antonio Rastrelli, alla guida della regione Campania e nel 1996 Nicola Cristaldi alla presidenza dell'Assemblea regionale siciliana.\n\u00c8 nelle regionali che AN, nella nuova ottica bipolare della politica italiana, partecipa alla costituzione della coalizione di centrodestra insieme a Forza Italia, CCD e CDU, mentre la Lega decide di correre da sola, formando il Polo per le Libert\u00e0, col quale ottiene per la prima volta importanti successi anche nelle regioni settentrionali.\nPolitiche 1996: AN terzo partito italiano.\nNel 1996 per\u00f2 il Polo viene sconfitto dalla nuova coalizione di centro-sinistra, denominata L'Ulivo e guidata da Romano Prodi.\nAN, comunque, si compiace per gli ottimi risultati raggiunti: alle elezioni del '96 \u00e8 il terzo partito italiano, dopo il Partito Democratico della Sinistra e Forza Italia, con quasi 6 milioni di voti e il 15,7%, raggiungendo il suo massimo storico. Due mesi dopo, alle Elezioni regionali in Sicilia del 1996, AN diviene il secondo partito dell'isola, eleggendo 14 deputati regionali su 90, ottenendo la presidenza dell'Assemblea regionale siciliana e tre assessori su 12.\nNell'estate del 1996 nasce ufficialmente Azione Giovani, il movimento giovanile del partito. Viene eletto presidente il siciliano Basilio Catanoso, espressione della maggioranza \"tatarelliana\", che vince di misura sul candidato \"alemanniano\" Alberto Arrighi.\nNel settembre del 1996 Gianfranco Fini sceglie di affiancare a Maurizio Gasparri, coordinatore del partito, altri due coordinatori: Publio Fiori e Domenico Fisichella. Cos\u00ec ai vertici di AN sono rappresentate le tre anime di AN: quella missina, quella cattolica e quella laica-liberale. Gasparri rimane coordinatore dell'esecutivo del partito, Fiori diventa coordinatore per le politiche sociali e Fisichella coordinatore per le politiche istituzionali.\nIn quanto partito d'opposizione, AN ottiene la presidenza della Commissione parlamentare per l'indirizzo generale e la vigilanza dei servizi radiotelevisivi: viene eletto Francesco Storace.\nDopo l'insuccesso delle elezioni amministrative del 1997 in dicembre Fini revoca i due coordinatori del partito Gasparri e Fiori e nomina due nuovi coordinatori: Alfredo Mantovano per il sud e Manlio Contento per il nord.\nAlla fine del 1997 Fini, durante la trasmissione televisiva \"Moby Dick\", prende le distanze dal ventennio e da tutti i totalitarismi, condannando anche la Repubblica di Sal\u00f2. Nel partito tutti concordano col proprio presidente; uniche voci contrariate sono Mirko Tremaglia e Teodoro Buontempo.\nNel corso della XIII Legislatura si verificano alcuni episodi di dissenso con Forza Italia, in particolare quando nel 1998 Berlusconi decide di far fallire la commissione bicamerale presieduta da D'Alema, appoggiata invece da AN.\nIntanto i governi dell'Ulivo si susseguono: dopo la caduta del Governo Prodi I nell'ottobre 1998, diventa presidente del Consiglio Massimo D'Alema, il primo ex comunista alla guida di un governo italiano, episodio che viene visto da AN in maniera negativa. In questo contesto, alle elezioni provinciali di Roma di dicembre, il Polo per le Libert\u00e0 vince candidando l'esponente di AN Silvano Moffa, uomo della destra sociale ed ex rautiano, una vittoria che fa comprendere al partito di poter puntare anche sull'elettorato centrista, non \"spaventato\" da un candidato di destra.\nDue mesi dopo, l'8 febbraio 1999 muore Giuseppe Tatarella, fedelissimo di Fini, uomo chiave delle dinamiche interne al partito e capogruppo alla Camera; nuovo presidente del gruppo parlamentare viene eletto Gustavo Selva.\nPer dare una risposta ai giochi dei piccoli gruppi, capaci di determinare le coalizioni di governo e che hanno portato alla creazione del Governo D'Alema I, ed al fine di proteggere il bipolarismo, AN si fa promotrice insieme a Mario Segni del Referendum abrogativo del 1999 volto ad abolire la quota proporzionale del sistema elettorale detto \"Mattarellum\", considerata la causa della proliferazione dei piccoli partiti. Il referendum per\u00f2 non raggiunse il quorum per un soffio.\nEuropee 1999: il fallimento dell'Elefantino.\nAlle elezioni europee del 1999 AN decide di sperimentare un nuovo progetto elettorale, lElefantino: in una stagione caratterizzata oramai da un'aperta competizione con Forza Italia, per allargare l'area del centro-destra e ottenere un definitivo sdoganamento, AN presenta una lista unitaria insieme al Patto Segni, il movimento politico di Mario Segni epigono della Democrazia Cristiana, con un simbolo elettorale costituito nella parte inferiore dal simbolo di AN e nella parte superiore dalla scritta \"Patto Segni\" con un elefante, a volere richiamare il Partito Repubblicano americano. Tra i candidati nelle liste anche l'ex radicale Marco Taradash. Fortemente scettico nei confronti dell'alleanza elettorale dell'Elefantino si dimostra all'interno del partito Mirko Tremaglia.\nL'alleanza, per\u00f2, racimola un insuccesso, facendo cadere la forza elettorale complessiva al 10,3% con appena 3 milioni di voti ed eleggendo soltanto 9 parlamentari europei. Gli eletti aderiscono al gruppo Unione per l'Europa delle Nazioni.\nDopo la sconfitta Fini d\u00e0 le dimissioni; tuttavia, in seguito alle numerose manifestazioni di solidariet\u00e0 in suo favore, le ritira, a patto che il partito si impegni in una raccolta di firme per riproporre lo stesso referendum che in aprile era fallito per poco. In seguito ammetter\u00e0 che presentare l'Elefantino fu un errore.\nRegionali 2000: Storace vince nel Lazio.\nIn occasione delle elezioni regionali del 2000, i partiti del Polo per le Libert\u00e0 stringono un accordo con la Lega Nord e formano una nuova coalizione di centro-destra, la Casa delle Libert\u00e0.\nLa CdL vince in otto regioni su quindici, e soprattutto nelle pi\u00f9 importanti. Il partito di Fini recupera consensi e si attesta su un 13% complessivo, conquistando la presidenza di due regioni italiane: la regione Abruzzo con Giovanni Pace, e la regione Lazio, storica roccaforte di AN, che va all'esponente della destra sociale Francesco Storace.\nIl Governo D'Alema II si dimette a seguito del proprio insuccesso elettorale, mentre i partiti del centrodestra, forti della vittoria, si ricompattano superando le precedenti ostilit\u00e0 e si organizzano in vista della campagna elettorale del 2001, accusando i governi dell'Ulivo di aver fallito nel campo della politica economica e sociale.\nE nonostante il fallimento dei referendum abrogativi del 2000, tra cui quello per l'abolizione della quota proporzionale fortemente voluto da Fini l'anno prima ma ora osteggiato da Forza Italia, ci\u00f2 non viene vissuto dal partito come una sconfitta, e si conferma l'alleanza con Berlusconi.\nPolitiche 2001: AN torna al governo.\nAlle elezioni politiche del 13 maggio 2001 la Casa delle Libert\u00e0, formata da Forza Italia, AN, Centro Cristiano Democratico e Cristiani Democratici Uniti (poi confluiti nell'Unione dei Democratici Cristiani e di Centro), Lega Nord, Partito Repubblicano Italiano e Nuovo PSI e capeggiata da Silvio Berlusconi vince sull'Ulivo di Francesco Rutelli.\nAN ritorna al governo dopo sette anni, ma stavolta in maniera pi\u00f9 stabile e duratura: AN si attesta come quarto partito nazionale ed il secondo partito della Casa delle Libert\u00e0, che si appresta a governare l'Italia per i successivi cinque anni.\nDel nuovo governo entrano a far parte vari esponenti di AN: il presidente del partito Gianfranco Fini come Vicepresidente del Consiglio; Altero Matteoli come Ministro dell'Ambiente e della Tutela del Territorio e del Mare; Maurizio Gasparri come Ministro delle comunicazioni; Gianni Alemanno come Ministro delle Politiche Agricole, Alimentari e Forestali; Mirko Tremaglia come Ministro per gli Italiani nel mondo. AN ottiene anche tre viceministri: Adolfo Urso alle Attivit\u00e0 produttive; Mario Baldassarri all'Economia e finanze; Ugo Martinat alle Infrastrutture e trasporti.\nAlla fine del 2001 il parlamento approva la Legge 27 dicembre 2001, n. 459, \"Norme per l'esercizio del diritto di voto dei cittadini italiani residenti all'estero\", detta \"Legge Tremaglia\" dal nome del ministro di AN, che consente gli italiani all'estero di partecipare all'elezione del Parlamento, nel quale saranno rappresentati da dodici deputati e sei senatori.\nIl secondo congresso a Bologna.\nDal 4 al 7 aprile 2002 viene celebrato il secondo congresso di AN: \"Vince la Patria, nasce l'Europa\". Come sede del congresso viene scelta Bologna, citt\u00e0 natale di Gianfranco Fini che dal 1999, per la prima volta nella sua storia, \u00e8 amministrata dal centrodestra di Giorgio Guazzaloca. Gianfranco Fini viene visto ormai come un leader di caratura europea, moderato e riformista, e viene acclamato presidente dal partito. Fini afferma che \"Alleanza nazionale non deve pi\u00f9 misurarsi con il suo passato ma deve fare i conti con il futuro, deve governare\", ma definisce il partito unico del centrodestra una prospettiva attualmente non realistica. Fiamma e Msi restano nel simbolo e dopo il congresso AN si dimostra come una forza di destra moderata con una forte identit\u00e0. Sul tema dell'immigrazione, allora in fase di studio da parte dei partiti della maggioranza, Fini afferma che il governo sta proponendo una legge \"giusta\" e \"severa\", che lega l'immigrazione al lavoro.\nL'azione di governo.\nNel corso dell'azione di governo, infatti, AN si contraddistingue nell'elaborazione di una nuova legge, correlata al mondo del lavoro, per combattere e controllare l'immigrazione clandestina: nel luglio 2002 sar\u00e0 cos\u00ec approvata la Legge 30 luglio 2002, n. 189, \"Modifica alla normativa in materia di immigrazione e di asilo\", detta \"Legge Bossi-Fini\", che regolamenta le politiche sull'immigrazione e prevede che l'espulsione, emessa in via amministrativa dal Prefetto della Provincia dove viene rintracciato lo straniero clandestino, sia immediatamente eseguita con l'accompagnamento alla frontiera da parte della forza pubblica. La legge prevede il rilascio del permesso di soggiorno alle persone che dimostrino di avere un lavoro per il loro mantenimento economico ed ammette i respingimenti al Paese di origine in acque extraterritoriali, in base ad accordi bilaterali fra Italia e Paesi limitrofi, che impegnano le polizie dei rispettivi Paesi a cooperare per la prevenzione dell'immigrazione clandestina.\nSul piano economico AN spinge per una maggiore collegialit\u00e0 nelle scelte del governo, trovandosi alle prese col fatto che Giulio Tremonti (esponente di Forza Italia), disponendo del ministero del Tesoro, si ritrova in pratica ad avere l'ultima parola su ogni decisione. La richiesta costante di una \"cabina di regia\" in materia economica porter\u00e0 nel 2004 alle dimissioni di Tremonti, sostituito nell'occasione da Domenico Siniscalco.\nL'Europa per le Nazioni.\nNel giugno del 2002 AN partecipa insieme al Rassemblement pour la France di Charles Pasqua ed ai Repubblicani irlandesi alla nascita dell'Alleanza per l'Europa delle Nazioni, partito politico europeo nazional-conservatore che pu\u00f2 contare nel Parlamento europeo su circa 30 parlamentari che risiedono nel gruppo Unione per l'Europa delle Nazioni.\nLo strappo col fascismo e l'addio della Mussolini.\nNell'estate del 2003 viene nominato come coordinatore del partito Ignazio La Russa.\nNel novembre 2003 Gianfranco Fini fa visita allo Yad Vashem, il museo dell'Olocausto di Gerusalemme. \u00c8 la prima volta di Fini in Israele, un viaggio atteso da dieci anni da quando aveva fondato AN per abbandonare l'eredit\u00e0 fascista e passare al partito di governo, moderato e democratico. Fini ha denunciato gli errori del fascismo e la tragedia dell'Olocausto, definendo le leggi razziali promosse dal regime fascista come \u00abmale assoluto del XX secolo\u00bb. Molti organi mediatici hanno riportato la dichiarazione estendendo il concetto di \"male assoluto\" allo stesso Fascismo.. Il vicepremier afferma inoltre di aver cambiato idea anche su Benito Mussolini: \u00abIl popolo italiano si assume la responsabilit\u00e0 per quanto accaduto dal 1938, quando sono state adottate le leggi razziali. Non c'\u00e8 condanna senza assunzione di responsabilit\u00e0\"\u00bb.\nSecondo il sondaggista Renato Mannheimer gli elettori di AN a grande maggioranza si schierano con Fini: le sue esternazioni sono considerate \"opportune\" da pi\u00f9 del 70% dei votanti attuali per il partito e da una quota ancora maggiore addirittura, il 77%, dell'elettorato potenziale. Inoltre la maggioranza dell'elettorato nel suo insieme e, in misura ancora pi\u00f9 elevata, di quello di AN, pensa che le dichiarazioni del presidente di AN costituiscano una svolta per il partito e per la politica italiana.\nQueste posizioni spingono tuttavia la deputata Alessandra Mussolini, nipote del dittatore fascista Benito, in AN dalla fondazione, a dimettersi dal partito, fondando un nuovo partito: Libert\u00e0 di Azione (poi diventato Azione Sociale).\nEuropee 2004 e Fini agli Esteri.\nIl partito \u00e8 sempre stato molto sensibile al ricordo dei Massacri delle foibe e dell'Esodo istriano, e cos\u00ec s'impegna nell'approvazione della Legge 30 marzo 2004, n. 92, \"Istituzione del \u00abGiorno del ricordo\u00bb in memoria delle vittime delle foibe, dell'esodo giuliano-dalmata, delle vicende del confine orientale e concessione di un riconoscimento ai congiunti degli infoibati\", detta anche \"Legge Menia\" dal primo firmatario Roberto Menia, che istituisce il Giorno del ricordo del 10 febbraio.\nA giugno 2004 si svolgono le elezioni europee: AN, con circa 3.750.000 voti, si attesta sul risultato dell'11,5% ed elegge 9 parlamentari europei, che aderiscono al gruppo parlamentare Unione per l'Europa delle Nazioni.\nNel settembre 2004 Fini decide di tornare ad occuparsi direttamente del partito ed abolisce la figura del \"coordinatore\"; chi aveva quella carica fino a quel momento, Ignazio La Russa, torn\u00f2 a svolgere le mansioni di capogruppo alla Camera.\nA seguito della designazione di Franco Frattini a Commissario europeo da parte del governo italiano, il Presidente di AN Gianfranco Fini viene nominato nuovo Ministro degli Esteri. Il 19 novembre 2004, dopo la nomina di Fini a Ministro degli esteri, vengono cos\u00ec nominati tre nuovi vicepresidenti del partito per rafforzare AN: Ignazio La Russa, Altero Matteoli e Gianni Alemanno.\nRegionali 2005: caduta di Storace e avvicendamento al governo.\nAlle elezioni regionali del 2005 la Casa delle Libert\u00e0 subisce un insuccesso clamoroso: su 14 regioni vince soltanto in 2, perdendo Piemonte, Liguria, Abruzzo, Puglia, Lazio e Calabria. Nessuno dei candidati governatori esponenti di AN, Pietro Laffranco in Umbria, Francesco Storace nel Lazio, Italo Bocchino in Campania e Giovanni Pace in Abruzzo, viene eletto.\n\"Alleanza Nazionale\" come partito, pur nel calo generale della CdL, si mantiene sostanzialmente stabile sulle sue pi\u00f9 recenti affermazioni elettorali, nonostante la creazione di Alternativa Sociale, coalizione elettorale formata da vari partiti di estrema destra ad opera di Alessandra Mussolini.\nIl Governo Berlusconi II entr\u00f2 in crisi: AN chiede il rilancio dell'esecutivo, minacciando, qualche giorno dopo l'Unione dei Democratici Cristiani e Democratici di Centro, di ritirare i suoi ministri dal governo. Berlusconi \u00e8 costretto a dimettersi e a costituire un nuovo governo il 23 aprile 2005, il Governo Berlusconi III, che ritrova l'unit\u00e0 della coalizione puntando ad avviare una serie di politiche per il Mezzogiorno.\nGianfranco Fini oltre alla vicepresidenza del consiglio assume il dicastero degli Esteri, Altero Matteoli, Gianni Alemanno e Mirko Tremaglia rimangono al loro posto; Mario Landolfi prende il posto di Gasparri alle Comunicazioni; Francesco Storace, che ha perduto la presidenza della Regione Lazio per pochi punti percentuali, diviene ministro della Salute al posto di Girolamo Sirchia.\nIl dibattito sul Referendum sulla fecondazione assistita.\nUn motivo di dibattito all'interno del partito \u00e8 provocato dai referendum sulla procreazione medicalmente assistita, che si tengono il 12 e 13 giugno 2005: si tratta di quattro quesiti promossi dai Radicali e da alcuni partiti della sinistra italiana, che chiedono l'abrogazione di quelle parti della Legge n. 40 del 19 febbraio 2004, \"Norme in materia di procreazione medicalmente assistita\" che pongono dei limiti all'impiego degli embrioni per la fecondazione e la ricerca scientifica. La Chiesa cattolica si schier\u00f2 apertamente contro il referendum, invitando i fedeli all'astensione, posizione che trova disponibilit\u00e0 anche da parte di altri partiti della maggioranza, eccetto Forza Italia, che vuole lasciare libert\u00e0 di coscienza agli elettori.\nAll'interno di AN le posizioni sono molteplici: Gianni Alemanno, Francesco Storace, Altero Matteoli, Maurizio Gasparri e Azione Giovani sono per l'astensione; Adolfo Urso andr\u00e0 a votare ma dir\u00e0 quattro No; tre S\u00ec e un No per Italo Bocchino. Gianfranco Fini, nonostante il suo precedente parere contrario in Parlamento, a sorpresa annuncia di voler votare tre S\u00ec (con un No alla fecondazione eterologa), criticando fortemente l'astensione e cos\u00ec spiazzando gran parte del partito.\nLe posizioni di Fini sui temi etici provocano malumori nel partito. I rappresentanti della \"destra sociale\", come Gianni Alemanno, criticano duramente Fini per la sua posizione, come molto critici sono i cattolici Fiori, Fisichella e Selva.\nDopo l'esito fallimentare del referendum, che ottiene soltanto il voto del 25% degli aventi diritto, Alemanno si dimette dalla vicepresidenza di AN e Mantovano esce dall'esecutivo nazionale del partito.\nLa frattura si ricompone all'Assemblea Nazionale del 2 e 3 luglio 2005, dove il partito ritrova l'unit\u00e0 compromessa, approvando un documento, presentato da tutte le correnti, che ribadisce quanto sancito dieci anni prima a Fiuggi circa l'identit\u00e0 nazionale, cattolica, sociale e liberale di AN e che priorit\u00e0 sono la preparazione della campagna elettorale in vista del 2006 ed il superamento del correntismo. Fini ne accoglie le critiche, notando che sarebbe stato un metodo migliore discuterne insieme prima di stabilire la libert\u00e0 di coscienza nel voto referendario, ed ottiene cos\u00ec il rinnovo della fiducia.\nLa \"cena dei colonnelli\" e nuovi vertici.\nIl 15 luglio 2005 il giornale romano \"Il Tempo\" pubblica una conversazione privata, ma ascoltata da un giornalista, di Matteoli, La Russa e Gasparri in un bar. I tre esponenti del partito parlano di Fini come di un problema: La Russa che d\u00e0 del \u00abmalato\u00bb a Fini; Matteoli convinto che bisognerebbe \u00abprenderlo a schiaffi\u00bb; Gasparri che annuisce. Fini, giudicando irriguardosi quei commenti, chieder\u00e0 le dimissioni dei tre dal partito e, dopo le loro pubbliche scuse, la frattura tra il \"leader\" e i colonnelli si ricomporr\u00e0 col passare del tempo. Fini tuttavia ridisegner\u00e0 il partito, mettendo suoi fedelissimi: Andrea Ronchi nuovo portavoce, Roberto Menia iniziative esterne, Giovanni Collino e Silvano Moffa per il programma. Dopo le dimissioni da vicepresidente di La Russa e Matteoli nessuno prender\u00e0 il loro posto e il nuovo coordinatore lombardo al posto di La Russa sar\u00e0 Cristiana Muscardini.\nNel settembre 2005 lascia il partito l'eurodeputato e vicesindaco di Catania Nello Musumeci, esponente della \"Destra Sociale\", lamentando la poca democrazia all'interno del partito, e ne forma uno proprio: Alleanza Siciliana.\nA causa delle posizioni ritenute laiciste del presidente Fini, dopo aver gi\u00e0 minacciato le dimissioni dopo il referendum, il senatore Publio Fiori nel novembre 2005 lascia il partito dopo una lunga militanza in AN, aderendo alla Democrazia Cristiana di Gianfranco Rotondi.\nUno degli ultimi atti della maggioranza di centrodestra prima delle elezioni \u00e8 l'approvazione di notevoli riforme costituzionali nel segno della devoluzione dei poteri dallo Stato alle Regioni, il federalismo. La \"devolution\", cavallo di battaglia della Lega Nord, viene approvata in via definitiva il 17 novembre 2005 con il voto favorevole di AN come di tutta la CdL.\nL'approvazione di questa nuova Costituzione suscita le dimissioni dal partito del senatore Domenico Fisichella, storico fondatore e padre spirituale di \"Alleanza Nazionale\", contrario alla riforma, il cui federalismo considera contrario alla storia della nazione, contrario alla propria storia familiare e personale. La nozione d'interesse nazionale, voluta da AN, Fisichella la considera inutile, in quanto, essendo le questioni inerenti sottoposte al nuovo Parlamento in seduta comune, trovandosi il nuovo Senato federale con particolari connotazioni localistiche, non sarebbe oggetto di un'efficace e obiettiva valutazione.\nFine XIV legislatura: la legge sulla droga.\nTra gli ultimi atti compiuti da \"Alleanza Nazionale\" al governo vi fu anche il decreto-legge 30 dicembre 2005, n. 272, poi convertito dalla Legge 21 febbraio 2006, n. 49, detta Legge Fini-Giovanardi, che abol\u00ec la distinzione fra \"droghe pesanti\" e droghe cosiddette \"leggere\", e con cui i dirigenti di AN si proponevano di ridurre gli effetti ai loro occhi nefasti del referendum abrogativo del '93, che aveva ottenuto la delegittimazione dell'uso delle droghe con una percentuale di \"S\u00ec\" di poco superiore al 50%. Questo decreto accolse i favori degli alleati di AN, mentre dai suoi avversari fu visto come un tentativo estremo di ingraziarsi con un'abile mossa il favore dei propri elettori.\nIn vista delle elezioni politiche del 2006, all'interno della Casa delle Libert\u00e0 viene ventilata l'ipotesi di indire elezioni primarie, come quelle del centrosinistra del 2005. Viene poi viene approvata una nuova legge elettorale (la legge Calderoli) che, abolendo i collegi uninominali, sollecita i singoli partiti della coalizione a concorrere col proprio contrassegno e non pi\u00f9 sotto l'unica insegna della CDL. Il partito, per dare visibilit\u00e0 a tale decisione, nell'assemblea nazionale del 15 gennaio 2006 delibera che nel simbolo da presentare alle elezioni sia presente il nome di FINI, in colore giallo, al di sotto dell'iscrizione \"Alleanza Nazionale\".\nPolitiche 2006: AN all'opposizione di Prodi.\nL'idea del nome di Fini nel simbolo funziona, facendo incrementare le percentuali elettorali di AN, ma l'intera coalizione perde le elezioni, per soli 24\u00a0000 voti alla Camera dei deputati, e per due seggi al Senato, dove pure era risultata vincitrice in termini elettorali. Il risultato di \"Alleanza Nazionale\" riconferma la sua posizione di secondo partito della CdL e di terzo partito pi\u00f9 votato in Italia, ottenendo 4,7 milioni di voti (12,3%) alla Camera e 4,2 milioni al Senato (12,4%), portando all'elezione di 71 deputati e 41 senatori.\nNella circoscrizione riservata al voto degli italiani all'estero, il ministro uscente Mirko Tremaglia presenta la lista Per l'Italia nel Mondo che si aggiudica l'elezione di un deputato, Giuseppe Angeli; tra i candidati della lista spiccava il nome della cantante Rita Pavone.\nFra i primi atti della XV legislatura vi \u00e8 l'approvazione della Legge 31 luglio 2006, n. 241 \"Concessione di indulto\" nell'estate del 2006, con il voto contrario di \"Alleanza Nazionale\", insieme alla Lega ed all'Italia dei Valori.\nLa volont\u00e0 di aderire al PPE e l'uscita di Storace.\nL'insuccesso alle elezioni politiche, seppur di lievissime dimensioni, spinge i \"leader\" della Casa delle Libert\u00e0 a riorganizzare il centrodestra, che molti vorrebbero trasformare in un partito unitario. Alleanza Nazionale, in questo frangente, \u00e8 protagonista di una particolarissima fase: in un documento programmatico dell'estate 2006, il presidente Fini sostiene la necessit\u00e0 di condurre il partito verso la \"famiglia popolare europea\" manifestando la chiara intenzione di aderire al PPE, che raggruppa le forze moderate e conservatrici del continente. Questa decisione riceve una conferma dall'assemblea nazionale del partito, nella quale viene riconosciuta l'esistenza di una parte interna che si oppone nettamente a tale scelta paventando derive neocentriste: essa fa capo a Francesco Storace e Carmelo Briguglio.\nNel dicembre 2006, in Alleanza Nazionale si forma la fondazione FareFuturo, un \"think-tank\" che, sul modello delle fondazioni conservatrici americane e in particolare su quella di Aznar in Spagna, intende elaborare una politica conservatrice a carattere liberale nella societ\u00e0 civile.\nIn ogni caso, il leader del PPE Wilfried Martens si \u00e8 mostrato scettico sull'ipotesi di adesione di AN, anche se Fini ha guadagnato molta credibilit\u00e0, nei confronti dei maggiori leader conservatori europei come Nicolas Sarkozy, David Cameron e Jos\u00e9 Mar\u00eda Aznar.\nA seguito di queste posizioni, il 3 luglio 2007 il Senatore Francesco Storace, eletto nelle liste di AN nel Lazio, decide di lasciare il partito e di fondare un nuovo movimento, La Destra.\nIl 27 luglio anche il senatore Gustavo Selva, ex europarlamentare DC che nel 1994 aveva aderito al partito, lascia Alleanza Nazionale per passare a Forza Italia, a seguito di un episodio nel quale, invitato ad un dibattito televisivo, per evitare di arrivare in ritardo negli studi di LA7 a causa del traffico, aveva finto di avere un malore per farsi trasportare da un'ambulanza del 118. Si era prima dimesso da senatore, ma poco dopo aveva ritirato le dimissioni. In AN, alcuni esponenti tra cui Gianni Alemanno avevano chiesto di adottare un provvedimento disciplinare contro Selva.\nNel novembre 2007 lascia anche Daniela Santanch\u00e8, che aderisce a La Destra di Storace.\nLa rottura con Berlusconi.\nI rapporti con Forza Italia, intanto, dopo un periodo di grande compattezza esibita il 2 dicembre 2006 in un'imponente manifestazione contro il governo Prodi, a cui per\u00f2 non partecip\u00f2 l'UDC, si deteriorano improvvisamente nel novembre 2007.\nDopo la fallita \"spallata\" a Romano Prodi, che, pur traballante, aveva superato lo scoglio della finanziaria, nonostante le assicurazioni di Berlusconi che aveva preannunciato la caduta del governo di centrosinistra, i rapporti tra i leader di FI e di AN diventano molto tesi; inoltre Forza Italia aveva risposto con lentezza alle richieste avanzate pi\u00f9 volte da Fini di fondare con AN un soggetto unico, come si era verificato a sinistra con la nascita del Partito Democratico.\nIl 16 novembre 2007 il \"Corriere\" pubblica una lettera di Fini nella quale fa notare come \u00abanzich\u00e9 tirare le cuoia come assicurato da Berlusconi, Prodi tira a campare\u00bb.\nIl 18 novembre 2007 Fini ancora dalla colonne de \"la Repubblica\" afferma: \u00abIo voglio rilanciare l'alleanza, sia ben chiaro. Ma non accetto che mi si diano pagelle. [...] Ognuno di noi, in questo anno e mezzo, ha combattuto la battaglia politica. Con modalit\u00e0 diverse, con la presenza assidua dei senatori in aula, con manifestazioni di piazza\u00bb. E avvisa: \u00abAdesso basta \u00e8 arrivato il momento in cui o questo centrodestra \u00e8 in grado di trovare una soluzione unitaria, di ridarsi una missione, di rioffrire al Paese un progetto, oppure si prende atto che la coalizione non c'\u00e8 pi\u00f9, e ognuno va per la sua strada. Tertium non datur...\u00bb; quello stesso giorno, presso il convegno \"Il tempo delle scelte\" organizzato da AN, Italo Bocchino afferma: \u00abC'\u00e8 Berlusconi dietro la scissione di Storace da \"Alleanza Nazionale\" e c'\u00e8 Berlusconi dietro il passaggio di Daniela Santanch\u00e8 alla Destra di Storace, c'\u00e8 una manina...!\u00bb. Ovazione in sala e fischi all'ospite di Forza Italia Fabrizio Cicchitto.\nIl 18 novembre 2007, a sorpresa, Berlusconi decise di creare un suo nuovo partito, il \"Partito del Popolo della Libert\u00e0\", fondato da lui personalmente senza consultare gli alleati. Questo episodio provoca la dura reazione dei vertici di AN. Fini parla di Berlusconi affermando: \"\u00c8 alle comiche finali\".\nConclusa l'esperienza della Casa delle Libert\u00e0, all'interno del partito nasce l'idea di crearne uno nuovo, senza Berlusconi, aperto ai moderati, che si potrebbe chiamare \"Alleanza per l'Italia\".\nL'adesione al Popolo della Libert\u00e0 e le elezioni del 2008.\nIl 24 gennaio 2008 il Senato sfiducia il Governo Prodi II. L'inizio delle consultazioni da parte del Capo dello Stato Giorgio Napolitano determinano all'unanimit\u00e0 la richiesta di immediate elezioni anticipate da parte dei quattro leader dell'ex Casa delle Libert\u00e0, che si trovano concordi anche nel dare pieno sostegno alla candidatura di Silvio Berlusconi come Presidente del Consiglio. Le consultazioni danno esito negativo e il Capo dello Stato indice elezioni politiche anticipate.\nL'8 febbraio 2008 Gianfranco Fini annuncia la fase costituente di un nuovo soggetto unitario al quale AN intende dar vita insieme a Forza Italia e ad altre formazioni minori del centrodestra: Il Popolo della Libert\u00e0.\nIl 16 febbraio 2008 la Direzione Nazionale del partito approva all'unanimit\u00e0 la relazione di Fini nella quale spiegava le ragioni del percorso tracciato verso il Popolo della Libert\u00e0 in vista delle prossime elezioni politiche; Fini ha anche dichiarato che in autunno AN si scioglier\u00e0 nel nuovo soggetto, a patto che il partito sia concorde. Lo scioglimento avverr\u00e0 per gradi, e si decider\u00e0 alla fine con un congresso nazionale.\nCos\u00ec egli spiega perch\u00e9, dopo essere rimasto alquanto perplesso circa il modo in cui il PdL era nato nel novembre 2007 (all'indomani della cosiddetta \"svolta del predellino\"), si \u00e8 poi convinto a farvi aderire AN: \nAnche Gianni Alemanno ha auspicato in un'intervista che i valori di AN e di Forza Italia abbiano pari dignit\u00e0 all'interno del nuovo partito.\nL'idea di unificare i due partiti ha riscosso un buon successo alle elezioni del 13 e 14 aprile: il Popolo della Libert\u00e0 ha ottenuto, come partito singolo, il 38% dei voti, che rappresenta pi\u00f9 della somma dei voti che AN e Forza Italia ottennero nel 2006. Alleanza Nazionale riesce ad eleggere nelle liste comuni 90 suoi deputati e 48 senatori. Alla vittoria delle politiche si aggiunse anche il successo alle elezioni amministrative di Roma, dove era candidato alla carica di sindaco l'esponente di AN Gianni Alemanno, che \u00e8 stato eletto al ballottaggio col 53,7% dei voti. Fini ha dichiarato che la conquista del Campidoglio rappresenta per la destra una \"vittoria storica\".\nIl ritorno al governo e nelle istituzioni.\nIn seguito alla vittoria nelle elezioni politiche, il 7 maggio 2008 AN \u00e8 tornata al governo con quattro ministri: Altero Matteoli alle Infrastrutture e trasporti, Ignazio La Russa alla Difesa, Andrea Ronchi alle Politiche europee e Giorgia Meloni alle Politiche giovanili. Maurizio Gasparri viene nominato capogruppo del PdL al Senato ed Italo Bocchino vice-capogruppo vicario del PdL alla Camera.\nMa soprattutto AN accede per la prima volta ad una delle tre cariche pi\u00f9 prestigiose delle Repubblica, ottenendo la Presidente della Camera dei deputati a cui va il Presidente del partito Gianfranco Fini.\nCome conseguenza, Fini ha ritenuto opportuno lasciare la presidenza di Alleanza Nazionale a causa del ruolo \"super partes\" che gli viene dal fatto di essere presidente della Camera, pur restando comunque leader del partito. Il suo posto \u00e8 stato preso da Ignazio La Russa che, in qualit\u00e0 di \"Reggente\", traghetter\u00e0 AN verso la nascita del nuovo Popolo della Libert\u00e0. All'assemblea nazionale del partito Fini ha inoltre sottolineato che quello di La Russa sar\u00e0 un ruolo di \"primus inter pares\"; e tracciando un bilancio del percorso intrapreso da Alleanza Nazionale dalla \"svolta di Fiuggi\" fino ai recenti successi del 2008 (verificatesi per un gioco del destino nel ventennale della scomparsa di Giorgio Almirante), ha dichiarato:\nIl cammino verso il PdL e l'ultimo congresso di AN.\nNei mesi immediatamente successivi alle elezioni Alleanza Nazionale si \u00e8 confrontata con la costruzione del Popolo della Libert\u00e0 come partito. Il Congresso costitutivo \u00e8 stato fissato per il 27 marzo. In questa fase di transizione sono emerse numerose divergenze tra AN e Forza Italia, dovute alla forma da dare al nuovo partito, che ognuno dei due soci fondatori avrebbe voluto modellato su di s\u00e9: partito leggero e fortemente \"leaderistico\" per Forza Italia, partito fortemente radicato sul territorio, con congressi, tesseramenti e dibattito interno per AN. Soprattutto forti sono state le preoccupazioni di AN per un ruolo eccessivamente autocratico di Berlusconi, che rischierebbe di relegare in secondo piano Fini, con una conseguente perdita di importanza per la futura componente ex-\"aennina\" all'interno del Popolo della Libert\u00e0.\nLa conflittualit\u00e0 tra i due leader \u00e8 stata spesso forte. I rispettivi ruoli istituzionali hanno causato non pochi attriti fra un Presidente del Consiglio decisionista, determinato a sveltire le procedure con frequenti ricorsi agli strumenti del decreto legge e del voto di fiducia, ed un Presidente della Camera che si \u00e8 fatto fermo garante della centralit\u00e0 del Parlamento.\nIl punto di massimo scontro \u00e8 stato dovuto al precipitare della vicenda Eluana Englaro, in cui allo scontro istituzionale si sono aggiunte motivazioni di carattere etico, con un Fini su posizioni decisamente laiche in contrasto anche con molti esponenti del suo stesso partito, primo fra tutti Maurizio Gasparri, che ha avuto col proprio leader un duro scambio di battute.\nIl 21 e il 22 marzo 2009 presso la Fiera di Roma ha infine avuto luogo il terzo ed ultimo congresso del partito con il motto \"Nasce il partito degli italiani\". Inaugurato dal \"Reggente\" Ignazio La Russa e con un palco a forma di ponte, per simboleggiare il passaggio da AN al PdL, il congresso ha approvato all'unanimit\u00e0 la confluenza nel Popolo della Libert\u00e0. Unica voce critica \u00e8 quella di Roberto Menia, lamentando che lo scioglimento \u00e8 avvenuto troppo in fretta. Non partecipa n\u00e9 al congresso di scioglimento di AN n\u00e9 a quello costitutivo del PdL la senatrice leccese Adriana Poli Bortone, che forma un proprio partito Io Sud.\nUltimo a parlare al congresso \u00e8 stato il Presidente Gianfranco Fini che, con un lungo e applaudito discorso, sancisce la fine di \"Alleanza Nazionale\" e l'avvio della nascita del Popolo della Libert\u00e0; il congresso si chiude con l'Inno di Mameli.\nLa \"Fondazione\".\nPer quanto riguarda l'eredit\u00e0 patrimoniale, all'ultimo congresso di AN viene deciso che il patrimonio culturale, nome e simbolo compresi, ed immobiliare del partito verr\u00e0 gestito da una fondazione, a cui competeranno tutti i diritti dell'associazione AN, da crearsi entro il 2011. Viene costituito quindi un comitato dei garanti presieduto da Donato Lamorte ed un comitato di gestione presieduto da Francesco Pontone, poi sostituito dall'attuale presidente del comitato di gestione Franco Mugnai. Il 18 novembre 2011 nasce ufficialmente la \"Fondazione Alleanza Nazionale\", alla quale il 14 dicembre 2011 i comitati dell'associazione AN ne trasferivano il patrimonio. La Fondazione diventa cos\u00ec anche socio di maggioranza della Secolo d'Italia s.r.l., societ\u00e0 che pubblica l'omonimo giornale, che dal 2009 rimane un quotidiano d'area centrodestra.\nIl 7 febbraio 2012, tuttavia, su richiesta degli allora deputati Antonio Buonfiglio ed Enzo Raisi, il Presidente del Tribunale di Roma nomina due commissari liquidatori per l'associazione AN ed il suo patrimonio, stimato in cento milioni di liquidit\u00e0 e immobili per circa trecento-quattrocento milioni.\nIl ritorno del simbolo di AN sulla scheda elettorale.\nIl 14 dicembre 2013 viene convocata la prima assemblea degli aderenti alla Fondazione, nella quale si contrappongono gli eredi politici del partito, che sono dispersi in pi\u00f9 movimenti politici: La Russa, Alemanno, Meloni, Urso e Rampelli presentano una mozione per autorizzare il partito Fratelli d'Italia all'uso dello storico simbolo di AN, con la contrariet\u00e0 di una componente della Fondazione, facente capo a Francesco Storace e al suo partito La Destra, oltre che di altri esponenti storici come Maurizio Gasparri; alla fine prevale la mozione La Russa-Meloni-Alemanno, consentendo a FdI di utilizzare il simbolo di AN in associazione al proprio.\nStruttura.\nOrgani regionali.\nA livello regionale al vertice del partito vi era un coordinatore:\nOrganizzazione giovanile.\nIl movimento giovanile di Alleanza Nazionale era Azione Giovani. Il movimento nacque ufficialmente a Rieti nel 1996 dalla fusione di vari movimenti giovanili di destra: Fronte della Giovent\u00f9, \"Fare Fronte\", Fronte Universitario d'Azione Nazionale e i \"Circoli giovanili di AN\".\nPrimo presidente del movimento \u00e8 stato Basilio Catanoso ed ultima presidente di Azione Giovani \u00e8 stata Giorgia Meloni, che \u00e8 stata eletta durante il congresso nazionale svoltosi a Viterbo il 27 e 28 marzo 2004.\nDopo la creazione del Popolo della Libert\u00e0 il movimento si \u00e8 sciolto per aderire al movimento Giovane Italia; dopo la scissione di Futuro e Libert\u00e0, alcuni hanno lasciato il movimento giovanile del PDL per aderire a Generazione Futuro.\nAll'interno di Azione Giovani si individuano due associazioni:\nCorrenti.\nAl primo congresso.\nAl primo congresso a Fiuggi del 1995 \"Alleanza Nazionale\" \u00e8 composta da due componenti:\nAnni successivi.\nDopo il primo congresso \"Area Vasta\" si divide in tre correnti:.\nL'area della destra sociale del partito si riorganizza in:\nNascono inoltre:\nNel 2001 i \"liberal\" del partito si riuniscono in:\nNel 2002 nascono inoltre:\nIl secondo congresso e lo scioglimento del 2005.\nAl secondo congresso di Bologna del 2002 le principali correnti sono:\nAll'assemblea nazionale di AN del 2005, dopo le aspre critiche di La Russa, Gasparri e Matteoli riportate da Il Tempo, Gianfranco Fini scioglie ufficialmente le correnti, considerandole dannose al partito.\nNel 2006 dall'ex \"Destra Sociale\" nasce un'associazione molto critica nei confronti di Gianfranco Fini:\nAssociazioni e fondazioni.\nAttorno al partito erano presenti molte associazioni e fondazioni:\nPartiti nati da scissioni di AN.\nI soggetti politici staccatisi da AN prima del suo scioglimento sono invece i seguenti:\nValori.\nI valori a cui Alleanza Nazionale fa ufficialmente riferimento sono:\nCollocazione europea.\nIl MSI, a parte l'adesione al Gruppo delle Destre Europee dal 1984 al 1989, ha sempre aderito al Gruppo dei Non iscritti nel Parlamento europeo.\nDal 1994 al 1999 anche \"Alleanza Nazionale\" aderisce al Gruppo dei Non iscritti.\nNel 1999 AN, insieme ad altri partiti nazionalconservatori, crea il gruppo Unione per l'Europa delle Nazioni e sulla scia del gruppo nel 2002 il partito europeo Alleanza per l'Europa delle Nazioni. Anche dal 2004 al 2009 aderisce al Gruppo UEN.\nCon lo scioglimento di AN nel PdL, gli esponenti ex-AN aderiscono al Gruppo del Partito Popolare Europeo."}
{"id": "44405", "revid": "15756", "url": "https://it.wikipedia.org/wiki?curid=44405", "title": "Il ritorno dello Jedi", "text": "Il ritorno dello Jedi (\"Return of the Jedi\"), noto anche come Guerre stellari: VI Episodio - Il ritorno dello Jedi o Star Wars: Episodio VI - Il ritorno dello Jedi (\"Star Wars: Episode VI - Return of the Jedi\"), \u00e8 un film del 1983 diretto da Richard Marquand.\nSi tratta del sesto film in ordine cronologico (terzo in ordine di produzione), della saga fantascientifica di \"Guerre stellari\", ideata e scritta da George Lucas. \u00c8 il terzo e ultimo della trilogia originale (Episodi IV, V e VI), alla quale \u00e8 seguita la trilogia prequel (Episodi , e ) e la trilogia sequel (Episodi , e ). Vede come protagonisti Mark Hamill, Harrison Ford, Carrie Fisher, Billy Dee Williams, Ian McDiarmid, David Prowse, Sebastian Shaw, James Earl Jones, Anthony Daniels, Kenny Baker e Peter Mayhew.\nL'Impero Galattico, sotto la direzione dello spietato Imperatore, sta costruendo una seconda Morte Nera per schiacciare l'Alleanza Ribelle una volta per tutte. Dal momento che l'Imperatore ha intenzione di supervisionare personalmente le fasi finali della sua costruzione, i ribelli lanciano un attacco su larga scala alla Morte Nera, al fine di evitare il suo completamento e uccidere l'Imperatore, portando efficacemente fine all'Impero. Nel frattempo, Luke Skywalker, divenuto ormai un Jedi, cerca di riportare suo padre Dart Fener al Lato Chiaro della Forza.\nIl film usc\u00ec nelle sale il 25 maggio 1983, a sei anni esatti dell'uscita del primo film, ricevendo recensioni per lo pi\u00f9 positive. La pellicola ha incassato oltre 572 milioni di dollari in tutto il mondo.\nNel 2021 film \u00e8 stato scelto per la conservazione nel National Film Registry della Biblioteca del Congresso degli Stati Uniti d'America in quanto \u00abfilm culturalmente, storicamente ed esteticamente significativo\u00bb.\nTrama.\nCirca un anno dopo la cattura di uno dei comandanti dell'Alleanza Ribelle Ian Solo, la principessa Leila Organa, Luke Skywalker (che ha ormai quasi concluso il suo apprendistato come Cavaliere Jedi), Chewbecca, Lando Calrissian, R2-D2 e C-3PO si recano sul pianeta Tatooine per salvare Ian, tenuto prigioniero in una lastra di grafite dal potente e malvagio criminale Jabba the Hutt nel suo palazzo.\nI primi a entrare nell'edificio sono C-3PO e R2-D2, che informano Jabba che Luke ha intenzione di venire per contrattare il rilascio di Ian (che il gangster per\u00f2 non intende affatto concedere), e vengono dati in regalo al gangster da Luke, quale \"segno di buona volont\u00e0\". Poco dopo Leila, travestita da cacciatore di taglie sotto il nome Boushh, si reca nel palazzo con la scusa di consegnare Chewbecca a Jabba. Durante la notte, sgancia dalla parete della sala del trono del malvivente il blocco di grafite e libera il suo amato Ian. Jabba sorprende i due amanti, fa imprigionare Ian insieme a Chewbecca e aggiunge Leila al suo harem di schiave.\nIl giorno seguente Luke viene a parlamentare con Jabba, che per\u00f2 tenta di darlo in pasto al terrificante rancor che abita nelle grotte sotto al palazzo. Luke riesce, con uno stratagemma, a uccidere il mostro e Jabba, infuriato, fa allora portare nel deserto i prigionieri per farli divorare dal Sarlacc, una creatura delle sabbie che si dice impieghi migliaia di anni per digerire le sue vittime. Luke tuttavia, avendo previsto questa possibilit\u00e0, ha approntato un piano d'emergenza; C1 infatti custodisce dentro di s\u00e9 la nuova spada laser dell'aspirante Jedi, mentre il loro amico Lando Calrissian si \u00e8 infiltrato tra gli scagnozzi di Jabba. Quando sta per essere gettato nel pozzo del Sarlacc, Luke si libera prendendo al volo la spada e insieme a Lando libera Ian e Chewbecca sconfigge gli uomini dell'Hutt. Mentre Luke sale sul galeone a vela di Jabba per salvare Leila, il cacciatore di taglie Boba Fett tenta di fermare i prigionieri, ma Ian, con un colpo casuale (\u00e8 infatti ancora cieco per via del congelamento nella grafite), colpisce il suo jet pack, facendolo precipitare nelle fauci del Sarlacc. Approfittando della confusione, Leila usa la catena con cui Jabba la lega a s\u00e9 per strangolarlo a morte, per poi fuggire insieme ai suoi amici prima che il galeone a vela salti in aria.\nMentre i suoi compagni partono alla volta della base delle truppe ribelli, Luke si reca sul pianeta Dagobah per concludere i suoi studi sotto la guida del Maestro Jedi Yoda. Questi per\u00f2 \u00e8 giunto quasi alla fine della sua esistenza (ha la veneranda et\u00e0 di 900 anni) e poco dopo avere informato Luke di avergli trasmesso tutte le fondamentali conoscenze Jedi, muore. Un Luke addolorato e scoraggiato incontra subito dopo lo spirito del suo primo maestro Obi-Wan Kenobi, il quale gli rivela il segreto sulla famiglia Skywalker cui Yoda accennava: egli non \u00e8 il solo figlio dello Jedi rinnegato Anakin Skywalker, ovvero il Signore Oscuro dei Sith Dart Fener, ma ha una sorella gemella, che altri non \u00e8 che Leila. Obi-Wan lo informa anche che non potr\u00e0 sfuggire a un nuovo duello con il padre e che deve fare attenzione ai suoi sentimenti verso Leila, nobili ma anche sfruttabili dall'Imperatore.\nLuke, lasciato Dagobah, partecipa insieme ai suoi compagni a una riunione dell'Alleanza Ribelle, durante la quale la senatrice Mon Mothma e l'ammiraglio Ackbar rivelano di avere scoperto che l'Impero ha iniziato la costruzione di una seconda \"Morte Nera\", ancora pi\u00f9 potente della prima che, se completata, assicurerebbe all'esercito imperiale la vittoria sulla Ribellione. Perch\u00e9 la flotta ribelle possa distruggere la stazione occorre per\u00f2 disattivarne lo scudo spaziale di protezione, la cui fonte d'energia si trova sulla luna boscosa di Endor (nel film indicato spesso come \"pianeta rifugio\").\nL'attacco al generatore di energia dello scudo viene condotto da un commando guidato da Ian e comprendente anche Luke e Leila. Appena giunti sulla luna boscosa, che si riveler\u00e0 abitata dai pacifici ewok, i soldati ribelli si scontrano con alcune truppe imperiali, che Luke e Leila inseguono a bordo di alcuni speeder rubati. Durante lo scontro Leila cade dal veicolo e viene catturata da un guerriero ewok, che insieme ad alcuni suoi compagni intercetta l'intero commando. Gli ewok tuttavia scambiano C3P0 per una loro divinit\u00e0 e ben presto accettano di collaborare con l'Alleanza Ribelle. Quella sera stessa Luke rivela a Leila di essere suo fratello e che entrambi sono figli di Dart Fener.\nIl giorno seguente Luke si consegna a Fener, il quale gli rivela che dentro di s\u00e9 c'\u00e8 del pentimento per quello che ha commesso ma, nonostante ci\u00f2, il Signore Oscuro dei Sith conduce il figlio a bordo della \"Morte Nera\", per consentire all'Imperatore, suo spietato maestro, di convertire il ragazzo al Lato Oscuro della Forza. Mentre la flotta ribelle guidata dall'ammiraglio Ackbar e da Lando (per l'occasione alla guida del \"Millennium Falcon\", sua ex nave) attacca la \"Morte Nera\" e i soldati di Solo assaltano il generatore energetico, facendo scoppiare la battaglia finale su Endor, l'Imperatore tenta di evocare in Luke rabbia sufficiente da portarlo nel Lato Oscuro, rivelandogli che in realt\u00e0 le armi della \"Morte Nera\" sono gi\u00e0 operative e che il generatore \u00e8 protetto da una grossa squadra di truppe scelte. \u00c8 stato infatti lo stesso Imperatore a permettere che la Ribellione scoprisse le informazioni sulla nuova \"Morte Nera\", in modo che l'attacco dei ribelli si trasformasse in una trappola letale per questi ultimi. La battaglia difatti inizia molto presto a volgere al peggio per l'Alleanza, duramente attaccata nello spazio e in inferiorit\u00e0 numerica sulla luna boscosa. L'Imperatore riesce a indurre Luke ad assalirlo con la spada laser, facendogli ingaggiare un duello mortale con Fener. Luke tiene testa al padre, riuscendo a scalciarlo dalla scalinata del trono dell'Imperatore. Luke dice di non volere combattere ma Fener lo attacca comunque. Il ragazzo salta su una passerella ribadendo di avvertire il bene che \u00e8 in suo padre ma Fener lo avverte di non sottovalutare il potere del lato oscuro della forza e lancia la spada, dividendo in due la passerella. Luke si nasconde sotto la piattaforma del trono. Fener, mentre lo cerca, legge nella mente del figlio e, dopo avere scoperto che Leila \u00e8 sua figlia, medita di convertirla al Lato Oscuro, qualora Luke non decidesse di unirsi ai Sith. Furioso, Luke aggredisce il padre, costringendolo a indietreggiare fino alla passerella che porta all'ascensore. I colpi di spada di Luke mettono in difficolt\u00e0 Fener, che infine si accascia sul corrimano della passerella. Luke alla fine ha la meglio e riesce a mozzargli la mano destra. Allora l'imperatore incita Luke a uccidere Fener e a prendere il suo posto. Prima di dargli il colpo di grazia Luke vede le braccia robotiche di suo padre e riprende il controllo di s\u00e9 e smette di combattere, proprio mentre i soldati ribelli, aiutati dagli ewok, distruggono il generatore lasciando la \"Morte Nera\" parzialmente indifesa.\nLuke dichiara di non volere cedere alle lusinghe del Lato Oscuro, frustrando i piani dell'Imperatore che decide quindi di ucciderlo colpendolo con i fulmini di Forza. L'agonia di Luke, per\u00f2, non lascia indifferente Dart Fener il quale, vedendo il figlio soffrire, prova grande vergogna per ci\u00f2 che \u00e8 stato e, con un ultimo sforzo, riesce a salvare Luke uccidendo l'Imperatore gettandolo nel pozzo del reattore principale. Anakin Skywalker, ormai ritornato al Lato Chiaro, \u00e8 stato mortalmente ferito, avendo subito le scariche destinate al figlio che hanno danneggiato il supporto vitale inserito nella sua armatura. Luke vuole fuggire con il padre, ma Fener/Anakin Skywalker, ormai allo stremo e impossibilitato a muoversi, chiede al figlio di togliergli la maschera per poterlo vedere solo una volta con i suoi veri occhi, morendo poco dopo tra le sue braccia, mentre la stazione orbitante \u00e8 sotto l'attacco di Lando e del capitano Wedge Antilles. Lando e Antilles riescono nel loro intento, distruggendo il reattore principale della stazione e riuscendo a fuggire in tempo dalla struttura. La seconda \"Morte Nera\" esplode nel cielo illuminandolo per qualche minuto. Anche Luke, fuggito con un'astronave imperiale pochi attimi prima dell'esplosione, si ricongiunge con i suoi compagni, poco dopo che Leila ha rivelato a Ian di essere la sorella dello Jedi.\nMentre le truppe ribelli festeggiano la loro definitiva vittoria sull'Impero a Endor, come nel resto della galassia, Luke brucia il corpo di Anakin, che si trasforma in un \"Fantasma di Forza\" e si riunisce con gli spiriti di Obi-Wan Kenobi e di Yoda nella scena finale.\nCast.\nDenis Lawson riprende il ruolo di Wedge Antilles dopo il film \"Guerre stellari\", Kenneth Colley e Jeremy Bulloch riprendono i loro ruoli come l'ammiraglio Firmus Piett e Boba Fett da \"L'Impero colpisce ancora\". Michael Pennington veste i panni del Moff Jerjerrod, il comandante della seconda \"Morte Nera\". Warwick Davis appare come Wicket W. Warrick, un ewok che insieme agli altri della sua trib\u00f9, aiuta Leila e i ribelli. Baker avrebbe dovuto interpretare anche Wicket, ma \u00e8 stato sostituito da Davis dopo essersi ammalato con un'intossicazione alimentare la mattina delle riprese. Davis non aveva alcuna precedente esperienza di recitazione ed \u00e8 stato scelto solo dopo che la nonna aveva scoperto un invito per persone affette da nanismo per il nuovo film di \"Guerre stellari\". Caroline Blakiston interpreta Mon Mothma, co-fondatrice e leader dell'Alleanza Ribelle. Michael Carter ha interpretato l'aiutante di Jabba, Bib Fortuna (doppiato da Erik Bauersfeld), mentre Femi Taylor e Claire Davenport hanno interpretato le ballerine al palazzo di Jabba.\nPer ritrarre le numerose specie aliene presenti nel film sono stati impiegati una moltitudine di burattinai, doppiatori, e stunt. Ackbar \u00e8 stato interpretato dal burattinaio Timothy M. Rose, con voce di Erik Bauersfeld. Nien Nunb \u00e8 stato interpretato da Richard Bonehill in costume per le immagini a corpo intero, mentre in altre occasioni era un burattino guidato da Mike Quinn con la voce di Kipsang Rotich. Rose ha anche manovrato Salacious Crumb, la cui voce \u00e8 stata fornita da Mark Dodson. Quinn ha anche interpretato Ree-yees e Wol Cabbashite. Sy Snootles era una marionetta gestita da Rose e Quinn, mentre \u00e8 stata doppiata da Annie Arbogast. Altri interpreti sono Simon J. Williamson che \u00e8 Max Rebo, una guardia gamorreana e un mon calamari; Deep Roy \u00e8 Droopy McCool; Ailsa Berk come Amanaman; Paul Springer \u00e8 Ree-Yees, una guardia gamorreana e un mon calamari; Hugh Spight \u00e8 un gamorreano, Elom e un mon calamari; Richard Robinson \u00e8 uno yuzzum; Gerald Home interpreta Tessek e l'ufficiale mon calamari; Phil Herbert \u00e8 Hermi Odle; Phil Tippett \u00e8 il rancor con Michael McCormick.\nJabba the Hutt \u00e8 stato manovrato da Toby Philpott, David Barclay e Mike Edmonds (che interpreta anche l'ewok Logray) per la coda. Larry Ward l'ha doppiato in lingua huttese con Mike Quinn, che controlla anche gli occhi.\nProduzione.\nSviluppo.\nIl budget del terzo film \u00e8 stato il pi\u00f9 elevato della trilogia originale di circa 32,5 milioni di dollari.\nAll'inizio il film doveva intitolarsi \"Revenge of the Jedi\" (\"La vendetta dello Jedi\") e gi\u00e0 alcuni teaser trailer e teaser poster erano stati distribuiti con questo titolo. Poche settimane prima dell'uscita, Lucas cambi\u00f2 il titolo sostenendo che la parola \"Vendetta\" era inappropriata, poich\u00e9 un Jedi non si vendica mai. Il termine venne poi riutilizzato per il titolo dell\"Episodio III\".\nCome fatto in occasione del precedente film Lucas finanzi\u00f2 personalmente \"Il ritorno dello Jedi\". Inizialmente Lucas contatt\u00f2 David Lynch con in mente l'idea di affidargli la regia del film, ma Lynch declin\u00f2 l'offerta per dirigere \"Dune\". La regia venne offerta anche a David Cronenberg, ma il regista era gi\u00e0 impegnato nelle riprese dei suoi \"Videodrome\" e \"La zona morta\". Alla fine Lucas scelse Richard Marquand. Lucas avrebbe diretto personalmente alcune scene della seconda unit\u00e0 di regia in modo da rispettare la tabella di marcia e non sforare troppo con il budget. Inoltre, Lucas stesso ammise di essersi recato frequentemente sul set principale in modo da assistere Marquand il quale aveva poca dimestichezza con gli effetti speciali. Lucas lod\u00f2 Marquand, che mor\u00ec dopo soli quattro anni dall'uscita del film, definendolo \"una persona molto gentile che lavorava bene con gli attori\". Marquand scherz\u00f2 sul fatto di avere quasi sempre Lucas sul set, dicendo: \u00ab\u00c8 quasi come cercare di dirigere \"Re Lear\" \u2013 con Shakespeare nella stanza a fianco!\u00bb\nSceneggiatura.\nLa sceneggiatura fu scritta da Lawrence Kasdan e Lucas (con contributi non accreditati da parte di David Peoples e Marquand), basandosi sul canovaccio di base sviluppato da Lucas. Kasdan afferma di essere stato lui a dire a Lucas che \"Il ritorno dello Jedi\" era un \"titolo debole\", e quindi a fargli prendere in considerazione l'idea (poi comunque scartata all'ultimo) di chiamarlo \"La vendetta dello Jedi\". La sceneggiatura non venne terminata fin quasi all'inizio delle riprese, cosa inusuale per un kolossal del genere. Materia di dibattito era il fatto di fare tornare o meno il personaggio interpretato da Harrison Ford, in quanto non c'era la certezza che l'attore avrebbe firmato il contratto per un terzo film della saga di \"Star Wars\". A differenza degli altri protagonisti dei primi due capitoli Ford era diventato una stella di prima grandezza grazie al successo di pellicole come \"I predatori dell'arca perduta\" e \"Blade Runner\". L'attore sugger\u00ec di fare morire il personaggio di Ian Solo all'inizio del film, ma Lucas si dichiar\u00f2 fermamente contrario all'idea.\nYoda non doveva apparire nella prima stesura del copione del film, ma Marquand credeva fosse molto importante che Luke tornasse a Dagobah per risolvere le domande lasciate in sospeso nel precedente film. Ci\u00f2 port\u00f2 Lucas a inserire la scena nella quale Yoda conferma a Luke che Dart Fener \u00e8 suo padre. Molte idee della sceneggiatura originale furono lasciate fuori dalla stesura definitiva. Per esempio gli ewok sarebbero dovuti essere dei Wookiee, Lando Calrissian doveva rimanere ucciso sul \"Millennium Falcon\" durante l'attacco alla seconda \"Morte Nera\", e Obi-Wan Kenobi tornare in vita nella sua forma carnale grazie al potere della Forza.\nRiprese.\nLe riprese di \"Il ritorno dello Jedi\" iniziarono l'11 gennaio 1982 e terminarono il 20 maggio 1982. Le riprese esterne si svolsero per la maggior parte in California, mentre gli interni vennero girati negli Elstree Studios in Inghilterra. Per tenere il tutto nella pi\u00f9 assoluta segretezza alla lavorazione del film venne dato il titolo fasullo \"Blue Harvest\" con sottotitolo \"Horror Beyond Imagination\". L'espediente venne messo in atto per celare a stampa e fan cosa stessero effettivamente girando, in modo da non fare trapelare notizie dal set.\nIl primo trance di riprese fu un periodo di 78 giorni trascorso agli Elstree Studios in Inghilterra, dove le riprese del film occuparono tutti e nove gli studi disponibili. Le riprese iniziarono con una scena, poi eliminata dalla versione finale del film, dove i protagonisti si ritrovano nel mezzo di una tempesta di sabbia su Tatooine mentre fanno ritorno al \"Millennium Falcon\" dopo essere sfuggiti alle fauci del sarlacc. Mentre si cercava di filmare la scena dove Luke Skywalker cerca di sfuggire dalle grinfie del mostruoso rancor, Lucas insistette per provare a realizzare la scena nello stile dei vecchi film di \"Godzilla\" della Toho ricorrendo all'uso di uno stuntman in costume. La produzione fece diversi tentativi, ma alla fine non si riusc\u00ec a ottenere un risultato credibile. Lucas decise allora di utilizzare un modello del rancor manovrato da un tecnico e di riprenderlo a velocit\u00e0 doppia in modo da eludere l'effetto \"pupazzo\".\nIn aprile, la troupe si trasfer\u00ec nel deserto di Yuma in Arizona per un periodo di due settimane per girare gli esterni di Tatooine. Poi la produzione si trasfer\u00ec nella foresta di redwood nel nord della California vicino a Crescent City, dove due settimane furono occupate per riprendere gli esterni della foresta di Endor, prima di spostarsi a San Rafael negli studi della ILM per circa dieci giorni di riprese in bluescreen. Per le scene delle corse ad alta velocit\u00e0 delle speeder-bike fu impiegata una Steadicam speciale dalla seconda unit\u00e0 di regia. L'inventore di tale congegno, Garrett Brown, si occup\u00f2 personalmente delle riprese camminando nella foresta e filmando a meno di un fotogrammo al secondo. Camminando a velocit\u00e0 costante di circa 8\u00a0km/h e proiettando poi le immagini a 24 fotogrammi al secondo, fu possibile dare l'impressione che la velocit\u00e0 di spostamento fosse di 190\u00a0km/h.\nTrucco.\nNel film il malvagio criminale Jabba the Hutt \u00e8 un'immensa, sedentaria creatura simile a una lumaca, disegnata dal reparto creature della Industrial Light &amp; Magic di Lucas. Il consulente di design Ralph McQuarrie dichiar\u00f2: \"Nei miei disegni Jabba era enorme, agile, una sorta di figura simile a una scimmia. Ma poi il design and\u00f2 verso un'altra direzione e Jabba divenne una creatura pi\u00f9 simile a un verme\". Secondo il documentario del 1985 \"From Star Wars to Jedi\", Lucas respinse i bozzetti iniziali del personaggio: in uno Jabba sembrava troppo umano \u2014 quasi come Fu Manchu \u2014 mentre in un altro troppo simile a una lumaca. Lucas alla fine scelse un design che era un ibrido fra i due, traendo ulteriore ispirazione da un disegno di O'Galop che era una prima rappresentazione dell'omino Michelin. Il costumista de \"Il ritorno dello Jedi\" Nilo Rodis-Jamero comment\u00f2:\nDisegnato dall'artista degli effetti visivi Joe Johnston e dal supervisore del design delle creature Phil Tippett, Jabba the Hutt era ispirato all'anatomia di diverse specie animali: la struttura del suo corpo e i processi riproduttivi sono basati sugli anellidi, animali ermafroditi privi di peli e di scheletro; la testa fu modellata basandosi su quella di un serpente, completa di occhi a patata con le pupille a fessura e una bocca larga abbastanza da ingoiare una grossa preda; la sua pelle venne resa umida, una caratteristica tipica degli anfibi. Il design di Jabba rimase lo stesso per quasi tutti i membri della specie Hutt nelle successive storie di \"Guerre stellari\".\nNe \"Il ritorno dello Jedi\" Jabba \u00e8 interpretato da un pupazzo in lattice, argilla e polistirolo di oltre cinque metri per quasi una tonnellata di peso, rendendolo uno dei pi\u00f9 grandi mai usati nella storia del cinema.. Il suo assemblaggio richiese al truccatore Stuart Freeborn e alla sua troupe quasi sei mesi di tempo e mezzo milione di dollari, considerato che il pupazzo era cos\u00ec grosso che il forno agli Elstree Studios non riusciva a contenerlo e si dovette adibire una sala supplementare per colare e formare lo stampo. Il pupazzo, cavo al suo interno, era azionato da tre burattinai: David Alan Barclay, Toby Philpott e Mike Edmonds, che facevano parte del gruppo che creava e manovrava i Muppet. Barclay muoveva il braccio destro e la bocca e leggeva i dialoghi in inglese del personaggio, mentre Philpott controllava il braccio sinistro, la testa e la lingua; il nano Edmonds, invece, era responsabile dei movimenti della coda di Jabba. Gli occhi e le espressioni facciali erano infine manovrati dall'esterno tramite radiocomando.\nLucas espresse disappunto per l'aspetto e l'immobilit\u00e0 del pupazzo, lamentandosi che esso doveva essere spostato in giro per il set per filmare diverse scene. Nel commento all'edizione speciale in DVD de \"Il ritorno dello Jedi\", Lucas fa notare che se la tecnologia fosse stata disponibile nel 1983, Jabba the Hutt sarebbe stato fin da subito un personaggio in CGI simile a quello che appare nella scena dell'edizione speciale di \"Una nuova speranza\". Secondo lo storico cinematografico Laurent Bouzereau la morte di Jabba the Hutt \u00e8 stata suggerita dallo sceneggiatore Lawrence Kasdan, e Lucas decise quindi che sarebbe stata Leila a strangolarlo con le proprie catene, ispirandosi a una scena de \"Il padrino\" dove un personaggio obeso chiamato Luca Brasi viene garrotato da un assassino.\nJabba the Hutt parla solo huttese nel film, ma le sue battute sono sottotitolate in inglese. La sua voce e i dialoghi in huttese sono interpretati dall'attore Larry Ward. La sua voce fu resa pi\u00f9 pesante ed espansa abbassandola di un'ottava e facendola passare attraverso un generatore sub-armonico. Fu registrata una traccia audio per accompagnare il movimento delle braccia e della bocca, e gli effetti sonori furono creati passando una mano in un piatto di formaggio e raschiando con uno straccio sporco di fango l'interno di un bidone della spazzatura.\nIl tema musicale di Jabba, composto da John Williams, \u00e8 suonato da una tuba. La redazione di Filmtracks.com ha commentato a tal proposito: \"Fra le nuove idee tematiche c'\u00e8 il bel brano di tuba di Jabba the Hutt (suonato lungo le linee politicamente scorrette della tuba, che rappresenta l'obesit\u00e0)\". Successivamente Williams trasform\u00f2 il tema in un pezzo sinfonico eseguito dalla Boston Pops Orchestra, con un assolo di tuba di Chester Schmitz. Il ruolo del brano nel cinema e nella cultura popolare \u00e8 diventato oggetto di studi di musicologi, come Gerald Sloan che afferma che il pezzo di Williams \"amalgama il mostruoso e il lirico\".\nDistribuzione.\nNomi della pellicola in Inglese.\nIl film, per ragioni alquanto svariate, ha cambiato nome varie volte nella patria statunitense e negli altri Paesi anglofoni.\nEcco l'elenco di tali titoli:\nNomi della pellicola in Italia.\nIl film \u00e8 stato intitolato \"Star Wars VI - Return of the Jedi\" gi\u00e0 nel 1983, ma venne presentato semplicemente come \"Return of the Jedi\" (anche se i poster mostravano il logo \"Star Wars: Return of the Jedi\"). La stessa cosa avvenne per la distribuzione italiana.\nEcco l'elenco di titoli con cui il film \u00e8 conosciuto in Italia:\nCome \u00e8 particolarmente notevole nel titolo di questo film, durante l'intera trilogia vengono comunemente usati gli articoli \"lo\" e \"gli\" davanti a \"Jedi\"; \u00e8 invece corretto dire \"il Jedi\" e \"i Jedi\", in quanto la lettera J \u00e8 pronunciata come un'affricata postalveolare sonora (G di \"gelato\") e non come un'approssimante palatale (I di \"ieri\"). Nelle traduzioni delle successive trilogie \u00e8 stata infatti adottata la terminologia corretta.\nEdizioni home video.\nIl film usc\u00ec per la prima volta in home video italiano nel maggio 1987, su distribuzione CBS/Fox - Panarecord.\nQuest'edizione contiene il film da copia cinematografica italiana: il missaggio audio, in Hi-Fi stereo, \u00e8 quello originale cinematografico e i titoli sono localizzati in italiano. Il formato \u00e8 conformato, per tutta la durata, a , tagliando gran parte dell'immagine, originariamente .\nBlu-ray Disc.\nIl 13 settembre 2011 il film \u00e8 uscito in Blu-Ray disc compreso nel cofanetto completo dell'esalogia o nell'edizione separata della trilogia originale. Come accaduto nella edizione in VHS del 1997 e in DVD del 2004 pure quest'ultima rimasterizzazione del film in alta definizione ha visto subire alcune notevoli modifiche in determinate scene, tra cui l'aggiunta dell'urlo \u00abNo!\u00bb (identico a quello sentito in \"\") da parte di Dart Fener nella scena dove egli getta l'Imperatore negli abissi della seconda \"Morte Nera\".\nAccoglienza.\nIncassi.\nIl film, come i precedenti due, fu un successo e incass\u00f2 572.705.079 dollari a livello internazionale. Negli Stati Uniti d'America incass\u00f2 dollari.\nCritica.\nLa pellicola, nonostante il successo, non entusiasm\u00f2 i critici tanto quanto i primi due episodi, nello specifico le maggiori perplessit\u00e0, nonostante sequenze notevolmente riuscite come quella del sarlacc, delle speeder-bike su Endor, della battaglia spaziale tra i ribelli e la flotta imperiale e il duello finale tra Luke Skywalker e Dart Fener, si diressero nei confronti della battaglia terrestre tra gli ewok e gli stormtrooper imperiali nella foresta. Molti fan espressero il loro disappunto per la poca credibilit\u00e0 verso il fatto che gli ewok (una razza di piccole creature estremamente primitiva armata solo di frecce e pietre) sconfiggessero le truppe imperiali armate di tutto punto. Lucas difese il suo punto di vista sullo scenario dipinto, dicendo come l'intento degli ewok fosse solo quello di distrarre le forze imperiali, e che non sconfissero veramente i soldati dell'Imperatore, ma li rallentarono quanto bastava per permettere ai ribelli di fare saltare lo scudo deflettore della seconda Morte Nera. L'ispirazione per la vittoria degli ewok arriv\u00f2 a Lucas dalla guerra del Vietnam, dove gli indigeni Vietcong riuscirono a prevalere contro i tecnologicamente superiori Stati Uniti d'America.\nNel 2008 \"Il ritorno dello Jedi\" risulta al 91\u00ba posto nella classifica dei cinquecento pi\u00f9 grandi film di tutti i tempi pubblicata da \"Empire\".\nVersioni alternative.\n\"Il ritorno dello Jedi\" venne ridistribuito nei cinema il 14 marzo 1997 con l'aggiunta di varie modifiche. Sono usciti tre diversi finali di questo episodio. La seconda versione infatti, pubblicata nel 1997 mostra scene di festeggiamenti in pianeti diversi, mai visti prima, e inoltre la colonna sonora finale (\"Victory Celebration\") \u00e8 diversa dalla versione originale del 1983 (la \"ewoke Celebration\": \"Yub Nub\"). Nella versione in DVD distribuita in commercio nel 2004, nel finale del film il fantasma di Anakin Skywalker non appare in versione adulta ma in versione giovanile (com'era poco prima della combustione del suo corpo) sostituendo Sebastian Shaw, che ha interpretato Anakin alla fine della vecchia trilogia, con Hayden Christensen, che interpreta Anakin negli episodi II e III nella nuova trilogia. Inoltre, nonostante si mantenga la stessa colonna sonora del 1997, sono state aggiunte altre scene di festeggiamenti anche sui pianeti che nel frattempo sono apparsi negli episodi I, II, III: Bespin, Tatooine, Naboo, Coruscant. Sono poi stati aggiunti tentacoli supplementari e l'aspetto da pianta carnivora alla fossa del sarlacc. Infine, nella scena della danza ambientata nel palazzo di Jabba, la canzone che appariva nella sequenza originale, \"Lapti Nek\", \u00e8 stata sostituita con \"Jedi Rocks\", brano interpretato da figure in CGI.\nSequel.\nIl 30 ottobre 2012, con l'annuncio dell'acquisizione della LucasFilm da parte della Disney, venne annunciata ufficialmente la produzione di un sequel de \"Il Ritorno dello Jedi\", il primo di una nuova trilogia. \", uscito il 18 dicembre 2015, \u00e8 ambientato circa trenta anni dopo gli eventi del sesto episodio ed \u00e8 stato diretto da J. J. Abrams e co-sceneggiato insieme a Lawrence Kasdan.\nAltri media.\nDa questo film della saga in particolare vennero tratti con licenza ufficiale i videogiochi:"}
{"id": "44409", "revid": "125363725", "url": "https://it.wikipedia.org/wiki?curid=44409", "title": "Papa Teodoro I", "text": "Biografia.\n\u00c8 considerato oriundo greco, figlio di un vescovo di Gerusalemme, ma forse nacque in Palestina. Divenne cardinale diacono attorno al 640, nominato da papa Giovanni IV, che lo invi\u00f2 come apocrisario a Costantinopoli.\nLa sua elezione venne appoggiata, se non addirittura imposta, dall'Esarca Isacio, e fu insediato sul trono papale il 24 novembre 642, succedendo al breve regno di Giovanni IV, morto poco pi\u00f9 di un mese prima. Con la scelta di un vescovo di origini o formazione greca, Costantinopoli sperava di guadagnare un importante alleato nell'affermazione del Monotelismo, ma la caratteristica principale del pontificato di Teodoro fu proprio il proseguimento della lotta contro gli eretici Monoteliti, significativamente rappresentati dall'imperatore Costante II e dal patriarca Paolo II. \nIl precedente patriarca Pirro I, sgradito all'imperatore e per questo sostituito d'autorit\u00e0 con Paolo, cerc\u00f2 l'alleanza del papa di Roma, abiurando il Monotelismo. Teodoro lo accolse benevolmente ed attiv\u00f2 i canali diplomatici per ottenere spiegazioni dell'accaduto da Paolo e per presentare le sue rimostranze all'imperatore. Pirro sperava per\u00f2 in un'azione pi\u00f9 decisa, e temendo che l'iniziativa di Teodoro non avrebbe portato a risultati per lui utili, mut\u00f2 tattica e decise di cercare una riconciliazione con Costante: abbandon\u00f2 Roma, si rifugi\u00f2 a Ravenna presso l'esarca e ritratt\u00f2 l'atto di abiura. La Chiesa di Roma non poteva lasciare impunito un simile affronto; Teodoro convoc\u00f2 un concilio e scomunic\u00f2 Pirro con un cerimoniale di estrema durezza e ufficialit\u00e0, firmando l'atto di condanna (redatto peraltro sulla tomba dell'apostolo Pietro) con uno stilo intinto nell'inchiostro misto al vino consacrato. La notizia della scomunica comminata con questo cerimoniale \u00e8 stata riportata, tra le fonti antiche, anche da Teofane Confessore. Nell'occasione, e con la stessa modalit\u00e0, venne scomunicato anche il patriarca Paolo, reo di aver appoggiato l'\"Ekthesis\", il documento promulgato nel 638 dall'imperatore Eraclio I con il quale si approvava il monotelismo e, per mettere a tacere le tante posizioni pro o contro, si proibivano ulteriori discussioni sull'argomento. Per tutta risposta Paolo distrusse l'altare romano che si trovava nel Palazzo di Placidia e mand\u00f2 in esilio o fece imprigionare i nunzi papali.\nCostante si rese conto che la situazione poteva generare una profonda frattura non solo teologica, ma anche politica: oltre ai problemi con i Longobardi, in Occidente la figura del papa tendeva a diventare sempre pi\u00f9 un riferimento al posto dell'imperatore, e mentre i suoi sforzi contro il Monotelismo destarono poca impressione a Costantinopoli, nella parte occidentale fecero aumentare l'opposizione all'eresia, in pi\u00f9 a Roma il \"cartulario\" Maurizio (l'amministratore dell'erario bizantino ma, di fatto, anche del contingente militare) si era rivoltato contro l'esarca Isacio, che con difficolt\u00e0 era riuscito a sedare la sommossa. Era dunque necessario tentare di ristabilire la calma, e l'imperatore abol\u00ec l'\"Ekthesis\", promulgando al suo posto, nel 648, il \"Typus\", un documento che ignorava le problematiche teologiche ma proibiva in tutto l'impero (e quindi anche a Roma), la discussione su questioni riguardanti l'interpretazione di definizioni controverse, pena gravissime sanzioni: si trattava di fatto di un documento che proibiva soprattutto al papa d'intervenire su opinioni teologiche diverse da quelle della Chiesa di Roma. Era ovviamente un'imposizione inaccettabile, a cui Teodoro non pot\u00e9 opporsi perch\u00e9 mor\u00ec il 14 maggio del 649, prima che il \"Typus\" giungesse a Roma e ne potesse prendere visione.\nVenne seppellito nella Basilica di San Pietro."}
{"id": "44411", "revid": "77358", "url": "https://it.wikipedia.org/wiki?curid=44411", "title": "Milano Centrale", "text": ""}
{"id": "44417", "revid": "287204", "url": "https://it.wikipedia.org/wiki?curid=44417", "title": "Unione degli universitari", "text": "LUnione degli universitari (UDU) \u00e8 un'associazione nazionale di ispirazione sindacale che confedera 26 gruppi studenteschi universitari. Dichiaratamente di sinistra, l'UDU ha un patto di lavoro con la CGIL, dalla quale non dipende ma con cui ha deciso di interagire politicamente. Nasce nel 1994 dopo una serie di assemblee avvenute in diverse citt\u00e0 italiane organizzate da preesistenti associazioni studentesche.\nSimbolo.\nIl simbolo della confederazione \u00e8 composto da un sole stilizzato di colore giallo su campo rosso sovrastante la scritta UdU.\nCitt\u00e0 confederate.\nL'UdU \u00e8 composta da 28 basi confederali, ossia:\nOltre a queste 28 realt\u00e0, l'UDU ha un patto di lavoro, cio\u00e8 collabora strettamente, con \"Officina Universitaria\" di Macerata, 360 Gradi Chieti, UDU Salerno, UDU Caserta e Studenti Per UDU di Siena. L'Udu, essendo un'organizzazione confederale di ispirazione sindacale, \u00e8 plurale al suo interno, autonoma e indipendente dai partiti.\nHa inoltre, in quanto sindacato studentesco dichiaratamente di Sinistra, un rapporto di collaborazione politica e un patto di lavoro con il sindacato dei lavoratori della CGIL e promuove con questo sindacato eventi e manifestazioni.\nEssa inoltre collabora con la Rete degli studenti medi, un'associazione di stampo sindacalistico mirata agli studenti delle scuole secondarie di secondo grado."}
{"id": "44421", "revid": "466539", "url": "https://it.wikipedia.org/wiki?curid=44421", "title": "Papa Martino I", "text": "Biografia.\nGi\u00e0 \"apocrisiarius\" papale (Nunzio apostolico) a Costantinopoli durante il pontificato di papa Teodoro I che lo aveva tenuto in grande considerazione per saggezza e virt\u00f9, avendolo come uno dei pi\u00f9 validi collaboratori, fu consacrato papa nel luglio del 649, un paio di mesi dopo la morte del predecessore, senza aspettare il benestare imperiale. Una tale irregolarit\u00e0 rendeva illegale l'elezione, ma il clero e il popolo di Roma, che gi\u00e0 da qualche tempo mostravano segni di insofferenza nei confronti dell'autorit\u00e0 bizantina, agirono in aperta sfida all'imperatore Costante II.\nDurava da molti anni la controversia tra Santa Sede da una parte e Imperatore bizantino (spalleggiato dal patriarca di Costantinopoli) dall'altra sul problema delle volont\u00e0 di Cristo (conflitto sul monotelismo). La controversia era ancora rimasta senza soluzione. Uno dei primissimi atti ufficiali di Martino fu la convocazione, tra il 5 e il 31 ottobre dopo la sua elezione, di un sinodo (il primo concilio Lateranense, il primo anche ad essere stato indetto senza l'autorizzazione dell'imperatore), per contrastare l'eresia monotelita. I 150 vescovi convenuti condannarono sia l'\"Ekthesis\", il documento promulgato nel 638 dall'imperatore Eraclio I con il quale si approvava il monotelismo e, per mettere a tacere le tante posizioni pro o contro, si proibivano ulteriori discussioni sull'argomento, sia il \"Typos\", un altro editto emanato dallo stesso Costante II. Quest'ultimo proibiva in tutto l'impero (e quindi anche a Roma) la discussione su questioni riguardanti l'interpretazione di definizioni controverse, pena gravissime sanzioni. Il \"Typos\" si configurava di fatto come una proibizione, rivolta soprattutto al papa, di intervenire su opinioni teologiche diverse da quelle della Chiesa di Roma. La condanna dei due documenti aveva, implicitamente, anche il valore di una condanna rivolta allo stesso imperatore.\nMartino fu molto energico nella pubblicazione dei decreti del sinodo laterano in un'enciclica, ma Costante aveva gi\u00e0 replicato inviando l'esarca Olimpio a Roma con l'ordine di far sottoscrivere il \"Typos\" dai vescovi e dalla cittadinanza intera e di arrestare il papa se si fosse opposto, ma la milizia cittadina (che ufficialmente era bizantina ma, di fatto, era ormai composta da nobili e cittadini romani) imped\u00ec l'esecuzione del piano opponendo una forte resistenza. Olimpio cambi\u00f2 allora strategia e pianific\u00f2 direttamente l'assassinio del papa: mentre riceveva la comunione direttamente dalle mani del pontefice durante una funzione religiosa nella Basilica di Santa Maria Maggiore, un suo scudiero avrebbe dovuto pugnalare Martino. Il \"Liber Pontificalis\" riferisce che al momento di sferrare il colpo lo scudiero fu abbagliato e momentaneamente accecato, non riuscendo a colpire il bersaglio; Olimpio si convinse che Martino era protetto dalla mano di Dio, si riappacific\u00f2 con lui, svelando i suoi piani, e abbandon\u00f2 l'impresa, andando a combattere i Saraceni in Sicilia dove trov\u00f2 la morte.\nCon gli stessi ordini di Olimpio, il 15 giugno 653 arriv\u00f2 a Roma da Costantinopoli il nuovo esarca Teodoro I Calliope, con le truppe bizantine di Ravenna. La precedente reazione del popolo e della milizia gli suggerirono probabilmente di ricorrere all'inganno piuttosto che ad un'azione di forza e, venuto a conoscenza che il papa giaceva malato nel palazzo del Laterano, dichiar\u00f2 di volerlo incontrare per rendergli omaggio e portargli il pegno di una rinnovata amicizia da parte dell'imperatore, ma di temere che il palazzo potesse essere difeso dalla milizia che avrebbe potuto rappresentare un pericolo per la sua persona. Con estrema ingenuit\u00e0 Martino gli concesse la perquisizione del Laterano, dopodich\u00e9 le truppe di Teodoro circondarono il palazzo, l'esarca entr\u00f2 e consegn\u00f2 al clero l\u00ec riunito l'ordine imperiale di arresto e deportazione del papa, con l'accusa di aver usurpato il seggio pontificio senza la prescritta autorizzazione dell'imperatore. Chi voleva, poteva seguirlo a Costantinopoli. Martino si rese conto troppo tardi di quanto stava accadendo e di cosa lo aspettava, ma ebbe la presenza di spirito (e comunque la fulmineit\u00e0 dell'azione glielo avrebbe probabilmente impedito) di non chiedere l'intervento della milizia e del popolo, la cui sollevazione avrebbe potuto risolversi in un forse inutile spargimento di sangue, e segu\u00ec Teodoro. Nella notte del 19 giugno fu caricato su una nave che lo attendeva sul Tevere, accompagnato da soli sei servitori, e salp\u00f2 verso Costantinopoli, dove arriv\u00f2 il 17 settembre, dopo un viaggio reso ancora pi\u00f9 straziante dalla malattia (gotta e dissenteria) e dalla proibizione di scendere a terra nei porti in cui si faceva sosta. Il 20 dicembre 653 fu sottoposto a processo, dopo tre mesi di detenzione in carcere in stato d'isolamento totale.\nMartino avrebbe voluto imperniare la sua difesa su questioni teologiche, sul Monotelismo, sul \"Typos\", ma si trov\u00f2 a dover affrontare l'accusa di alto tradimento contro lo Stato per aver indotto l'esarca Olimpio a ribellarsi agli ordini dell'imperatore e per aver offerto denaro ai Saraceni perch\u00e9 in Sicilia lo aiutassero contro Costantinopoli. In realt\u00e0 sembra che Martino avesse effettivamente offerto denaro ai Saraceni, ma per riscattare i prigionieri bizantini. Il processo dur\u00f2 un solo giorno; il pontefice fu condannato a morte, privato degli abiti pontificali che ancora indossava, incatenato e trascinato seminudo per le strade di Costantinopoli fino al carcere. Il patriarca Paolo II, anche lui malato e in fin di vita, intercedette per Martino presso l'imperatore, il quale mut\u00f2 la condanna a morte in esilio, che rimase anche quando Martino conferm\u00f2 la scomunica per eresia gi\u00e0 inflitta da papa Teodoro I al patriarca Pirro I.\nDopo aver sofferto una prigionia devastante e il dileggio pubblico fino al marzo del 655, venne infine esiliato a Cherson in Crimea, dove mor\u00ec il 16 settembre dello stesso anno. Ci\u00f2 che maggiormente gli risult\u00f2 doloroso da sopportare, secondo quanto trapela dalle sue lettere, fu la solitudine in cui era stato lasciato, ma soprattutto l'abbandono della Chiesa di Roma, dove gi\u00e0 dal 10 agosto 654 (mentre Martino era ancora in viaggio per Costantinopoli) Costante II aveva imposto la nomina del nuovo papa Eugenio I, che per paura, e forse per rassegnazione, il clero e il popolo romano non si azzardarono ad ostacolare. E infatti l'\"Annuario Pontificio\" ne riporta la contemporaneit\u00e0 con Martino I.\nOsserva il Pepe: \u00abIn un periodo, in cui Bisanzio avrebbe potuto unirsi ai Latini per liberarli dai Longobardi, faceva s\u00ec, con gesti come questi, che crescesse tra noi l'odio contro di lei. L'odio divenne maggiore quando all'umiliazione di Martino vanificata, per\u00f2, dal suo eroismo, si aggiunse una pi\u00f9 profonda umiliazione del clero e del popolo romano costretti dalle armi bizantine a eleggere un altro papa, mentre era ancora vivo Martino I.\u00bb.\nMartino fu sepolto a Cherson nella basilica di Santa Maria ad Blachernas, divenendo oggetto di culto per i molti miracoli dovuti alla sua intercessione. In seguito la salma fu traslata a Roma e sepolta forse nella chiesa di San Martino ai Monti.\nDiciassette delle sue lettere si leggono nella Patrologia Latina di Migne, LXXXVII,\u00a0119.\nCulto.\nSia la Chiesa cattolica che le Chiese ortodosse celebrano la sua memoria liturgica il 13 aprile.\nDal Martirologio Romano (ed. 2001):"}
{"id": "44422", "revid": "71155", "url": "https://it.wikipedia.org/wiki?curid=44422", "title": "Grandi elettori", "text": "Con il termine di grandi elettori si \u00e8 indicato, nel tempo, un gruppo selezionato e limitato di persone che ha il potere di eleggere qualcuno a una carica politica o di potere.\nMedioevo: Sacro Romano Impero.\nNel Medioevo si chiamavano \"Grandi Elettori\" (\"Kurf\u00fcrsten\") i principi, il cui numero nei secoli \u00e8 variato, che eleggevano il Re dei Romani. Le loro figure furono istituzionalizzate dalla Bolla d'oro nel 1356 e dal 1508, con l'assunzione del titolo d\"'imperatore eletto\" da parte di Massimiliano I d'Asburgo, i grandi elettori acquisirono, di fatto, il diritto a eleggere l'imperatore. Dal 1644 fu riconosciuto loro il trattamento regio e il diritto di precedenza su tutti gli altri principi dell'impero.\nErano distinti in ecclesiastici e secolari; nel XVIII secolo erano:\nStati Uniti d'America.\nNelle elezioni presidenziali degli Stati Uniti d'America, sono chiamati \"grandi elettori\" (\"electors\" in lingua inglese) i delegati che compongono il collegio elettorale, il quale elegge Presidente e Vicepresidente. Essi sono eletti su base statale e il loro numero \u00e8 538, pari alla somma dei senatori (100, due per ogni Stato), dei deputati (435, assegnati proporzionalmente al numero di abitanti residenti in ciascuno Stato) e dei tre rappresentanti del Distretto di Columbia in cui si trova la capitale Washington (il XXIII emendamento prevede che il loro numero sia uguale a quello che spetterebbe se fosse uno Stato, ma comunque non superiore a quello degli elettori designati dallo Stato meno popoloso). Il Distretto di Columbia infatti non fa parte di nessuno Stato poich\u00e9 i padri fondatori vollero evitare che uno qualunque dei tredici Stati che si federarono potesse essere in un qualche modo avvantaggiato per il fatto di avere sul proprio territorio la capitale federale (per questo motivo i residenti in questo territorio non eleggono alcun rappresentante al Senato e alla Camera dei rappresentanti). Per diventare presidente serve ottenere la maggioranza assoluta dei voti dei grandi elettori, ossia 270, ma questa non \u00e8 condizione sufficiente.\nL'elezione del presidente \u00e8 quindi, tecnicamente, una elezione di secondo grado. Va rilevato che all'effetto distorsivo dovuto alla sottorappresentazione degli elettori del Distretto di Columbia, e alla sovrarappresentazione di alcuni Stati scarsamente popolati, se ne aggiunge un altro ben pi\u00f9 rilevante che pu\u00f2 portare a esiti divergenti da quelli espressi dal voto popolare; dal momento che i singoli Stati possono legiferare con larga autonomia sul sistema elettorale locale. In tutti gli Stati tranne Maine e Nebraska i grandi elettori vengono assegnati in blocco al partito che ottiene pi\u00f9 consensi in quello Stato, senza criteri di proporzionalit\u00e0.\nCi\u00f2 significa che il presidente che poi verr\u00e0 eletto potrebbe non essere quello a favore del quale si \u00e8 espressa la maggioranza dei cittadini, eventualit\u00e0 storicamente realizzatasi in cinque occasioni, tra le quali:\nI grandi elettori di ogni Stato, inoltre, bench\u00e9 si impegnino sulla parola a votare per il candidato vincitore, teoricamente potrebbero poi rifiutarsi di farlo, preferendogliene un altro: l'obbligo giuridico del vincolo di mandato esiste infatti solo in alcuni Stati, in cui l'eventuale infedelt\u00e0 \u00e8 vietata e punita penalmente, ma anche ove questa avesse luogo, il voto non verrebbe invalidato. Se nessun candidato ottiene la maggioranza assoluta dei voti dei grandi elettori, come accaduto nel 1824, la scelta spetta al Congresso.\nRepubblica italiana.\nIn Italia il linguaggio giornalistico definisce talvolta \"grandi elettori\" i membri del collegio che elegge il Presidente della Repubblica. Tale collegio \u00e8 composto dal parlamento in seduta comune con la partecipazione di 58 rappresentanti delle Regioni (tre per ogni Regione a eccezione della Valle d'Aosta che ne ha uno)."}
{"id": "44425", "revid": "1305772", "url": "https://it.wikipedia.org/wiki?curid=44425", "title": "Corso", "text": ""}
{"id": "44427", "revid": "125363700", "url": "https://it.wikipedia.org/wiki?curid=44427", "title": "Papa Eugenio I", "text": "Biografia.\nNato a Roma, venne eletto papa nel 654, per esplicita volont\u00e0 dell'imperatore Costante II, mentre il predecessore Martino I era ancora vivo e in viaggio verso Costantinopoli dove avrebbe subito il processo e la condanna all'esilio. Non \u00e8 agevole comprendere i motivi per i quali n\u00e9 il clero e il popolo romano, n\u00e9 lo stesso Eugenio abbiano opposto resistenza alla prepotenza bizantina. Forse Eugenio, che era stato \"apocrisario\" (l'equivalente dell'odierno nunzio apostolico) a Costantinopoli e conosceva dunque bene quegli ambienti in quel particolare momento storico, pu\u00f2 aver pensato che un suo rifiuto avrebbe potuto portare sul soglio pontificio un papa monotelita, ed era dunque preferibile uno \"sgarbo\" al suo predecessore piuttosto che un papa eretico. In ogni caso, per pi\u00f9 di un anno si verific\u00f2 la contemporaneit\u00e0 di due pontefici regolarmente eletti e regnanti.\nEugenio mostr\u00f2 una maggior deferenza nei confronti dei desideri dell'imperatore, rispetto al suo predecessore, e non prese posizioni pubbliche contro il patriarca di Costantinopoli Pirro I, gi\u00e0 scomunicato da papa Teodoro I, che aveva elaborato una formula teologica che completava quella gi\u00e0 esposta nell'\"Ekthesis\", per la cui accettazione gi\u00e0 Pirro aveva ricevuto l'anatema dalla Chiesa di Roma. Anzi, si mostr\u00f2 anche \"benevolo\" e disponibile ad una riammissione di Pirro nella comunit\u00e0 ecclesiastica, nel tentativo forse di salvare la vita di Martino che invece, in assoluta coerenza con la linea seguita a suo tempo, si mostr\u00f2 assolutamente contrario alla riabilitazione del patriarca. La soggezione a Costantinopoli non si attenu\u00f2 per\u00f2 neanche quando il nuovo patriarca, Pietro, gli invi\u00f2 nel 656 un documento \"di compromesso\" tra le posizioni di Roma e quelle monotelite: solo un'azione di forza del clero romano lo costrinse a rifiutarla.\nMor\u00ec il 2 giugno del 657 e fu sepolto in San Pietro. Venne canonizzato.\nCulto.\nPapa Eugenio I \u00e8 venerato come santo dalla Chiesa cattolica e dalle Chiese ortodosse, e la sua memoria liturgica cade il 2 giugno, anche se, secondo Anastasio, mor\u00ec il 1\u00ba giugno.\nIl martirologio romano cos\u00ec lo ricorda:\n\u00ab 2 giugno - A Roma presso san Pietro, sant'Eugenio I, papa, che succedette a san Martino martire. \u00bb"}
{"id": "44429", "revid": "307923", "url": "https://it.wikipedia.org/wiki?curid=44429", "title": "Film di serie B", "text": "Un film di serie B, oggi chiamato anche B-movie (ma termine quest'ultimo che in passato negli Stati Uniti aveva un altro significato), tende ad indicare ogni tipo di lungometraggio di mediocre o dubbia qualit\u00e0 e di altrettanto scarso successo di pubblico oppure di critica. \nAnche un B-movie americano poteva corrispondere ad un film mediocre o scarso, ma storicamente fu un mediometraggio che veniva realizzato sfruttando scenografie, attori ed attrezzature gi\u00e0 impegnate su set di riprese cinematografiche di lungometraggi ottenuti con budget pi\u00f9 elevati e che, a differenza quest'ultimi, veniva girato e montato in breve tempo per essere diffuso nelle sale cinematografiche come secondo film aggiunto al prezzo del biglietto del primo film precedentemente proiettato e che in genere era di maggior qualit\u00e0. \nAd oggi comunque, per via dell'anglicismo che sta assorbendo la lingua italiana, i due termini (\"film di serie B\" e \"B-movie\") hanno assunto lo stesso significato anche nei dizionari.\nEntrambe le definizioni indicano film realizzati a basso costo ma quest'ultimo pu\u00f2 differenziarsi dai due in oggetto sia per la capacit\u00e0 professionale impiegata nella sua realizzazione che per il successo ottenuto.\nSpesso pu\u00f2 anche succedere che sia considerato di \"serie B\" il genere cinematografico a cui un determinato film appartenga, ma che uno o pi\u00f9 film del medesimo genere si riveli un successo al botteghino oppure che venga riscoperto in periodi successivi diventando un film di culto.\nStoria dei film di serie B italiani.\nProbabilmente, la lettera \"B\" della sua definizione si riferisce ad una seconda scelta oppure, forse (e vista la presenza della parola \"serie\"), a qualcosa di alfabeticamente minore di una non precisata \"serie A\" cinematografica.\nStoricamente, un \"film di serie B\" non fu realizzato per essere offerto come seconda scelta od aggiunta ad un primo film (come ne caso dei \"B-movie\" americani) ma fu realizzato per essere proposto come normale spettacolo cinematografico.\nRaffronti ed ipotesi di nascita.\nUn raffronto tra un \"film di serie B\" italiano ed un \"B-movie\" americano non \u00e8 storicamente possibile se si considera l'epoca della nascita storica di un \"B-movie\" (che nacque in America alla fine dell'epoca del film muto) con la corrispondente epoca italiana poich\u00e9 quest'ultima si svolgeva nel ventennio fascista e periodo in cui, per causa della sua specifica censura non era praticamente permessa ogni forma di espressione cinematografica che non fosse realizzata dall'Istituto Luce.\nI \"film di serie B\" sembrano essere nati negli anni sessanta quando alla coppia di attori Franco Franchi e Ciccio Ingrassia veniva chiesto di interpretare numerosi film (anche una decina all'anno) per permettere ai loro produttori di \"\"finanziare pellicole pi\u00f9 ambiziose dal punto di vista intellettuale\"\" ma di scarso rendimento economico.\nI film interpretati dalla coppia erano in genere film comici o parodie di molti tipi di film pi\u00f9 impegnati che, tra l'altro, non venivano considerati dalla critica cinematografica ma che erano in grado di suscitare un grande interesse da parte del pubblico, dando cos\u00ec ottimi risultati al botteghino.\nNonostante questo per\u00f2, i film della coppia sono ad oggi considerati dei cult del cinema comico Italiano, grazie alle grandi doti recitative dei due attori. \nNelle loro commedie, i due comici spaziarono in ogni tipo di genere cinematografico, dal peplum al western, dallo spionaggio alla fantascienza e dal poliziesco al drammatico.\nFilmograficamente, un loro contemporaneo e noto regista di \"film di serie B\" fu Tanio Boccia che fu spesso paragonato ad Ed Wood, uno dei maggiori esponenti del genere \"B-movie\" americano.\nDal film al genere.\nNegli anni sessanta inoltre, ci furono molti registi italiani che presero spunto delle produzioni western americane (un genere che in America fu relegato a \"B-movie\" negli anni cinquanta) per girare i western all'italiana e realizzare cos\u00ec un sottogenere che, nonostante confezionasse un prodotto diversificato dal western originale, fu ritenuto scadente dalla critica ed ebbe per i suoi prodotti l'appellativo di \"film di serie B\" e nonostante questo nuovo genere fosse in grado di attirare molto pubblico nelle sale e di conquistare il mercato.\nE tra questi \"film di serie B\" c'erano quelli di Django e dell'Uomo senza nome che furono definiti \"di serie B\" per il loro basso costo ma che divennero campioni di incassi in quegli anni ed oggi sono divenuti film di culto.\nLa serie B diventa culto.\nPoco prima degli anni settanta e mentre continuava il filone del western all'italiana (che comprese Lo chiamavano Trinit\u00e0..., definito addirittura \"fagioli western\" ma che fu proiettato in mezzo mondo), anche il cinema italiano sub\u00ec l'effetto della rivoluzione sessuale che, ammorbidendo le maglie della censura cinematografica italiana, permise ai cineasti di creare un sottogenere della classica commedia all'italiana la quale, preso il nome di commedia sexy all'italiana, fu caratterizzato dalla presenza di nudit\u00e0 femminili e di attori maschili rappresentati spesso con particolari eccentricit\u00e0. \nQuesto filone fu definito \"di serie B\" assieme al poliziottesco che, da parte della critica, fu anche definito debitore del gi\u00e0 citato western all'italiana e da cui riprendeva gli aspetti del protagonista giustiziere, antieroe, anticonformista ed a volte \"fai da te\" trasposto dalle vicende del Far West a quelle della citt\u00e0 metropolitana e violenta degli anni settanta.\nCommedia sexy all'italiana.\nNonostante i giudizi della critica, il successo al botteghino della commedia sexy all'italiana, dipese certamente dalla capacit\u00e0 artistica di sviluppare trame e scene ricche di un'infinit\u00e0 di protagonisti, personaggi e caratteristi spesso ricchi di sfaccettature e con aspetti e comportamenti tra il comico ed il grottesco.\nTra gli attori protagonisti ve ne sono come Lino Banfi (con le caratteristiche battute dette con espressioni ed accento pugliese) o Renzo Montagnani (a sua volta con l'accento vernacolare toscano) che recitavano nelle parti di uomini gi\u00e0 in et\u00e0 matura, bassi di statura ed in sovrappeso, ma ossessivamente impegnati nel tentativo di appartarsi con la bella protagonista di turno, quest'ultima spesso mostrata in scene sexy ed in tutta la sua bellezza.\nVarie furono invece le attraenti attrici che, recitando nella parte di una giovane donna (a volte anche debole ma mai sprovveduta), permisero alle cineprese di non indugiare sul loro corpo. Tanti sono i loro nomi, questi sono alcuni: Edwige Fenech, Barbara Bouchet, Gloria Guida, Nadia Cassini, Anna Maria Rizzoli, Carmen Villani, Lilli Carati, Femi Benussi, Sabrina Siani, Lory del Santo, Paola Senatore e Orchidea De Santis. \nSenza dimenticare: Lando Buzzanca, Pippo Franco, Gianfranco D'Angelo, Mario Carotenuto e caratteristi come Jimmy il Fenomeno ed Ennio Antonelli.\nPoliziottesco.\nLa maggior parte di questi film si svolgeva sulla trama di un poliziotto intento ad indagare e risolvere casi e reati commessi da bande di efferati criminali senza scrupoli e spesso violenti. Il tutto arricchito da scene a volte crude ed a situazioni riflessive nei confronti del sistema politico e societario italiano di quegli anni e dove il protagonista doveva agire nel rispetto delle leggi e, seppur spesso svantaggiato dalle circostanze, era comunque deciso a prendere i malavitosi per consegnarli alla giustizia. \nQuesto tipo di film, spesso ricco di scene crude, non fu affatto apprezzato dalla critica dell\u2019epoca poich\u00e9 fu accusato di squadrismo, qualunquismo e giustizialismo.\nEsisteva anche una versione grottesca (ed in genere interpretata da un personaggio con gli stessi clich\u00e9), dove il protagonista appariva al pubblico dapprima come un antieroe, anticonformista dall'abbigliamento e linguaggio colorito ma che (e con modi goliardici e maniere poco ortodosse) si rivelava in seguito brillante e capace di risolvere il caso e per far s\u00ec che la legge vinca sulla delinquenza.\nTomas Milian (che spazi\u00f2 tra la perfidia del Gobbo alle fattezze di Er Monnezza ed a Nico Giraldi) \u00e8 stato sicuramente l\u2019attore pi\u00f9 poliedrico del filone poliziottesco, in quanto \u00e8 stato interprete di numerosi ruoli e personaggi e sia come rappresentante della legge che malvivente.\nBuona parte del culto dedicato a questo genere \u00e8 rivolto ai suoi personaggi. \nSenza dimenticare: Luc Merenda, Henry Silva, John Saxon, Antonio Sab\u00e0to, Mario Adorf e i caratteristi come Bombolo, Enzo Cannavale, Margherita Fumero.\nIl fenomeno Pierino.\nNei primi anni ottanta emerse un nuovo personaggio che, pur rispecchiato nel volto di una comparsa gi\u00e0 nota, riprendeva il protagonista di molte barzellette ancor oggi raccontate dagli italiani (e fino ad allora quasi immateriali) ed ispirate al personaggio del fumetto di Antonio Rubino.\nE fu con Alvaro Vitali che Pierino ebbe un volto che giunse sul grande schermo e che diede il via ad una trilogia di successo e che, tra l'altro, si aggiunse ai gi\u00e0 numerosi film dell'ancora fiorente genere della commedia sexy all'italiana.\nCiononostante, l'attore quarant'anni dopo ribad\u00ec che i suoi film erano considerati \"di serie B\" ed aggiunse che per\u00f2 riempivano i cinema. \nA questa trilogia va aggiunto un quarto film (sempre con Vitali) Pierino torna a scuola (1990).\nDegno di nota, \u00e8 anche il film Paulo Roberto Cotechi\u00f1o centravanti di sfondamento dove Vitali era affiancato da Carmen Russo.\nIl fenomeno dei cloni.\nEsiste una \"sotto serie B\" dei \"film di serie B\" che contiene i film ispirati a film di successo dei quali ne ripercorrono le trame oppure ne imitano i protagonisti.\nAlcuni esempi sono i film di Pierino in cui il protagonista non \u00e8 Alvaro Vitali ed i film di Simone e Matteo che ripropongono i personaggi del \"grosso\" e del \"bello\" dei pi\u00f9 noti Bud Spencer e Terence Hill.\nFilm di Pierino: \"Pierino il fichissimo\" del 1981, \"Quella peste di Pierina\" del 1982, \"Che casino... con Pierino!\" del 1982 e \"Pierino aiutante messo comunale... praticamente spione\" sempre del 1982.\nFilm dei cloni del \"grosso\" e del \"bello\": \"Carambola\" (1974), \"Carambola, filotto... tutti in buca\" (1975), \"Simone e Matteo - Un gioco da ragazzi\" (1975), \"Noi non siamo angeli\" (1975), \"Il vangelo secondo Simone e Matteo\" (1976).\nStoria del B-movie americano.\nIl termine \"B-movie\" fu coniato negli Stati Uniti nei primi anni trenta e fu utilizzato per distinguere le produzioni a basso costo (e di lunghezza corrispondente al mediometraggio) dagli \"A-movie\" (i lungometraggi) che invece venivano realizzati con un costo pi\u00f9 elevato. I \"B-movie\" venivano proposti come secondo spettacolo dopo un \"A-movie\" ed al prezzo di un solo film. Una specie di omaggio commerciale quindi, o meglio un \"2x1\" come si \u00e8 pi\u00f9 propensi a comprendere oggi. \nIn America negli anni 1930-1950.\nVerso l'epoca dalla fine del cinema muto (gli anni trenta del ventesimo secolo) le (allora) major americane decisero di sfruttare manovalanze ed attrezzature gi\u00e0 impegnate nella realizzazione di film su cui stavano investendo maggiormente (quindi con budegt pi\u00f9 costosi) per realizzare uno o pi\u00f9 ulteriori film che dovevano essere girati e montati in breve tempo. \nL'interesse della qualit\u00e0 di questi secondi film non era importante poich\u00e9 era secondario all'obbiettivo di distribuirli nelle sale delle periferie che accettassero l'offerta di proiettare due film al costo di un solo biglietto. \nInoltre questo tipo di film non godeva della stessa pubblicit\u00e0 di uno professionale, non aveva i propri titoli mostrati sulle insegne luminose e raramente veniva elencato sulle pagine dei giornali locali, ma veniva pubblicizzato solo con la proiezione del suo promo pubblicitaro prima che avvenisse la proiezione del film professionale.\nUn \"B-movie\" inoltre, in genere veniva girato e prodotto in soli quattro giorni di lavorazione.\nL'evoluzione del genere (che pass\u00f2 dal western, al cinema dell'orrore, allo splatter ed alla fantascienza) si protrasse fino agli anni cinquanta mediante la proiezione di film in cui a volte gli stessi attori recitavano ripetutamente sia nel lungometraggio del film principale che nel mediometraggio secondario. \nIn sostanza, ogni genere poteva essere adatto (thriller, film d'avventura, commedie, melodrammi romantici) qualora ogni sua trama si sviluppasse in rapido movimento ed inoltre potevano essere anche mediometraggi con contenuti satirici, critiche sociali e commenti surreali e/o mostrare in modo pi\u00f9 realistico la situazione della societ\u00e0 americana. \nIn America negli anni 1960-1970.\nCon la fine della censura americana nel settore, dagli anni '60 ci fu un'importante espansione della redditivit\u00e0 commerciale dei \"B-movie\" che ne favor\u00ec lo sviluppo verso una variet\u00e0 di sottogeneri (oggi noti come film di sfruttamento) e proposti al pubblico anche con una pubblicit\u00e0 intensa ed intelligente. Questi film avevano spesso soggetti o contenuti volgari ed oltraggiosi ma erano anche di contenuto sessuale o scabroso, come ad esempio le riprese esplicite di un parto od una circoncisione rituale.\nQuesti film per\u00f2, in genere non avevano una normale distribuzione nei cinema ma venivano proposti come eventi speciali dagli stessi promotori dello spettacolo e, ad oggi, potrebbero essere definiti come \"grindhouse\" (cio\u00e8 che non utilizzano un comune sistema di distribuzione).\nIl pi\u00f9 famoso dei promotori di quel periodo fu Kroger Babb, che fu un pioniere nella commercializzazione di film sensazionali a basso costo e che svilupp\u00f2 la campagna pubblicitaria della saturazione psicologica (paragonabile ad uno spot ripetuto molte volte e contenente un tormentone) con cui sommergeva gli spettatori tramite annunci pubblicitari che venivano diffusi con ogni mezzo immaginabile.\nDurante tutta l'era dei due film al prezzo di uno per\u00f2, nessuno avrebbe definito questi film come \"film di serie B\" (quindi \"B-movie\" non era in senso dispregiativo) e dopo l'abbandono di tale tipo di realizzazioni da parte delle grandi case cinematografiche di Hollywood, lo stile promozionale dei film di sfruttamento divenne in pochi anni una pratica usuale per le case cinematografiche minori e lo stesso il termine \"film di sfruttamento\" quasi rimpiazz\u00f2 quello di \"B-movie\". \nUn'altra definizione che in quegli anni fu coniata per questo tipo di nuovi film \u00e8 \"film della mezzanotte\" ed era dedicata a \"B-movie\" trasmessi televisivamente durante le ore notturne.\nNel 1968 cessa il Production Code (una serie di linee guida morali statunitense) e grazie a questo cambiamento, dall'inizio degli anni '70 (e con l'obiettivo di costruire un pubblico attratto dai film di culto) crebbe l'usanza di proiettare film non tradizionali durante le ore notturne introducendo l'abitudine del pubblico di preferire l'attesa della mezzanotte in casa per vedere un film sul divano anzich\u00e9 recarsi al cinema od al drive in. \nTra le molte pellicole \"B-movie\" divenute di culto in quegli anni dopo una diffusione televisiva si cita ad esempio \"The Rocky Horror Picture Show\" (1975) che, nonostante sia stato realizzato a basso costo e senza utilizzo di grandi mezzi, cancell\u00f2 ogni clich\u00e9 classicamente rivolto ai film di bassa qualit\u00e0 e diventando sia un successo ineguagliabile che un fenomeno subculturale.\nUn altro genere che ebbe successo negli anni 70 fu il genere asiatico dedicato al kung fu (o qualunque arte marziale esso rappresentasse), e che divenne popolare negli Stati Uniti con i film di Bruce Lee e che, prodotto da Hong Kong e dapprima commercializzato in Oriente, divenne presto apprezzato anche nel Nuovo mondo.\nIn America negli anni 1980-1990 e declino.\nA causa del sempre pi\u00f9 elevato interesse nel produrre film con sequenze spettacolari ed effetti speciali sofisticati ed il conseguente spostamento verso la produzione di film che richiedevano budget pi\u00f9 elevati, la maggior parte delle case di produzione di \"B-movie\" che furono fondate durante l'era dello sfruttamento fu ceduta a societ\u00e0 pi\u00f9 grandi o cess\u00f2 di esistere nel corso dei primi anni '80 e, a parte qualche piccola eccezione, solo il mercato del noleggio di videocassette divent\u00f2 fondamentale per la sopravvivenza del \"B-movie\". Si cita ad esempio la \"Empire International Pictures\" che decise di vendere il proprio prodotto nei circuiti di negozi video (come i Blockbuster) piuttosto che continuare con i noleggi alle sale di proiezione e che comunque chiuse nel 1988.\nLa crescita del settore della televisione via cavo invece, contribu\u00ec a sostenere l'industria cinematografica a basso costo, poich\u00e9 utilizz\u00f2 proprio dei \"B-movie\" come materiale di riempimento per i canali via cavo che trasmettevano 24 ore su 24 e che commission\u00f2 la realizzazione di altri \"B-movie\" per tale scopo.\nIn questa nuova era per\u00f2, l'associazione della definizione \"B-movie\" con un'altra parola divenne un luogo comune peggiorativo e cos\u00ec ad esempio un \"dialogo B-movie\" assumeva il significato avere dei clich\u00e9 e l'espressione \"trame da B-movie\" indicava dei drammi prevedibili e che ricostruivano storie familiari.\nNegli anni successivi al 1990 inoltre, il costo medio di un film americano (inteso come lungometraggio od \"A-movie\") aveva superato i venticinque milioni di dollari e sia la crescente popolarit\u00e0 dell'home video che le nuove possibilit\u00e0 di accedere a film inediti tramite la televisione via cavo o via satellite resero l'esistenza dei \"B-movie\" sempre pi\u00f9 difficile e costrinsero le piccole case produttrici a spostarsi verso nuove possibilit\u00e0 di mercato od a fallire. Queste vecchie societ\u00e0 furono a volte anche soppiantate da nuove societ\u00e0 indipendenti ed in grado di fondere le filosofie dei film di genere \"B-movie\" a basso costo con l'immagine sofisticata del cinema d'autore per ottenere cos\u00ec dei film (lungometraggi) veri e propri e che una volta diffusi divennero dei film di successo. \nSi cita ad esempio Pulp Fiction (1994) che cost\u00f2 soltanto otto milioni e di dollari e che ne frutt\u00f2 pi\u00f9 di duecento.\nI B-movie americani nel nuovo millennio.\nGi\u00e0 verso la fine del ventesimo secolo, il costo medio di produzione di un film americano aveva superato il tetto dei cinquanta milioni di dollari e dato che i film di Hollywood a basso costo avevano ulteriormente usurpato i generi tradizionali che in passato venivano trattati dai \"B-movie\", la redditivit\u00e0 di questo tipo di produzioni era in grave dubbio ed il critico cinematografico A. O. Scott del New York Times avvis\u00f2 dell'imminente estinzione dei \"piaceri di cattivo gusto, maliziosi e colpevoli\" del \"B-movie\". \nMa d'altro canto, le tendenze del settore verso la fine del primo decennio gi\u00e0 suggerivano il riemergere di qualcosa di simile alla tradizionale divisione A-B nella produzione di film in studio, sebbene con meno interlocutori nel settore ed in grado di colmare il divario. Comunque i recenti progressi tecnologici facilitano notevolmente la produzione di film a basso costo e sono anche favoriti dallo sviluppo del video digitale e della post-produzione che tendono ad offrire metodi sempre pi\u00f9 economici e che consentono anche a cineasti con poco budget di produrre film con effetti di qualit\u00e0 ed editing dell'immagine eccellenti. \nE senza dimenticare che anche i metodi di distribuzione end-to-end digitali offrono nuove opportunit\u00e0 ed allo stesso modo, i siti come YouTube possono essere oggi considerati come vie completamente nuove per la presentazione di film a basso costo.\nI film di serie B in Italia.\nI protagonisti.\nUn noto regista di film di serie B \u00e8 Tanio Boccia, accostato da certi a Ed Wood e definito il \"peggior regista italiano\". Altri fra i pi\u00f9 conosciuti registi di film di serie B furono Nando Cicero, Sergio Martino, Angelo Pannacci\u00f2, Alfonso Brescia. Tra gli attori celebri dei B-Movie italiani vanno ricordate vere e proprie star agli occhi degli appassionati del genere, personaggi come Tomas Milian, Bombolo, Jimmy il Fenomeno, Lando Buzzanca, Lino Banfi, Alvaro Vitali, Renzo Montagnani, Mario Carotenuto, Ennio Antonelli ed attrici come Barbara Bouchet, Gloria Guida, Nadia Cassini, Edwige Fenech, Anna Maria Rizzoli, Carmen Villani, Lilli Carati, Femi Benussi e Orchidea De Santis.\nBibliografia.\nTesti sul B-movie statunitense:\nTesti sul B-movie italiano:"}
{"id": "44430", "revid": "217591", "url": "https://it.wikipedia.org/wiki?curid=44430", "title": "Papa Vitaliano", "text": "Biografia.\nLa consacrazione pontificale avvenne meno di due mesi dopo la morte del predecessore, e tanta celerit\u00e0 nel far giungere da Costantinopoli l'approvazione imperiale rappresent\u00f2 un segnale della volont\u00e0 di riconciliazione dell'imperatore Costante II con la Chiesa di Roma. E infatti, nella controversia monotelita che imperversava all'epoca, Vitaliano ag\u00ec con riserva, trattenendosi dall'esprimere apertamente la condanna per il \"Typos\", l'editto emanato nel 648 direttamente da Costante II e gi\u00e0 condannato da papa Martino I.\nL'episodio principale del suo pontificato, peraltro privo di eventi di rilievo, fu la visita dell'imperatore a Roma, probabilmente proprio per rinsaldare i rinnovati buoni rapporti. Il Papa lo ricevette il 5 luglio 663 \"con onori quasi religiosi\", una deferenza che venne per\u00f2 ripagata con il prelievo indisturbato di tutti gli ornamenti pagani non ancora depredati dai vari conquistatori della citt\u00e0, e soprattutto delle tegole in bronzo dorato della cupola del Pantheon (gi\u00e0 consacrato chiesa cristiana). Il tutto fu inviato a Costantinopoli. Il soggiorno di Costante II \u00e8 ricordato anche per essere stata l'ultima visita di un imperatore romano nella \"Citt\u00e0 Eterna\".\nNel 666 Costante II proclam\u00f2 l'autonomia della Chiesa di Ravenna da quella di Roma, creando una sorta di scisma. Il locale arcivescovo, immediatamente scomunicato, ignor\u00f2 l'anatema e scomunic\u00f2 a sua volta Vitaliano. Due anni dopo Costante II mor\u00ec assassinato in Sicilia, e il papa si prodig\u00f2 affinch\u00e9 sul trono di Costantinopoli salisse, al posto dell'armeno Mezezio, usurpatore eletto dall'esercito, il figlio e legittimo erede di Costante, Costantino IV \"Pogonato\" il quale, ottenuto effettivamente il trono, mostr\u00f2 ampia gratitudine nei confronti del papato, rinunciando ad esempio all'imposizione del \"Typos\" e consentendo cos\u00ec a Vitaliano di opporvisi con pi\u00f9 efficacia. Impegnato per\u00f2 a bloccare le conquiste arabe, non pot\u00e9 per il momento occuparsi oltre delle cose italiane.\nVitaliano si interess\u00f2 molto alla chiesa inglese, inviando a Canterbury l'arcivescovo Teodoro di Tarso e riuscendo a convincere il re di Northumbria Oswy a far adottare usi romani in luogo di quelli celti, in particolare la data di celebrazione della Pasqua (sinodo di Whitby del 664). Promosse poi in Roma lo sviluppo della \"Schola cantorum\" fondata da papa Gregorio I e, secondo il Platina, introdusse l'uso dell'organo nella liturgia romana.\nMor\u00ec il 27 gennaio 672 e fu sepolto in San Pietro.\nCulto.\nLa Chiesa cattolica celebra la sua memoria liturgica il 27 gennaio; le Chiese ortodosse, invece, lo ricordano il 23 luglio.\nDal \"Martirologio Romano\" (ed. 2005):"}
{"id": "44431", "revid": "406204", "url": "https://it.wikipedia.org/wiki?curid=44431", "title": "Prequel", "text": "Prequel (pronuncia inglese , adattabile in italiano con o ) \u00e8 un neologismo del XX secolo mutuato dalla lingua inglese, composto dal prefisso \"pre-\" (dal latino \"prae\", \"prima\") e sequel (\"seguito\" in lingua inglese), che indica un film che presenta dei personaggi e degli eventi di un film ambientati precedentemente al primo, ma fatto uscire successivamente.\nL'utilizzo del termine si \u00e8 esteso anche in altri settori artistici, ad esempio nell'ambito letterario, fumettistico, televisivo, videoludico e oltre, e pu\u00f2 quindi essere definito, pi\u00f9 in generale, come un \u00abracconto o film il cui contenuto intende proporre gli antefatti di una storia facente parte di un ciclo\u00bb.\nCaratteristiche.\nL'aspetto essenziale del prequel \u00e8 che si concentra su eventi che avvengono prima della narrazione originale. \u00c8, dunque, l'opposto del sequel, e sconvolge la corrispondenza cronologica tra la produzione di un film o di un racconto e la sua ambientazione, tornando indietro in quello che \u00e8 l'ordine degli eventi presentato dalla storia (o dalle storie) precedente.\nUn'altra caratteristica \u00e8 che il prequel, insieme all'opera o alle opere gi\u00e0 uscite, viene a creare una serie o un ciclo narrativo, ampliando o approfondendo l'ambientazione originaria e inserendo a volte nuovi personaggi o nuove situazioni.\nCome i seguiti, infatti, gli antefatti possono o no riguardare la stessa trama dell'opera da cui sono derivati. Spesso, spiegano lo sfondo che ha condotto agli eventi narrati nella storia originale, ma a volte i collegamenti non sono cos\u00ec espliciti. Talvolta, gli antefatti giocano sul fatto che il pubblico sa gi\u00e0 quello che accadr\u00e0 dopo, usando riferimenti deliberati per creare toni o situazioni ironiche.\nEsempi di prequel sono gli episodi , e della saga di \"Star Wars\", girati a cavallo degli anni novanta e duemila, che si collocano precedentemente agli episodi IV, V e VI, realizzati oltre vent'anni prima. Altro esempio di prequel \u00e8 \"Monsters University\", prequel di \"Monsters &amp; Co\"."}
{"id": "44433", "revid": "1442080", "url": "https://it.wikipedia.org/wiki?curid=44433", "title": "Sequel", "text": "Sequel (pronuncia , adattato in italiano ; \"seguito\" in inglese) \u00e8 un neologismo del XX secolo mutuato dalla lingua inglese. Nel linguaggio cinematografico e della letteratura \u00e8 un'opera che presenta personaggi e/o eventi cronologicamente posteriori a quelli gi\u00e0 apparsi in un precedente episodio; l'utilizzo del termine \u00e8 esteso anche all'ambito videoludico e in altri settori artistici.\nCaratteristiche.\nIl sequel \u00e8 l'opposto del prequel e vuole continuare la narrazione delle vicende e della vita di personaggi gi\u00e0 conosciuti. Vi \u00e8 dunque corrispondenza tra l'ordine cronologico di produzione del film e quello dell'ambientazione di quest'ultimo. Ci sono quattro tipologie di sequel:\nThreequel.\nUn sequel di un sequel viene talvolta detto \"threequel\" (parola macedonia di \"three\", \"tre\" in inglese, e \"sequel\") o, pi\u00f9 raramente, triquel o anche trequel: questa terminologia ha cominciato a diffondersi negli anni duemila, e in particolare \u00e8 diventata popolare nel 2007.\nSono esempi di threequel cinematografici \"Iron Man 3\", threequel di \"Iron Man\" e sequel di \"Iron Man 2\", e \"Lo Hobbit - La battaglia delle cinque armate\", threequel di \"Lo Hobbit - Un viaggio inaspettato\" e sequel di \"Lo Hobbit - La desolazione di Smaug\".\nQuando il terzo film \u00e8 (o ci si aspetta che sia) l'ultimo, le tre opere insieme costituiscono una \"trilogia\". Quando vengono prodotti pi\u00f9 di due seguiti, si utilizzano spesso i termini tetralogia, pentalogia, esalogia, eptalogia, ecc. Il termine \"saga\", bench\u00e9 spesso utilizzato nel gergo del fandom e del marketing, \u00e8 spesso utilizzato a sproposito.\nSono esempi di trilogie cinematografiche quella di \"Ritorno al futuro\", composta da \"Ritorno al futuro\", \"Ritorno al futuro - Parte II\" e \"Ritorno al futuro - Parte III\", e quella di Cars, composta da \"Cars\", \"Cars 2\" e \"Cars 3\".\nUna saga invece \u00e8 composta da 4 o pi\u00f9 film, come quella di \"Jurassic Park\", formata da 5 film.\nUniversi cinematografici e spin-off.\nUn universo cinematografico \u00e8 una serie di film composta da una saga o una trilogia principale attorno alla quale si sviluppano trame secondarie (spin-off) oppure altri film, saghe o trilogie di uguale importanza ai fini della trama generale. \nUn esempio che riguarda il primo caso \u00e8 l'universo cinematografico di \"Star Wars\", composto da una saga principale di 9 film (a sua volta suddivisa in tre trilogie) e da 6 spin-off, dei quali 2 film e 4 serie televisive. Un universo cinematografico che presenta invece le caratteristiche menzionate nel secondo caso \u00e8 il \"Marvel Cinematic Universe\", composto da 23 film che si suddividono in trilogie, quadrilogie e film autoconclusivi che presentano trame solitamente di uguale importanza.\nA differenza di una saga, che, per poter essere definita tale, deve comprendere almeno 4 film, un universo cinematografico pu\u00f2 essere formato anche da un numero inferiore di pellicole, come nel caso del \"MonsterVerse\", composto da appena 3 film nel 2019, che tuttavia non possono essere considerati come un'unica trilogia perch\u00e9 presentano trame totalmente scollegate, essendo questo universo formato da due film dedicati al personaggio di \"Godzilla\" e uno a quello di \"King Kong\". Nel 2021 \u00e8 inoltre uscito \"Godzilla vs. Kong\", un film crossover che collega i due filoni e che, essendo il quarto film del \"MonsterVerse\" e collegando i due filoni precedentemente indipendenti l'uno dall'altro, rende tale universo cinematografico al tempo stesso una saga a tutti gli effetti."}
{"id": "44443", "revid": "486946", "url": "https://it.wikipedia.org/wiki?curid=44443", "title": "Isola Stromboli", "text": ""}
{"id": "44450", "revid": "339392", "url": "https://it.wikipedia.org/wiki?curid=44450", "title": "Isola Strombolicchio", "text": ""}
{"id": "44460", "revid": "87909", "url": "https://it.wikipedia.org/wiki?curid=44460", "title": "La minaccia fantasma", "text": ""}
{"id": "44461", "revid": "87909", "url": "https://it.wikipedia.org/wiki?curid=44461", "title": "L'attacco dei cloni", "text": ""}
{"id": "44463", "revid": "147771", "url": "https://it.wikipedia.org/wiki?curid=44463", "title": "Famiglia iBook", "text": ""}
{"id": "44467", "revid": "547992", "url": "https://it.wikipedia.org/wiki?curid=44467", "title": "Papa Adeodato II", "text": "Biografia.\nSu papa Adeodato II si hanno poche notizie. Romano, figlio di Gioviniano, quando fu eletto papa era gi\u00e0 un anziano monaco del chiostro romano di Sant'Erasmo sul colle Celio.\nAdeodato fu attivo nel miglioramento della disciplina monastica e nella repressione del Monotelismo, dato che sal\u00ec al Soglio di Pietro in un momento in cui a Roma si stava risvegliando l'entusiasmo per papa Martino I e per Massimo il Confessore, entrambi martirizzati per essersi opposti alla dottrina monotelita promossa dal governo bizantino. Proprio grazie a questo clima religioso, sociale e politico Adeodato, la cui nomina fu ratificata dall'esarca di Ravenna appena dopo qualche settimana, respinse le lettere sinodiche e la professione di fede inviategli da Costantino I, il nuovo patriarca monotelita di Costantinopoli (675-677). Per questo motivo il suo nome fu escluso dai dittici della citt\u00e0 imperiale.\nDel suo pontificato rimangono due lettere, una ad Adriano, abate del monastero di San Pietro di Canterbury, per confermare la sua esenzione dal controllo del vescovo, l'altra diretta ai vescovi della Gallia per informarli dei privilegi concessi al monastero di San Martino di Tours. Ma entrambe le lettere sono di dubbia autenticit\u00e0.\nDi lui si \u00e8 tramandato che fu generoso con tutti, compassionevole verso i pellegrini e benevolo verso il proprio clero, al quale aument\u00f2 la consueta indennit\u00e0 elargita in occasione della morte del pontefice. Restaur\u00f2 inoltre la Basilica di San Pietro presso l'ottava pietra miliare della via Portuense e ricostru\u00ec e ampli\u00f2 gli edifici del suo monastero di origine. Viene talvolta indicato come Adeodato (senza ordinale), in quanto il suo predecessore Adeodato I viene anche indicato come papa Deusdedit.\nMor\u00ec il 17 giugno 676 e fu sepolto in San Pietro."}
{"id": "44468", "revid": "9", "url": "https://it.wikipedia.org/wiki?curid=44468", "title": "Papa Deusdedito", "text": ""}
{"id": "44474", "revid": "125750763", "url": "https://it.wikipedia.org/wiki?curid=44474", "title": "Papa Dono", "text": "Biografia.\nEra figlio di un romano di nome Maurizio, ma del suo pontificato si hanno scarse notizie.\nSi occup\u00f2 dei miglioramenti architettonici di Roma, compresa la pavimentazione delle aree attorno all'antica basilica di San Pietro in Vaticano e ad altre chiese romane. Oltre a ci\u00f2, disperse un gruppo di monaci nestoriani che erano stati scoperti in un monastero siriaco di Roma, che venne affidato a monaci cattolici.\nL'evento pi\u00f9 significativo fu la fine dello scisma tra le Chiese di Ravenna e di Roma, iniziato nel 666, quando l'imperatore bizantino Costante II concesse alla Chiesa di Ravenna l'autocefalia. Questa venne revocata dall'imperatore Costantino IV. Da parte sua, l'arcivescovo di Ravenna Teodoro non aveva alcuna intenzione di sottomettersi a Roma, ma fu costretto dall'intervento deciso dell'imperatore (che aveva un debito di riconoscenza verso il papato, che lo aveva aiutato a riconquistare il legittimo trono), e dovette abbandonare le pretese di autocefalia.\nLe sue relazioni con Costantinopoli furono dunque improntate alla conciliazione, anche perch\u00e9 l'imperatore era intenzionato a recuperare il dialogo tra le Chiese di Costantinopoli e di Roma. Prima che si concretizzassero iniziative in tal senso, Dono mor\u00ec, l'11 aprile 678. \u00c8 sepolto nell'antica basilica di San Pietro in Vaticano."}
{"id": "44476", "revid": "237256", "url": "https://it.wikipedia.org/wiki?curid=44476", "title": "Yuri II di Vladimir", "text": ""}
{"id": "44480", "revid": "57342", "url": "https://it.wikipedia.org/wiki?curid=44480", "title": "Carlo Verdone", "text": "Biografia.\n\u00c8 figlio del docente universitario di storia del cinema, dirigente del Centro sperimentale di cinematografia e critico cinematografico Mario Verdone, il quale lo avvicina al mondo del cinema sin da bambino, e di Rossana Schiavina, deceduta prematuramente nel 1984. Il padre era nato ad Alessandria ma crebbe a Siena (nella fattispecie presso la Contrada della Selva), figlio di Oreste, un chimico originario di Pozzuoli (Napoli), e di Assunta Casini, senese. Carlo stesso ha scritto che il suo secondo nome, Gregorio, gli \u00e8 stato messo perch\u00e9 fosse di buon auspicio essendo lui nato di venerd\u00ec 17; mettendoglielo si voleva \"evitare\" al piccolo un'esistenza \"sfortunata\". A Roma si usa infatti dire \"Un gran Gregorio\" che sta a significare \"Una grossa fortuna\". Fare l'attore ed il regista non era certo il suo pensiero almeno fino ai suoi 18 anni: \u00ab\"Ero in villeggiatura nel 1968. Avevo i capelli, mi innamoravo spesso, ascoltavo Jimi Hendrix, avevo una Vespa 50 truccata e mi sentivo felice, leggero. Andavo sempre al cinema all'aperto, fumavo di nascosto e per questo prendevo qualche sberla da mio padre. Ero un ragazzo normale e diventare attore era l'ultima cosa che avrei fatto\"\u00bb.\nDopo essersi diplomato al Liceo classico ginnasio \"Torquato Tasso\" di Roma, si laurea con 110 e lode in Lettere Moderne presso l'Universit\u00e0 degli Studi di Roma \"La Sapienza\" con una tesi intitolata \"Letteratura e cinema muto italiano\". Per visionare le pellicole oggetto della tesi si reca, in compagnia del padre, a Grado, dove ha modo di assistere alle proiezioni in presenza della diva del cinema muto Francesca Bertini. Relatrice della tesi \u00e8 la professoressa Evelina Tarroni. Verdone si diletta sin da giovanissimo nella ripresa amatoriale di cortometraggi. Compra la sua prima cinepresa da Isabella Rossellini: un'ottima Bolex Paillard. \"Poesia solare\" (1969), \"Allegoria di primavera\" (1971) ed \"Elegia notturna\" (1973) sono le sue prime prove di regia, di ispirazione underground, girati in formato Super 8 millimetri. Questi tre film, lontanissimi da quella che poi sar\u00e0 tutta la sua produzione filmica nota al pubblico, sono stati persi dalla Rai TV alla quale Verdone stesso aveva prestato le bobine, per realizzare uno speciale televisivo su di lui negli anni '90. Prima della laurea, Carlo Verdone si diploma anche in regia al Centro sperimentale di cinematografia di Roma. Nel 2017 gli viene conferito il Dottorato Honoris Causa in Beni Culturali e Territorio dall'Universit\u00e0 degli Studi di Roma Tor Vergata.\nGli inizi con il cinema.\nNotevole, ad inizio di carriera, \u00e8 la sua attivit\u00e0 nell'ambito del cabaret. Debutta infatti al teatro Alberichino con \"Tali e quali\", in cui propone una serie di personaggi fortemente caratterizzati che fanno subito presa sul pubblico. Lo spettacolo cattura l'attenzione del critico Franco Cordelli, che lo recensisce entusiasticamente su \"Paese sera\". A teatro lo vede il regista televisivo Enzo Trapani, che nel 1977 lo fa debuttare sul piccolo schermo, nel variet\u00e0 \"Non stop\", assieme a una nuova generazione di comici, dal gruppo della Smorfia, con Massimo Troisi, ai Gatti di Vicolo Miracoli. Il successo \u00e8 grandissimo. Sergio Leone ne resta affascinato e lo chiama per debuttare sul grande schermo.\nIl suo debutto alla regia di un lungometraggio avviene con \"Un sacco bello\", del 1980, film dove interpreta i personaggi del suo repertorio teatrale e televisivo. Prodotto dalla Medusa Distribuzione, Verdone viene iniziato alle tecniche di ripresa e conduzione di un set dallo stesso Sergio Leone. Il giovane regista (affiancato nel lavoro di sceneggiatura da Leo Benvenuti e Piero De Bernardi) riconosce in Leone un maestro severissimo, ma vitale.\nLa pellicola successiva, del 1981, \"Bianco, rosso e Verdone\", nuova kermesse di personaggi del suo repertorio, propone la figura attempata, ma divertente, di Elena Fabrizi, sorella di Aldo, meglio nota come la \"Sora Lella\". Come attore e regista, Verdone, dopo un inizio dedicato prettamente al genere comico, con il passare del tempo si \u00e8 evoluto verso canoni pi\u00f9 aderenti alla classica commedia all'italiana.\nDa taluni \u00e8 considerato l'erede naturale di Alberto Sordi (anche se lui ha negato spesso questo accostamento), per la capacit\u00e0 di far rivivere nel contesto degli anni '80 una figura di abitante della capitale che, in tutte le sue sfaccettature anche contrastanti, rappresenta l'archetipo dell'italiano medio. Sordi e Verdone hanno anche girato due pellicole insieme, entrambe da loro sceneggiate con Rodolfo Sonego: \"In viaggio con pap\u00e0\", per la regia dello stesso Sordi, e \"Troppo forte\", diretto da Verdone.\nDall'ultimo decennio del XX secolo, nella sua opera, ai toni della commedia si \u00e8 affiancato un registro meno comico, con un certo retrogusto amaro nella stesura delle storie e pi\u00f9 attento ai temi della modernit\u00e0, del cinismo e degli eccessi della societ\u00e0 e del disagio dell'individuo di fronte ad essa. E la goffaggine e inadeguatezza della maschera comica ha fatto posto alle nevrosi e all'ipocondria, reazioni quasi somatiche alle pressioni di un mondo frenetico. Verdone mantiene comunque un rapporto, per cos\u00ec dire, privilegiato con i canoni della commedia all'italiana presenti nella tradizione, dai grandi della comicit\u00e0 fino ad arrivare ai dettami di un cinema pi\u00f9 impegnato, tenendo fede ad uno stile \"medio-alto\" che ne fa un regista e un interprete tra i pi\u00f9 amati dal pubblico.\nOltre ai citati, i suoi film pi\u00f9 noti sono \"Compagni di scuola\", film corale in cui dirige 18 interpreti co-protagonisti, una sorta di \"Grande freddo\" all'italiana, da molti ritenuto il pi\u00f9 compiuto dei suoi lavori; \"Maledetto il giorno che t'ho incontrato\", una tragicomica storia d'amore di due nevrotici e insoddisfatti, interpretata in coppia con Margherita Buy; \"Al lupo al lupo\", in cui analizza le dinamiche familiari e il rapporto complesso di tre fratelli; \"Viaggi di nozze\", in cui ripropone lo stile macchiettistico e la struttura ad episodi dei film d'esordio.\nTorner\u00e0 su questo tema aggiornando le tematiche e le complessit\u00e0 dei rapporti, nel nuovo millennio, tra fratelli anche in \"Io, loro e Lara\"; \"Il mio miglior nemico\", il suo pi\u00f9 grosso incasso al cinema in Italia; \"Grande, grosso e... Verdone\", che riprende lo stile dei precedenti \"Un sacco bello\", \"Bianco, rosso e Verdone\" e \"Viaggi di nozze\", ovvero un film a tre episodi e tre ruoli interpretati dallo stesso Verdone, fino a \"Posti in piedi in paradiso\" e \"Sotto una buona stella\".\nNel 2013 partecipa al film di Paolo Sorrentino \"La grande bellezza\", in cui \u00e8 co-protagonista insieme a Toni Servillo e che si aggiudica l'Oscar come miglior film straniero.\nPer quel che riguarda il teatro, vanno ricordati gli spettacoli \"Tali e quali\" e \"Senti chi parla\". Verdone ha inoltre girato alcuni spot televisivi come regista, affiancato da calciatori come Roberto Baggio e Angelo Peruzzi o da attori come Ornella Muti; di \"Zora la vampira\" \u00e8 stato anche produttore, doppiando pure il gatto Zorba in \"La gabbianella e il gatto\" e i figli di Leo Nuvolone, Clemente e Sisto, nel sopraccitato \"Grande, grosso e... Verdone\".\nNel 2021 presenta alla Festa del Cinema di Roma la serie TV \"Vita da Carlo\", che racconta alcuni aspetti della sua vita e carriera: viene pubblicata il 5 novembre su Amazon Prime Video, piattaforma che ne ha messo a disposizione quasi tutta la filmografia. Verdone \u00e8 attore, regista e sceneggiatore per questo progetto. E proprio a proposito di Vita da Carlo, Carlo Verdone ha commentato cos\u00ec il successo della Serie TV a SuperGuidaTV: \"\"Sono soddisfattissimo perch\u00e9 \u00e8 stato un record, quando esce un qualcosa di mio spero sempre che vada bene. In questo caso i miei collaboratori erano convinti che fosse ottimo, ma io fino a quando non vedo non credo\u2026 anche se in questo caso avevamo capito gi\u00e0 dal primo giorno. Non faccio altro che sentire complimenti. Sono molto contento\".\"\nTeatro e altre attivit\u00e0.\nHa scritto alcuni libri autobiografici e ha girato insieme al fratello Luca dei documentari. Ha inoltre girato i videoclip delle canzoni \"Mi piaci\" di Alex Britti e \"Meraviglioso\" dei Negramaro: quest'ultima poi \u00e8 stata utilizzata come colonna sonora nel film di Giovanni Veronesi \"Italians\", del quale Verdone \u00e8 stato protagonista insieme a Sergio Castellitto e Riccardo Scamarcio. Verdone \u00e8 stato diretto da Veronesi anche nella trilogia di \"Manuale d'amore\". Nel 2012 esce nelle librerie \"La casa sopra i portici\", scritto dallo stesso Verdone con la collaborazione di Fabio Maiello, autobiografia dei ricordi pi\u00f9 importanti del regista; mentre nel 2021 pubblica \"La carezza della memoria\": entrambi volumi editi da Bompiani.\nVita privata.\nCarlo \u00e8 il fratello del regista Luca Verdone e di Silvia Verdone, moglie di Christian De Sica \u2013 compagno di banco di Carlo alle superiori \u2013, e lo zio di Brando De Sica; insieme al cognato Christian, ha girato tre film: \"Borotalco\", \"Acqua e sapone\" e \"Compagni di scuola\". \u00c8 stato sposato dal 1980 al 1996 con Gianna Scarpelli, dalla quale \u00e8 legalmente separato, ma non divorziato, e con la quale ha avuto due figli: Giulia (1986), apparsa in un cameo in \"Al lupo al lupo\" e in \"Viaggi di nozze\", e Paolo (1988), apparso in un cameo in \"Grande, grosso e... Verdone\" e in \"Io, loro e Lara\" e, in un ruolo pi\u00f9 rilevante, in \"Posti in piedi in paradiso\".\nFiglio di Mario Verdone, suo nonno paterno \u00e8 uno dei 100.000 sepolti nel Sacrario militare di Redipuglia.\n\u00c8 un appassionato di medicina, e riceve spesso da amici richieste di consigli per risolvere piccoli problemi di salute. Ci\u00f2 ha contribuito a diffondere la convinzione che sia affetto da ipocondria, voce da lui smentita, spiegando in varie interviste di aver invece avuto un disturbo d'ansia. Nel marzo 2007 gli \u00e8 stato conferito un particolare riconoscimento dall'Universit\u00e0 degli Studi di Napoli Federico II, una targa che riporta una frase del Giuramento di Ippocrate: \"In qualsiasi casa entrer\u00f2, io vi andr\u00f2 come sollievo per i malati\".\n\u00c8 un grande appassionato di musica rock e ha l'hobby di collezionare vinili e moto d'epoca. In merito alla sua collezione di dischi e alla passione per la musica viene intervistato da Nicola Iuppariello per il docufilm \"Vinilici.\" \n\u00c8 un batterista amatoriale, ha collaborato suonando in studio e dal vivo con gli amici Antonello Venditti, Lucio Dalla e gli Stadio.\n\u00c8 stato simpatizzante fino al 1991, anno della sua dissoluzione, del PSI; sostiene il Partito Democratico, mantenendo comunque un'indipendenza ideologica.\n\u00c8 un noto tifoso della A.S. Roma."}
{"id": "44482", "revid": "125414555", "url": "https://it.wikipedia.org/wiki?curid=44482", "title": "Costantino di Vladimir", "text": ""}
{"id": "44486", "revid": "25884", "url": "https://it.wikipedia.org/wiki?curid=44486", "title": "Quelo", "text": ""}
{"id": "44487", "revid": "161374", "url": "https://it.wikipedia.org/wiki?curid=44487", "title": "Washington D.C.", "text": ""}
{"id": "44489", "revid": "6923", "url": "https://it.wikipedia.org/wiki?curid=44489", "title": "ATR", "text": "ATR, sigla in francese e in italiano di Avions de Transport R\u00e9gional\" (Aerei di Trasporto Regionale\") \u00e8 un gruppo di interesse economico produttore di aeromobili formato nel 1981 dalla francese A\u00e9rospatiale (Airbus Group) e dall'italiana Aeritalia (poi Alenia Aermacchi, successivamente confluita in Finmeccanica, oggi Leonardo).\nStoria.\nATR, la \"joint venture\" di A\u00e9rospatiale (diventata EADS) e Aeritalia (diventata Alenia Aermacchi, a sua volta confluita in Finmeccanica, oggi Leonardo), \u00e8 leader mondiale nel segmento del trasporto regionale.\nIl primo prototipo, l'ATR 42, fece il volo inaugurale il 16 agosto 1984 e il primo volo commerciale nel dicembre 1985.\nL'ATR 72, pi\u00f9 grande e potente, fu lanciato nel gennaio 1986.\nLa sede della societ\u00e0 \u00e8 a Blagnac (Tolosa-Francia), gli uffici commerciali sono a Washington (Stati Uniti) per il mercato nordamericano e a Singapore (Asia) per quello asiatico.\nAl 2002, circa 450 milioni di passeggeri avevano volato su un ATR.\nNel 2003 il consorzio ATR ha annunciato l'intenzione di entrare nell'industria dei jet.\nLa cerimonia di consegna del 700\u00ba ATR si \u00e8 tenuta a Blagnac l'8 settembre 2006.\nL'11 giugno 2007, St\u00e9phane Mayer sostituisce Filippo Bagnato come amministratore delegato di ATR.\nAttualmente ATR ha circa 570 dipendenti.\nIl 25 giugno 2007 grazie al contratto con Malaysia Airlines gli ordini raggiungono quota 900 aerei.\nIl 2 ottobre 2007, l'ATR ha annunciato la versione -600 dei suoi turboelica.\nIl 3 maggio 2012, con la consegna ad Air Nostrum, ATR consegna il millesimo velivolo\nL'italiana Alenia Aermacchi ha sviluppato lATR 42 (versione militare), impiegato dalla Guardia Costiera italiana e la Guardia di Finanza e lATR 72 (versione militare), ordinato dall'Aeronautica Militare italiana e dalla forza aerea turca.\nOrdini e consegne.\n160 operatori in pi\u00f9 90 paesi diversi. Aggiornato al 3 ottobre 2010"}
{"id": "44494", "revid": "19330", "url": "https://it.wikipedia.org/wiki?curid=44494", "title": "Yaroslav II di Vladimir", "text": ""}
{"id": "44495", "revid": "1010292", "url": "https://it.wikipedia.org/wiki?curid=44495", "title": "Australiani aborigeni", "text": "Vengono detti aborigeni gli australiani appartenenti alle popolazioni autoctone dell'Australia.\nI loro antenati vi giunsero probabilmente 60.000 anni fa, bench\u00e9 la datazione rimanga tuttora incerta.\nStoria.\nPrima della colonizzazione.\nAl tempo del loro primo contatto con i colonizzatori europei, nel tardo XVIII secolo, i nativi australiani erano prevalentemente popoli di cacciatori-raccoglitori in possesso di una ricca tradizione orale e valori spirituali basati sulla venerazione della terra e sulla fede nel \"sogno\", inteso contemporaneamente come l'antica epoca della creazione del mondo (il cosiddetto \"dreamtime\", o \"tempo del sogno\") e l'effettiva realt\u00e0 del sognare (\"dreaming\").\nL'esatta epoca di arrivo degli antenati degli aborigeni \u00e8 oggetto di disputa tra gli archeologi. L'opinione pi\u00f9 accreditata \u00e8 che giunsero dall'Indocina pi\u00f9 di 50.000 anni fa: questo significa che si sono succedute in Australia oltre 2500 generazioni. La data di 50.000 anni fa \u00e8 basata su alcune misure di termoluminescenza eseguite in siti archeologici dell'Australia settentrionale. Un gran numero di siti \u00e8 stato datato tramite il radiocarbonio a circa 40.000 anni fa, portando alcuni ricercatori a dubitare dell'accuratezza del metodo a termoluminescenza. Nel 1996 per l'insediamento del sito di Jinmium nel Territorio del Nord la datazione a termoluminescenza ha indicato un'et\u00e0 di 120.000 anni, bench\u00e9 questo risultato abbia avuto vasta eco sulla stampa, \u00e8 stato smentito da ricerche e misurazioni pi\u00f9 accurate eseguite successivamente con il metodo del radiocarbonio e della datazione ottica, che riportano la datazione al massimo a 10.000 anni fa.\nAnche le modificazioni ambientali apportate dagli aborigeni, in special modo attraverso l'uso del fuoco, sono oggetto di controversia. \u00c8 accertato che gli aborigeni usassero il fuoco per un'ampia serie di scopi - dall'incoraggiare la crescita di piante commestibili e di foraggio per le potenziali prede, al ridurre il rischio di grandi incendi devastanti, al rendere pi\u00f9 facili i trasporti, all'eliminare i parassiti, all'uso rituale e al semplice \"tenere pulito\". C'\u00e8 disaccordo, tuttavia, nel valutare l'impatto che l'utilizzo del fuoco possa aver avuto in modifiche a grande scala della vegetazione continentale.\nNonostante la loro nomea di \"superstiti\" dell'et\u00e0 della pietra, \u00e8 provato che la cultura aborigena \u00e8 cambiata nel tempo. La pittura rupestre in svariate localit\u00e0 dell'Australia settentrionale consiste in una sequenza di diversi stili legati ai diversi periodi storici. Harry Lourandos \u00e8 il principale promotore della teoria che ipotizza un'intensificazione dell'attivit\u00e0 di caccia e raccolta tra 5000 e 3000 anni fa. Tale intensificazione ha portato a un aumento dell'impatto umano sull'ambiente (ad esempio la costruzione di trappole per i pesci nell'attuale stato di Victoria), alla crescita della popolazione, all'aumento degli scambi tra i gruppi, a una pi\u00f9 complessa struttura sociale e ad altri cambiamenti culturali. In questo periodo si nota, inoltre, un cambiamento negli utensili di pietra, con lo sviluppo di punteruoli e raschiatoi pi\u00f9 piccoli ed elaborati.\nVi sono stati molti gruppi aborigeni diversi, ognuno con una propria cultura, religione e lingua, si contano circa 400 lingue diverse al momento del contatto con gli europei. Queste culture si sovrapposero in maniera pi\u00f9 o meno ampia e si evolsero nel tempo. Anche gli stili di vita presentavano un'ampia variet\u00e0; l'immagine stereotipata dell'orgoglioso cacciatore che si erge nudo su una gamba sola tra le sabbie rosse del deserto australiano non ha validit\u00e0 generale. In epoca contemporanea, ad esempio, c'erano nello stato di Victoria due distinte comunit\u00e0 con un'economia basata sulla piscicoltura in acqua dolce, una a nord sul fiume Murray, un'altra a sud-ovest vicino a Hamilton, che commerciavano con altri gruppi provenienti anche dall'area di Melbourne.\nLa colonizzazione britannica.\nLa popolazione aborigena \u00e8 stata decimata dalla colonizzazione, iniziatasi nel 1788. Una combinazione di malattie, perdita della terra (e quindi fonte di cibo) e omicidi ha ridotto la popolazione aborigena di circa il 90% tra il XIX secolo e il XX secolo. Un'onda di massacri e tentativi di resistenza si mosse con la frontiera. L'ultimo massacro fu a Coniston, nel Territorio del Nord, nel 1928. Molte volte si \u00e8 ricorso all'avvelenamento di cibo e acqua.\nLa varicella, il vaiolo, l'influenza, le malattie veneree e il morbillo si diffusero ampiamente tra il XVIII e il XIX secolo. Le popolazioni aborigene non avevano alcuna conoscenza delle malattie europee e pochissima della resistenza immunitaria che gli europei avevano evoluto nel corso dei secoli. Si stima che la scomparsa del 90% della popolazione aborigena sia stata il risultato dei contagi che precedettero l'espandersi dei coloni europei. \nNell'arido centro del continente, dove vissero piccole comunit\u00e0 distribuite su un'area molto vasta, il declino della popolazione fu meno marcato e le comunit\u00e0 aborigene poterono continuare a vivere in qualche modo secondo le loro abitudini fino alla fine del XIX secolo e, in alcuni casi, anche fino al secolo successivo.\nTuttavia i coloni europei si addentrarono nel continente appropriandosi di piccole ma vitali parti del territorio per il loro uso esclusivo e introducendo pecore, conigli e bovini, che, esaurendo le aree fertili, minarono la capacit\u00e0 della terra di sostenere le specie locali, vitali per l'economia aborigena.\nIn generale, i primi coloni europei furono bene accolti, o comunque tollerati, ma vi furono a volte violenti conflitti. Nel Territorio del Nord, sia europei isolati - spesso viaggiatori - che pescatori giapponesi furono feriti a morte con relativa regolarit\u00e0 fino all'inizio della seconda guerra mondiale, nel 1941.\nIl XX secolo.\nL'indipendenza dell'Australia dal Regno Unito cambi\u00f2 poco le relazioni tra bianchi e aborigeni. Il prosperare degli allevamenti degli europei port\u00f2 con s\u00e9 molti cambiamenti. L'appropriazione della terra e il diffondersi degli allevamenti su vaste aree rese lo stile di vita degli aborigeni meno praticabile, ma forn\u00ec anche una fonte alternativa di carne fresca per coloro disposti a correre il rischio di andare a prendersela.\nMano a mano che i grandi allevamenti di bovini e ovini si estendevano sull'Australia interna, gli uomini, le donne e i bambini aborigeni diventavano una significativa fonte di forza lavoro, solitamente su base volontaria, ma a volte in condizioni di schiavit\u00f9 di fatto. Per i lavoratori europei, la vita nell'interno era dura, pericolosa e poco remunerativa. Per i lavoratori aborigeni era persino peggio, con i salari limitati al minimo del cibo e di altri generi di minima necessit\u00e0, specialmente nei primi anni. Tipicamente, un mandriano aborigeno poteva arrivare a guadagnare met\u00e0 di un europeo che facesse lo stesso lavoro. Questo stato di cose \u00e8 durato fino al 1965, con l'introduzione della legge che parifica i salari che, paradossalmente, ha portato a un aumento della disoccupazione e del disagio sociale.\nLavoratori aborigeni sono stati impiegati anche presso alcune imprese nel nord per la pesca delle perle.\nDurante la prima met\u00e0 del XX secolo, diversi stati si dotarono di istituti di assistenza sociale per i nativi. Questi instaurarono l'uso di separare i bambini dalle loro famiglie basandosi sul colore della pelle; i bambini dalla pelle pi\u00f9 chiara venivano sottratti con la forza alle loro famiglie; spesso i genitori aborigeni arrivarono a scurire la pelle dei loro figli per poterseli tenere. Questo aspetto della storia aborigena \u00e8 ancora aperto e oggetto di vivo dibattito.\nLa costituzione australiana non riconosceva agli aborigeni il diritto di voto. Nel 1967 \u00e8 stato indetto un referendum per permettere ai nativi australiani di votare e consentire al governo federale di emanare leggi per i nativi australiani. Il referendum ha avuto successo, un'ampia maggioranza ha votato a favore degli emendamenti costituzionali proposti.\nStoria recente.\nIl governo australiano ha avviato un processo di riconciliazione. Alcuni ex primi ministri hanno compiuto numerosi gesti simbolici e tenuto discorsi a sostegno del rispetto della cultura aborigena. \nIl 26 gennaio 1972, un gruppo di attivisti aborigeni cre\u00f2 sul terreno antistante la vecchia sede del Parlamento australiano a Canberra l'Aboriginal Tent Embassy (la tenda dell'ambasciata aborigena), sito divenuto il simbolo delle lotte per il riconoscimento dei diritti civili.\nIl 3 giugno 1992 la \"High Court\" australiana ha emesso la storica sentenza Mabo, dal nome dell'attivista aborigeno Eddie Mabo, che 10 anni prima aveva promosso il caso. La sentenza sanciva definitivamente il declino del principio di \"terra nullius\", quello che nel 1788 aveva permesso ai colonizzatori di considerare l'Australia una terra disabitata e avocarla alla corona britannica con un semplice atto di sovranit\u00e0. I giudici stabilirono inoltre che l'annessione del territorio australiano non aveva estinto i diritti di propriet\u00e0 tradizionale degli aborigeni e che se questi fossero stati dimostrabili, la legge avrebbe dovuto riconoscerli.\nNel 1999 \u00e8 stato tenuto un referendum per cambiare la Costituzione australiana includendovi un preambolo che, tra gli altri punti, riconosce l'occupazione dell'Australia da parte dei nativi australiani antecedente all'insediamento britannico. Questo referendum ha subito una grande sconfitta, anche se il riconoscimento dei nativi australiani nel preambolo \u00e8 stato eclissato nella discussione dal quesito principale che era se diventare o no una repubblica. Pi\u00f9 recentemente, nel 2004, il governo federale australiano sta procedendo per abolire l\"Aboriginal and Torres Strait Islander Commission (ATSIC)\" che \u00e8 stata la principale organizzazione degli aborigeni australiani.\nIl 13 febbraio 2008 il neo-primo ministro Kevin Rudd ha mantenuto una sua promessa elettorale presentando le scuse ufficiali alle popolazioni Aborigene per la \"Stolen Generation\" (la generazione rubata):\u00abChiediamo scusa per le leggi e le politiche di successivi parlamenti e governi, che hanno inflitto profondo dolore, sofferenze e perdite a questi nostri fratelli australiani. Chiediamo scusa in modo speciale per la sottrazione di bambini aborigeni dalle loro famiglie, dalle loro comunit\u00e0 e le loro terre. Per il dolore, le sofferenze e le ferite di queste generazioni rubate, per i loro discendenti e per le famiglie lasciate indietro, chiediamo scusa. Alle madri e ai padri, fratelli e sorelle, per la distruzione di famiglie e di comunit\u00e0 chiediamo scusa. E per le sofferenze e le umiliazioni cos\u00ec inflitte su un popolo orgoglioso e una cultura orgogliosa chiediamo scusa. Noi parlamento d'Australia rispettosamente chiediamo che queste scuse siano ricevute nello spirito in cui sono offerte come contributo alla guarigione della nazione. Per il futuro ci sentiamo incoraggiati nel decidere che ora pu\u00f2 essere scritta questa nuova pagina nella storia del nostro grande continente. Noi oggi compiamo il primo passo nel riconoscere il passato e nel rivendicare un futuro che abbracci tutti gli australiani. Un futuro in cui questo parlamento decide che le ingiustizie del passato non debbano accadere mai, mai pi\u00f9. Un futuro in cui si uniscano la determinazione di tutti gli australiani, indigeni e non indigeni, a chiudere il divario fra di noi in aspettativa di vita, educazione e opportunit\u00e0 economiche. Un futuro in cui abbracciamo la possibilit\u00e0 di nuove soluzioni per problemi duraturi, dove i vecchi approcci hanno fallito. Un futuro basato su mutuo rispetto, comune determinazione e responsabilit\u00e0. Un futuro in cui tutti gli australiani, di qualsiasi origine, siano partner veramente alla pari, con pari opportunit\u00e0 e con un pari ruolo nel dare forma al prossimo capitolo nella storia di questo grande paese, l'Australia\u00bb.Oggi, molti Aborigeni vivono ai margini delle citt\u00e0, mentre un numero consistente vive in insediamenti in remote aree dell'Australia rurale o nell'Outback. Il furto e la distruzione dei territori ancestrali hanno avuto su di loro un impatto sociale e fisico devastante. Nel rapporto \"Il progresso pu\u00f2 uccidere\" Survival International, il movimento mondiale per i diritti dei popoli indigeni, ha denunciato che gli Aborigeni hanno 6 volte pi\u00f9 probabilit\u00e0 di morire in et\u00e0 infantile rispetto agli altri cittadini australiani e 22 volte pi\u00f9 probabilit\u00e0 di morire di diabete. La loro aspettativa di vita alla nascita \u00e8 di 17-20 anni inferiore a quella degli altri australiani. Al contrario, ha spiegato l'organizzazione, gli Aborigeni che abitano nelle loro terre ancestrali vivono 10 anni di pi\u00f9 rispetto a chi sta nelle comunit\u00e0 di reinsediamento.\nLa bandiera.\nLa bandiera \u00e8 formata da due fasce orizzontali e un cerchio giallo al centro. La fascia alta \u00e8 nera e rappresenta il colore scuro della pelle degli aborigeni, la fascia bassa \u00e8 rossa e rappresenta il terreno arido, mentre il disco giallo rappresenta il sole.\nAborigeni famosi.\nSport.\nMolti aborigeni si sono integrati nella vita australiana eccellendo nello sport, specialmente nel \"football\" australiano."}
{"id": "44498", "revid": "287204", "url": "https://it.wikipedia.org/wiki?curid=44498", "title": "Florentia (Francia)", "text": "Florentia \u00e8 un comune francese di 35 abitanti situato nel dipartimento del Giura nella regione della Borgogna-Franca Contea."}
{"id": "44500", "revid": "33689", "url": "https://it.wikipedia.org/wiki?curid=44500", "title": "Power Macintosh", "text": "Power Macintosh, o Power Mac, \u00e8 una linea di personal computer prodotta dalla Apple nella linea Apple Macintosh e basata sui processori PowerPC. Apple inizia la produzione dei Power Mac nel 1994; i primi modelli erano dotati di una emulazione software dei processori della serie 68000. Questo emulatore era necessario per consentire la compatibilit\u00e0 col software sviluppato per le macchine delle generazioni precedenti. L'emulatore era incluso nelle ROM del Mac OS.\nLa linea Power Mac \u00e8 una linea dedicata a un utente evoluto, che richiede prestazioni elevate e che quindi deve essere disposto a pagarne il prezzo. I principali utenti sono gli utilizzatori professionali e i centri di ricerca universitari. Sulla linea Power Mac l'Apple sviluppa e prova tutte le principali innovazioni (sistemi biprocessori, raffreddamento a liquido, ecc.), alcune delle quali verranno introdotte nelle linee dedicate al grande pubblico, mentre altre rimarranno confinate sui Power Mac per questioni di costo. Molti Power Mac sono dotati di serie di 2 processori proprio per ottenere le massime prestazioni possibili. Il fattore costo durante la progettazione di queste macchine \u00e8 molto importante ma non \u00e8 preponderante come nelle macchine per il grande pubblico."}
{"id": "44505", "revid": "287204", "url": "https://it.wikipedia.org/wiki?curid=44505", "title": "Ellisse del giardiniere", "text": "Lellisse del giardiniere \u00e8 una metodica di costruzione dell'ellisse che utilizza due pioli, una funicella ed un punteruolo. Essa viene usata dai giardinieri per tracciare delle aiuole ellittiche.\nPer definizione l'ellisse \u00e8 il \"luogo dei punti la cui somma delle distanze da due punti fissi detti fuochi \u00e8 costante\", cio\u00e8 (F1-X1 + F2-X1) = (F1-X2 + F2 -X2) = K (costante). Com'\u00e8 facile intuire tale costante coincide con la lunghezza dell'asse maggiore per cui il metodo consiste nel piantare nel terreno i due pioli ad una distanza assai prossima alla lunghezza dell'asse maggiore se si desidera un'ellisse molto schiacciata, oppure a breve distanza l'uno dall'altro, se si vuole ottenere un'ellisse pi\u00f9 tondeggiante (meno eccentrica).\nAi due pioli si lega una cordicella di lunghezza pari all'asse maggiore dell'ellisse che si vuole ottenere. Con il punteruolo si tende la funicella e lo si fa scorrere sul terreno badando che i due lati della funicella risultino sempre tesi. La traccia che ne deriva sar\u00e0 costituita da punti la cui somma delle distanze dai due pioli \u00e8 costante e coincide con la lunghezza della parte libera della funicella.\nQuesto metodo \u00e8 conosciuto anche dai disegnatori che utilizzano due puntine infisse sul tecnigrafo e fanno scorrere la matita sul foglio tenendo sempre teso un sottile spago (non elastico).\nAl fine di evitare la casualit\u00e0 del risultato \u00e8 opportuno partire dalla dimensione dei due assi, che determinano l'ingombro e l'eccentricit\u00e0 della figura geometrica. Puntando con un compasso all'estremit\u00e0 dell'asse minore si riportano sull'asse maggiore due segni con apertura uguale al semiasse maggiore. Queste saranno le posizioni dei due fuochi, e quindi le posizioni dei due pioli (o puntine nel caso si stia disegnando su carta anzich\u00e9 sul terreno).\nDalla figura si pu\u00f2 capire come funzioni il metodo del giardiniere, considerando che la linea rossa sia la cordicella, il punto P sia il punteruolo e i punti F1 ed F2 siano i pioli a cui \u00e8 legata la cordicella."}
{"id": "44506", "revid": "125414617", "url": "https://it.wikipedia.org/wiki?curid=44506", "title": "Svjatoslav III di Vladimir", "text": "Biografia.\nSvjatoslav III nacque il 27 marzo 1196, undicesimo figlio di Vsevolod III Jur'evi\u010d, gran principe di Vladimir-Suzdal', e di sua moglie Maria \u0160varnovna.\nIl 30 settembre 1246, alla morte del fratello maggiore Jaroslav II, divenne gran principe di Vladimir-Suzdal' secondo l'antico sistema rotale di successione, in cui il trono passava lateralmente da fratello a fratello e non linearmente di padre in figlio, per poi andare al figlio maggiore del fratello maggiore che era succeduto al trono; tuttavia ci\u00f2 provoc\u00f2 il malcontento di suo nipote Michail Jaroslavi\u010d, figlio di Jaroslav II, che lo detronizz\u00f2 il 15 gennaio 1248.\nTent\u00f2 inutilmente di riappropriarsi del principato di Vladimir-Suzdal' nel 1250, durante il regno di suo nipote Andrea II Jaroslavi\u010d, figlio di Jaroslav II e fratello di Michail, decidendo di trascorrere in resto della propria vita in preghiera e digiuno. Mor\u00ec il 3 febbraio 1252 a Jur'ev-Pol'skij, ed in seguito ai solenni funerali la salma venne sepolta nella cattedrale di San Giorgio ad Odincovo, di cui egli stesso aveva commissionato la costruzione; poco dopo la sua morte, cominci\u00f2 ad essere venerato come santo dalla Chiesa ortodossa russa. Le sue reliquie vennero ritrovate nel 1991 e poi traslate all'interno della chiesa della Santa Protezione a Jur'ev-Pol'skij, luogo della sua morte; il 16 febbraio 2020 le reliquie sono state trasferite presso il monastero dell'Arcangelo Michele, costruito per sua volont\u00e0, nella medesima citt\u00e0.\nMatrimonio e discendenza.\nSvjatoslav III spos\u00f2 Eudossia Davydovna, figlia del principe Davide Yurievich di Murom e della principessa Fevronia, con cui ebbe un unico figlio:\nIl principe liber\u00f2 sua moglie nel 1228, dopo che ella aveva manifestato la volont\u00e0 di dedicare la propria vita a Dio, portandola nel monastero di Borisoglebsk, vicino a Murom, dove ricevette la tonsura di iniziazione al monachesimo il 24 luglio, giorno dei santi Boris e Gleb."}
{"id": "44509", "revid": "1714743", "url": "https://it.wikipedia.org/wiki?curid=44509", "title": "Michail di Vladimir", "text": ""}
{"id": "44511", "revid": "2180138", "url": "https://it.wikipedia.org/wiki?curid=44511", "title": "Orhan Pamuk", "text": "Tra i maggiori romanzieri turchi contemporanei, oltrech\u00e9 il pi\u00f9 letto in assoluto (dei suoi romanzi sono state vendute oltre tredici milioni di copie, tradotti in pi\u00f9 di sessanta lingue)\n, le sue opere, sospese tra il reale ed il fiabesco, si caratterizzano per sinossi dense ed elaborate, con trame e personaggi complessi e spesso disturbanti, ricchi di colpi di scena e perlopi\u00f9 incentrate sulle complesse tematiche legate alla storica dicotomia Occidente/Oriente e sul conseguente stato di confusione e perdita d'identit\u00e0 nella societ\u00e0 turca di ieri e di oggi.\n\u00c8 stato insignito del Premio Nobel per la letteratura nel 2006, primo autore turco a ricevere tale riconoscimento, con la seguente motivazione: \"nel ricercare l'anima malinconica della sua citt\u00e0 natale, ha scoperto nuovi simboli per rappresentare scontri e legami fra diverse culture\".\nHa scritto di s\u00e9:\nBiografia.\nPamuk nasce ad Istanbul il 7 giugno del 1952 da una benestante famiglia borghese dalle alterne fortune; il padre, di origine circassa per parte di madre, fu il primo dirigente della sezione turca dell'IBM. Il cognome \"Pamuk\" significa \"cotone\" in turco e, come spiegato dallo stesso scrittore nel suo libro autobiografico \"Istanbul\", venne scelto dalla famiglia paterna, a seguito della legge sul cognome del 1934, in riferimento alla loro carnagione molto chiara.\nIl giovane Orhan viene istruito al liceo americano Robert College di Istanbul. Su pressione della famiglia, si iscrive in seguito presso la facolt\u00e0 di architettura dell'Universit\u00e0 Tecnica di Istanbul, per poi abbandonarla dopo tre anni per dedicarsi alla letteratura. Si laurea quindi presso l'Istituto di Giornalismo dell'Universit\u00e0 di Istanbul nel 1977. Nel 1982 Pamuk sposa Aylin Turegen, dalla quale avr\u00e0 una figlia di nome R\u00fcya e da cui divorzier\u00e0 nel 2001. \u00c8 \"visiting scholar\" alla Columbia University di New York dal 1985 al 1988, periodo che comprende una breve posizione come \"visiting fellow\" alla University of Iowa. Dopo questa parentesi statunitense, torna a Istanbul.\nPamuk, che ha precedentemente rifiutato il titolo di \"artista di Stato\" dal governo turco, viene incriminato nel 2005, a seguito di alcune dichiarazioni fatte a una rivista svizzera riguardanti il massacro, da parte dei turchi, di un milione di armeni (cio\u00e8 il genocidio armeno) tra il 1915 ed il 1916 e trentamila curdi in Anatolia durante la Prima guerra mondiale. La legge turca infatti proibisce di definire di tali avvenimenti un \"genocidio\" (art. 301 del codice penale, \"vilipendio dell'identit\u00e0 nazionale\"). Il processo, che ha attirato l'attenzione della stampa internazionale, \u00e8 iniziato il 16 dicembre 2005 ma \u00e8 stato successivamente sospeso in attesa dell'approvazione del ministro della giustizia turco.\nNonostante il grande successo riscosso in patria, una significativa parte dell'opinione pubblica turca si \u00e8 schierata contro Pamuk. Un sottoprefetto di Isparta ha ordinato la distruzione dei suoi romanzi nelle librerie e biblioteche, mentre una TV locale ha proposto un servizio per ritrovare una studentessa che aveva ammesso di possederne uno. Le accuse sono state ritirate il 22 gennaio 2006 con la motivazione che il fatto non costituisce reato per il nuovo codice penale.\nIl 12 ottobre 2006 viene insignito del Premio Nobel per la letteratura, diventando cos\u00ec il primo turco a ricevere il prestigioso riconoscimento. Il 2 febbraio 2007 viene diffusa la notizia di una sua partenza a tempo indeterminato verso gli Stati Uniti. Lo scrittore era stato minacciato recentemente di morte da uno degli attentatori di Hrant Dink. Nel gennaio 2007 al Cairo, dove era in corso l'annuale Fiera del Libro, s'\u00e8 intrattenuto con lo scrittore emergente egiziano \u02bfAl\u0101\u02be al-Asw\u0101n\u012b. Segue un periodo in cui fa la spola tra New York, dove insegna, e la Turchia. Nel 2009 \u00e8 stato insignito del titolo di duca di Colores dal sovrano del Regno di Redonda. Nel 2012 riceve il Premio Sonning, premio conferito a personalit\u00e0 che si siano particolarmente distinte per il loro contributo alla cultura europea. Nel 2017 riceve il Premio letterario Giuseppe Tomasi di Lampedusa per \"La donna dai capelli rossi\" per aver affrontato i temi della pace e della convivenza tra i popoli.\nOpera.\nPamuk inizia a scrivere con regolarit\u00e0 nel 1974. Il suo primo romanzo, \"Karanlik ve Isik\" (\"Oscurit\u00e0 e luce\") consegue il premio letterario Milliyet nel 1979, \"ex aequo\" con Mehmet Ero\u011flu. Il romanzo viene successivamente pubblicato nel 1982 con il titolo \"Cevdet Bey ve O\u011fullar\u0131\" (\"Il signor Cevdet e i suoi figli\"), e vince il premio Orhan Kemal nel 1983. Narra la storia di tre generazioni di un'agiata famiglia di Nisantasi, il quartiere di Istanbul dove Pamuk \u00e8 cresciuto.\nPamuk vince diversi importanti premi per i suoi primi lavori, tra cui il Premio Madarali 1984 per il secondo romanzo \"Sessiz Ev\" (\"La casa del silenzio\") e il Prix de la D\u00e9couverte Europ\u00e9enne 1991 per la traduzione francese dello stesso. Il romanzo storico \"Beyaz Kale\" (\"Roccalba\", letteralmente \"Il castello bianco\"), pubblicato nel 1985, vince l'Independent Award for Foreign Fiction 1990 estendendo la sua reputazione all'estero. La \"The New York Times\" Book Review dichiara, \"Una nuova stella \u00e8 sorta ad oriente--Orhan Pamuk.\" A questo punto, Pamuk comincia ad incorporare tecniche e modalit\u00e0 narrative tipiche della letteratura postmoderna all'interno della struttura narrativa dei propri romanzi, adoperando ampiamente tecniche metaletterarie ed intertestuali, allontanandosi cos\u00ec dallo stretto naturalismo dei suoi primissimi lavori.\nIl successo popolare arriva nel 1990 con il romanzo \"Kara Kitap\" (\"Il libro nero\") che diventa rapidamente una delle letture pi\u00f9 controverse della letteratura turca, grazie alla notevole complessit\u00e0 e ricchezza narrativa. Nel 1992, scrive la sceneggiatura per il film \"Gizli Y\u00fcz\" (\"Il volto segreto\"), basato su \"Kara Kitap\" e diretto dal regista turco \u00d6mer Kavur. Il quarto romanzo, \"Yeni Hayat\" (\"La nuova vita\"), \u00e8, nel 1995, un successo immediato in Turchia e diventa presto il pi\u00f9 rapido best seller nella storia del paese. A questo punto Pamuk \u00e8 una figura di spicco nel panorama intellettuale turco, anche a causa del suo sostegno ai diritti politici della minoranza curda. Nel 1995 Pamuk \u00e8 tra un gruppo di autori e scrittori sotto processo per aver criticato, in una serie di saggi, la politica del governo turco nei confronti dei curdi. Nel 1999, Pamuk pubblica la storia in \"\u00d6teki Renkler\" (\"Gli altri colori\").\nLa reputazione internazionale di Pamuk cresce, nel 2000, in seguito alla pubblicazione di \"Benim Ad\u0131m K\u0131rm\u0131z\u0131\" (\"Il mio nome \u00e8 Rosso\"). Il romanzo, ambientato nell'Istanbul del XVI secolo, mescola mistero, passione e filosofia. Viene tradotto in ventiquattro lingue (in Italia dalla Einaudi) e vince, nel 2003, il pi\u00f9 remunerativo dei premi letterari internazionali, l'International IMPAC Dublin Literary Award. \"Il mio nome \u00e8 rosso\" \u00e8 anche vincitore del premio Grinzane Cavour 2002.\nIl romanzo \"Kar\" (\"Neve\") (2002), che esplora il conflitto tra islamismo e occidentalismo nella Turchia moderna, \u00e8 il primo lavoro dichiaratamente politico di Pamuk. Rispetto ai precedenti lavori, per la maggior parte ambientati ad Istanbul, la scena si sposta nella Turchia orientale e, prendendo spunto da cronaca recente, segue l'inchiesta di un giornalista alla ricerca delle motivazioni di una serie di suicidi di ragazze adolescenti. \"The New York Times\" inserisce \"Kar\" tra i dieci migliori romanzi del 2004.\nNel 2003 pubblica un volume di memorie, \"Istanbul, Hat\u0131ralar ve \u015eehir\" (\"Istanbul. Le memorie e la citt\u00e0\"), dove ricordi d'infanzia si mescolano alla storia della citt\u00e0, attraverso la testimonianza diretta ma anche attraverso le letture dei giornali d'epoca, le descrizioni dei viaggiatori occidentali o le riproduzioni artistiche della capitale dell'impero ottomano.\nL'opera di Pamuk \u00e8 caratterizzata dal tema dell'identit\u00e0. Se ad una prima lettura questo pu\u00f2 essere ricondotto al conflitto tra i valori dell'occidente europeo e la cultura islamica, non \u00e8 possibile escludere una pi\u00f9 profonda radice psicologica. I romanzi, che lasciano spesso in sospeso la soluzione di tale conflitto, presentano trame complesse e personaggi di grande profondit\u00e0, particolarmente i primi, dove l'elemento biografico \u00e8 pi\u00f9 evidente. L'Istanbul contemporanea e dell'Impero ottomano non si limita a fare da sfondo alle vicende umane ma assume la qualit\u00e0 di personaggio, di organismo vivo, con una sua storia da raccontare.\nIstanbul.\nIn questo lavoro letterario Pamuk descrive la profonda malinconia dei suoi concittadini, lo \"h\u00fcz\u00fcn\" in turco. Esso sarebbe inseparabilmente legato alla vita quotidiana di Istanbul. Secondo lui \u00e8 una malattia incurabile con la quale si sono contagiati tra loro gli abitanti durante il secolo scorso. Non \u00e8 dunque la tristezza del singolo, ma quella di milioni di persone \u2013 \u00e8 lo \"h\u00fcz\u00fcn\" di un'intera citt\u00e0. Questo stato d'anima disperato si riconoscerebbe dall'abbigliamento grigio della folla sul ponte di Galata. Grandi moschee e palazzi storici dei giorni della gloria ottomana stanno in netto contrasto con il generale degrado di Istanbul. Il declino sotto gli occhi di tutti provoca uno \"h\u00fcz\u00fcn\" che farebbe cadere in letargia la citt\u00e0. Durante la pioggerella continua d'inverno \u00e8 palpabile la sensazione di bianco e nero."}
{"id": "44512", "revid": "1714743", "url": "https://it.wikipedia.org/wiki?curid=44512", "title": "Andrea II di Vladimir", "text": "Biografia.\nFiglio di Jaroslav II.\nAndrea ricevette il titolo di Gran Principe di Vladimir dal Batu Khan dell'Orda d'Oro nel 1248 ma govern\u00f2 solamente dall'anno seguente, alla morte di Mikhail.\nNel 1251 rifiuta di recarsi a Saraj, capitale dell'Orda d'Oro, per la conferma del titolo. Nel 1252 i mongoli invasero e devastarono il Principato di Vladimir, sconfissero Andrej e lo costrinsero a fuggire e rifugiarsi a Novgorod. Il titolo pass\u00f2 al fratello Aleksandr che invece si era recato a Saray."}
{"id": "44514", "revid": "559473", "url": "https://it.wikipedia.org/wiki?curid=44514", "title": "Instant Messaging", "text": ""}
{"id": "44517", "revid": "767487", "url": "https://it.wikipedia.org/wiki?curid=44517", "title": "Carbocatione", "text": "In chimica organica, si definisce carbocatione (talvolta chiamato impropriamente \"ione carbonio\") un catione derivato da una molecola organica la cui carica risiede su un atomo di carbonio. La carica positiva rende la particella estremamente reattiva, in grado di legarsi ad anioni o di sottrarre elettroni da altre molecole vicine (in altre parole, si comportano da elettrofili).\nI carbocationi alchilici derivano dagli alcani per scissione eterolitica e hanno una geometria simile a quella dei radicali alchilici: l'atomo di carbonio che reca la carica positiva ha ibridazione \"sp2\", e ha quindi struttura planare; l'orbitale \"p\" perpendicolare al piano del carbocatione, non coinvolto nell'ibridazione, \u00e8 vuoto.\nSebbene i carbocationi alchlici siano piuttosto instabili, nel 1962 George A. Olah mise a punto la loro preparazione in pentafluoruro di antimonio (SbF5), dove risultano abbastanza stabili per essere rilevati con indagini spettroscopiche.\nStabilit\u00e0.\nSimilmente ai radicali, sono detti primari i carbocationi alchilici aventi struttura R-CH2+, secondari quelli aventi struttura R2CH+ e terziari quelli aventi struttura R3C+.\n CH3-CH2-CH2-CH2+ \"carbocatione primario\"\n CH3-CH2-CH-CH3 \"carbocatione secondario\"\n CH3-C-CH3\n | \"carbocatione terziario\"\n CH3\nIl carattere primario, secondario o terziario influisce sulla stabilit\u00e0 e sulla reattivit\u00e0 dei carbocationi in misura ancora maggiore a quanto avviene per i corrispondenti radicali.\nA causa dell'effetto induttivo stabilizzante esercitato dai gruppi R vicini, l'ordine di stabilit\u00e0 dei carbocationi alchilici \u00e8 terziario &gt; secondario &gt; primario.\nI carbocationi possono essere anche stabilizzati per risonanza, quando sono coniugati a sistemi \u03c0 quali doppi legami o anelli aromatici.\n CH2=CH-CH2+ \u2194 +CH2-CH=CH2 \"carbocatione allilico\"\n Ph-CH2+ \"carbocatione benzilico\"\nParticolarmente stabile \u00e8 il trifenilmetil catione (o catione tritile), ovvero un carbonio portante tre fenili come sostituenti; questo perch\u00e9 la carica positiva viene delocalizzata per risonanza su tutti gli anelli. Il catione fenile invece \u00e8 molto instabile perch\u00e9 essendo l'orbitale p vuoto perpendicolare al sistema \u03c0 del benzene, la carica non pu\u00f2 essere delocalizzata.\nRiarrangiamento.\nI carbocationi subiscono trasposizione (o riarrangiamento), ovvero la migrazione di un atomo di idrogeno o di un gruppo alchilico da un atomo adiacente all'atomo di carbonio carico positivamente (migrazione 1-2). La trasposizione avviene sempre in direzione tale da stabilizzare il carbocatione, quindi i carbocationi primari si trasformano in secondari e terziari e i secondari in terziari.\n CH3-CH2-CH-CH2 CH3-CH2-C-CH3\n | \u2192 | \"da primario a secondario\"\n H H\n CH3 CH3\n CH3-C-CH-CH3 \u2192 CH3-C-CH-CH3 \"da secondario a terziario\"\n CH3 CH3\nLa trasposizione spiega, ad esempio, perch\u00e9 la disidratazione di un alcol lineare porta a una miscela di prodotti, alcuni anche a catena ramificata, anzich\u00e9 al solo alchene lineare corrispondente. Il passaggio intermedio della reazione \u00e8 un carbocatione che, prima di perdere uno ione H+ e formare l'alchene, subisce trasposizioni."}
{"id": "44522", "revid": "1543377", "url": "https://it.wikipedia.org/wiki?curid=44522", "title": "Monsters &amp; Co.", "text": "Monsters &amp; Co. (\"Monsters, Inc.\") \u00e8 un film d'animazione del 2001 diretto da Pete Docter, Lee Unkrich e David Silverman (questi ultimi due in veste di co-registi); prodotto dai Pixar Animation Studios e distribuito dalla Buena Vista International (Walt Disney Pictures).\nLa pellicola, scritta da Andrew Stanton e Daniel Gerson (basato su un soggetto originale di Docter, Jill Culton, Jeff Pigdeon e Ralph Eggleston), \u00e8 il 4\u00ba lungometraggio d'animazione Pixar. Il cast vocale \u00e8 formato da Billy Cristal, John Goodman, Mary Gibbs e Steve Buscemi.\nAccolto con entusiasmo da critica e pubblico, il film ha ottenuto diversi riconoscimenti, tra cui un Oscar 2002 per la Miglior canzone (\"If I Didn't Have You\", testo e musica di Randy Newman), su 4 candidature (tra cui anche Miglior film d'animazione, poi perso a favore di \"Shrek\" della DreamWorks Animation).\nTrama.\nLa citt\u00e0 di Mostropoli, abitata da mostri di ogni genere, ricava l'elettricit\u00e0 di cui ha bisogno dalla centrale elettrica cittadina, che converte le urla dei bambini umani in energia elettrica. I mostri che vi lavorano devono spaventare i bambini per farli gridare giungendo nelle loro camere di notte attraverso delle porte speciali, che collegano il mondo dei mostri a quello degli esseri umani. James Sullivan, detto \"Sulley\", \u00e8 uno dei mostri che spaventano i bambini, vive insieme all'aiutante ed amico Mike Wazowski ed \u00e8 uno dei due migliori spaventatori dell'azienda insieme a Randall Boggs. I mostri hanno a loro volta una grande paura dei bambini e degli esseri umani in generale, poich\u00e9 li considerano pericolosi e infetti, e per questo hanno il terrore che un'operazione di spavento non vada a buon fine e che loro possano entrare in contatto con gli umani ed i loro oggetti.\nUn giorno, finito il turno di lavoro, Sulley nota una porta che non \u00e8 stata ritirata e vi entra per capire se per caso non vi sia un mostro rimasto nel mondo degli umani, ma cos\u00ec facendo permette a una bambina di introdursi nel mondo dei mostri. Cerca quindi in tutti i modi di rimandarla indietro, ma la piccola continua a seguirlo, per niente spaventata ed anzi divertendosi nel rincorrerlo. Quando finalmente riesce a rinchiuderla in una valigia e si prepara a lanciarla attraverso la porta, nota che da quest'ultima sta uscendo Randall, che si aggira con fare furtivo tra i macchinari della fabbrica e rimette a posto la porta. A questo punto Sullivan \u00e8 costretto a portare con s\u00e9 la bambina, che ha soprannominato Boo, dall'amico Mike, l'unico che pu\u00f2 aiutarlo a recuperare la porta e rispedire indietro la piccola, che viene per\u00f2 avvistata, cos\u00ec scoppia il panico e i due amici sono costretti a nasconderla a casa loro, mentre gli agenti del CDA (Corpo Decontaminazione Antibambino) sono all'affannosa ricerca dell'intrusa.\nMike e Sulley scoprono che la bimba non \u00e8 affatto pericolosa o contaminata come si crede, ma in ogni caso decidono di travestirla come un piccolo mostro e riportarla in centrale l'indomani, in modo da spedirla finalmente a casa. Mentre cercano di ritrovare la porta della bambina, scoprono che anche Randall \u00e8 sulle sue tracce e ha scoperto che \u00e8 nelle loro mani. Randall, quindi, incontra Mike sul posto di lavoro e gli intima di riportare immediatamente la bambina nella sua camera entro mezz'ora.\nI due amici trovano la porta giusta e si preparano a liberarsi di Boo; tuttavia Sulley \u00e8 sospettoso e tentenna nel rimettere la bambina a letto, in quanto teme che ci possa essere lo zampino di Randall. Mike, spazientito, per dimostrare che non c'\u00e8 nessun pericolo, salta sul letto di Boo, ma proprio in quel momento viene afferrato e rapito da qualcuno. Sulley e Boo si nascondono e scoprono che si trattava proprio di Randall, il quale trasporta una cassa con dentro Mike (credendo che sia Boo) in un nascondiglio segreto. Sulley e Boo lo seguono di nascosto e scoprono che Randall ha messo a punto una grossa macchina che estrae le urla dai bambini. Lo scopo per cui aveva preparato la porta di Boo fuori dall'orario di lavoro era quindi rapirla e usarla come cavia per questa macchina, e per lo stesso motivo la rivuole indietro. Sulley riesce a mettere in salvo Mike, dopodich\u00e9 si reca dal proprietario della centrale, il signor Waternoose, per denunciargli il diabolico progetto di Randall, ma anche Waternoose \u00e8 invischiato nel piano e non sta dalla parte di Sulley e Mike: sottrae loro la bambina e li esilia tramite una porta nel mondo umano, sull'Himalaya, onde evitare testimonianze sull\u2019oscuro progetto.\nSull'Himalaya i due amici incontrano e trovano riparo presso un altro mostro esiliato nel mondo degli umani, lo yeti. Dopo essere rientrati a Mostropoli grazie ad una porta aperta in un villaggio, Suley e Mike corrono a salvare la bambina e iniziano la ricerca della porta giusta, tallonati da Randall e Waternoose. Alla fine riescono a spedire Randall nel mondo umano (rinchiudendolo in una porta e distruggendola) e a far arrestare Waternoose dal CDA ottenendo una prova schiacciante del piano (Mike fa in modo che il presidente venga filmato di nascosto mentre dichiara che rapirebbe migliaia di bambini pur di salvare l'azienda). Sulley, che ormai si era affezionato molto alla piccola, la lascia tornare sana e salva nella sua camera, poi il CDA distrugge la porta. In tutta questa avventura i due amici mostri hanno capito due cose importanti: la prima \u00e8 che spaventare i bambini non \u00e8 una cosa bella, la seconda \u00e8 che le risate dei bambini stessi contengono energia molto migliore come quantit\u00e0 e qualit\u00e0 rispetto ai loro strilli di terrore, che invece producono un'energia scarsa ed instabile (infatti quando Boo piangeva o gridava c'erano degli sbalzi di corrente, mentre quando rideva si avevano dei veri e propri black-out).\nSulley diventa il nuovo direttore della centrale e rivoluziona il sistema di produzione di energia, con i mostri che diventano pagliacci e giocolieri che entrano nelle camere dei bimbi per farli ridere, ed \u00e8 proprio Mike il pi\u00f9 divertente dei dipendenti. Lo stesso Mike riesce nel frattempo a recuperare e riassemblare tutti i frammenti della porta di Boo; dopo che Sulley aggiunge l'ultimo tassello, che aveva conservato come ricordo, la porta si riattiva e Sulley pu\u00f2 nuovamente reincontrare Boo.\nProduzione.\nSoggetto.\nL'idea di un film sui mostri \u00e8 venuta a Pete Docter quando, nell'estate del 1994, lui e il principale team della Pixar (John Lasseter, Andrew Stanton e Joe Ranft) andarono a pranzo per decidere i nuovi film da produrre dopo aver quasi completato il lavoro a \"Toy Story\", il primo film della Pixar. In quel pranzo sono stati concepiti i soggetti di \"Toy Story 2\", \"A Bug's Life\" e \"Alla ricerca di Nemo\", famosissime opere della Pixar. Secondo ci\u00f2 che ha affermato Docter, egli voleva fare un film con un'idea simile a \"Toy Story\", cio\u00e8 che fosse legato all'immaginazione dei bambini. Ha riflettuto che come i bambini credevano che i giocattoli prendessero vita quando loro erano assenti, allo stesso modo credevano che i mostri uscissero dai loro armadi quando dormivano per spaventarli. Cos\u00ec sugger\u00ec di fare un film sui mostri che vivono sotto i letti e negli armadi.\nMentre Lasseter e Stanton lavoravano ad \"A Bug's Life\" e a \"Toy Story 2\", Docter lavor\u00f2 al film sui mostri. Prima di scegliere il titolo si riferiva al film come \"Hidden City\" (il nome del ristorante in cui aveva ideato il film). Nel febbraio 1997, Docter aveva redatto un trattamento insieme a Harley Jessup, Jill Culton e Jeff Pidgeonche aveva una certa somiglianza con il film finale. Docter ha presentato la storia alla Disney con alcune illustrazioni iniziali il 4 febbraio di quell'anno. Lui e il suo team della storia se ne andarono con alcuni suggerimenti in mano e tornarono a presentare una versione raffinata della storia il 30 maggio. In questo incontro, l'animatore Disney di lunga data Joe Grant, il cui lavoro si estendeva fino a \"Biancaneve e i sette nani\", ha suggerito il titolo \"Monsters, Inc.\", ispirato ad un'opera teatrale sul titolo di un film di gangster \"Murder, Inc.\", che non venne mai realizzato. Il film \u00e8 il primo lungometraggio della Pixar a non essere diretto da Lasseter, essendo invece diretto da Docter, cos\u00ec come Lee Unkrich e David Silverman che sono stati co-registi.\nScrittura.\nLa storia ha subito molti cambiamenti durante la produzione. La prima idea era quella di un uomo adulto di 30 anni che aveva disegnato dei mostri in un quaderno da bambino, e che ora lo perseguitavano da adulto. Ogni mostro rappresentava una delle sue paure d'infanzia, e ogni volta che vinceva una delle sue paure, uno dei mostri scompariva. \nDopo aver scartato quest'idea, Docter ha avuto l'idea di un bambino che faceva amicizia con un mostro, intitolato semplicemente \"Monsters\" in cui il personaggio mostruoso di Sulley (conosciuto in questa fase come Johnson) era un promettente sul posto di lavoro, dove lo scopo dell'azienda era spaventare i bambini. L'eventuale compagno di Sulley, Mike Wazowski, non era stato ancora aggiunto.\nDistribuzione.\nIl film \u00e8 stato presentato in anteprima il 28 ottobre 2001 all\"'El Capitan Theatre\" di Hollywood, in California. \u00c8 uscito nelle sale il 2 novembre 2001 negli Stati Uniti, in Australia il 26 dicembre 2001 e nel Regno Unito l'8 febbraio 2002. L'uscita in Italia avvenne a partire dal 15 marzo 2002.\nL'uscita nelle sale \u00e8 stata accompagnata dal cortometraggio animato della Pixar \"Pennuti Spennati\", diretto da Ralph Eggleston, e premiato con l'Oscar al Miglior cortometraggio d'animazione 2002. In seguito il corto \u00e8 stato inserito come contenuto extra del dvd del film.\nEdizione italiana.\nLa direzione del doppiaggio e i dialoghi italiani sono a cura di Carlo Valli, per conto della Cast Doppiaggio srl. La direzione musicale \u00e8 stata affidata a Ermavilo. La canzone \"Se non fossi con te\" (in originale, \"If I Dindn't HaveYou\") \u00e8 stata cantata da Tonino Accolla e Adalberto Maria Merli, doppiatori italiani dei due protagonisti.\nEdizione 3D.\nDal 28 marzo 2012, \u00e8 stato ridistribuito in una nuova versione 3-D, curata dai Walt Disney Studios Motion Pictures Italy.\nAccoglienza.\nIncassi.\nA fronte di un budget di circa $, il film ha incassato a livello mondiale $, di cui $ nei soli Stati Uniti.\nCritica.\nIl film \u00e8 stato accolto in maniera generalmente positiva dalla critica cinematografica. L'aggregatore di recensioni \"Rotten Tomatoes\" ha assegnato al film un punteggio del 96% sulla base di 196 recensioni. Il commento del sito recita: \"Intelligente, divertente e piacevole da guardare, \"Monsters, Inc.\" offre un altro clamoroso esempio di come la Pixar abbia elevato il livello dell'animazione moderna per tutte le et\u00e0\". Metacritic, che assegna un punteggio tra le 100 migliori recensioni dei critici tradizionali, ha calcolato un punteggio di 79 sulla base di 35 recensioni, indicando \"recensioni generalmente favorevoli\".\nVersione 3D.\nIl 13 giugno 2013 la versione 3D del film fece da apripista al prequel \"Monsters University\", dopo essere gi\u00e0 approdata nelle sale statunitensi il 19 dicembre 2012. Il film \u00e8 stato mostrato in anteprima al Future Film Festival di Bologna dal 12 al 17 aprile 2013.\nAltri media.\nManga.\nLa prima parte del manga \"kodomo\" , disegnato da Hiromi Yamafuji e pubblicato in Giappone nel 2002, costituisce un adattamento del film. La serie consta di un volume \"tank\u014dbon\" ed \u00e8 giunta in Italia a partire dal 10 agosto 2008 nella collana \"Disney Manga\".\nPrequel.\nNel 2013 \u00e8 uscito un prequel del film chiamato \"Monsters University \" che narra le avventure dei tempi in cui Mike e Sullivan frequentavano l'Universit\u00e0 dello spavento di Mostropoli. In questo prequel Mike e Sullivan vivono un'accesa competizione, prima di diventare grandi amici.\nCortometraggio.\nEsiste anche un cortometraggio che fa da sequel/spin-off del film, intitolato La nuova macchina di Mike.\nSerie televisiva.\nIl 2 luglio 2021 \u00e8 stata pubblicata sul servizio streaming Disney+ la serie animata \"Monsters &amp; Co. la serie - Lavori in corso!\" (\"Monsters at Work\")."}
{"id": "44527", "revid": "438678", "url": "https://it.wikipedia.org/wiki?curid=44527", "title": "La rivincita delle bionde", "text": "La rivincita delle bionde (\"Legally Blonde\") \u00e8 un film del 2001 diretto da Robert Luketic con protagonista Reese Witherspoon. Prodotto dalla Metro-Goldwyn-Mayer, il film si basa sull'omonimo romanzo di Amanda Brown.\nNel 2003 \u00e8 stato realizzato un sequel del film, \"Una bionda in carriera\" sempre con la Witherspoon come protagonista.\nNel 2007 \u00e8 stato realizzato un musical a Broadway, \"Legally Blonde\", inedito in Italia.\nTrama.\nElle Woods \u00e8 una giovane viziata e biondissima, che vive seguendo le regole di \"Cosmopolitan\", passando le sue giornate tra amiche e shopping, portando sempre con s\u00e9 il suo amato chihuahua Tyson. Una sera il fidanzato Warner, dopo averla invitata a cena, la lascia, perch\u00e9 sogna una carriera in politica e considera Elle troppo frivola per poter stare accanto a lui. Inizialmente amareggiata, Elle non si arrende e con la sua carica di positivit\u00e0, decide di seguire Warner all'Universit\u00e0 Harvard, studiando anche lei legge, per dimostrargli di non essere solo una superficiale bionda.\nArrivata ad Harvard, Elle porter\u00e0 una ventata di freschezza tra i rigidi e austeri studenti, creando scompiglio con i suoi abitini rosa e i suoi modi da pin-up. Elle, dopo un'iniziale fatica, dimostrer\u00e0 infine di essere una brillante studentessa di legge e con la sua caparbiet\u00e0 arriva a lavorare in uno studio legale, dove risolver\u00e0 brillantemente un complicato caso di omicidio. Dimostrer\u00e0 a tutti, compreso il suo ex fidanzato, che le bionde non sono tutte frivole e senza cervello, e che essere belle e prendersi cura di s\u00e9 non significa essere stupide."}
{"id": "44528", "revid": "78273", "url": "https://it.wikipedia.org/wiki?curid=44528", "title": "La vendetta dei Sith", "text": ""}
{"id": "44530", "revid": "125444210", "url": "https://it.wikipedia.org/wiki?curid=44530", "title": "Spina elettrica", "text": "Una spina elettrica \u00e8 un connettore elettrico progettato per essere inserito in un dispositivo detto presa elettrica.\nPer motivi di sicurezza, il lato costantemente sotto tensione \u00e8 sempre la presa (o \"femmina\") mentre \u00e8 la spina (o \"maschio\") a poter essere innestata nella presa all'occorrenza. In questo modo il lato perennemente in tensione non rimane esposto al possibile contatto.\nStoria.\nQuando l'elettricit\u00e0 fu introdotta per la prima volta nelle abitazioni, era utilizzata principalmente per l'illuminazione. A quel tempo, molte aziende elettriche gestivano un sistema tariffario in cui il costo dell'energia elettrica per l'illuminazione era inferiore a quello per altri scopi. Ci\u00f2 indusse a collegare apparecchi portatili (come aspirapolvere, ventilatori, asciugacapelli) alle prese per lampadine, utilizzando tappi portalampada.\nQuando l'elettricit\u00e0 divenne un metodo comune di alimentazione di vari dispositivi, si rese necessario un sistema sicuro di connessione alla rete elettrica, diverso da una presa per lampadine. Secondo l'autore inglese John Mellanby il primo sistema di spina e presa in Inghilterra fu introdotto da T.T. Smith nel 1883, e c'erano attacchi a due poli nel 1885, uno dei quali appare nel catalogo del 1889 della British General Electric Company Ltd..\nLa prima presa elettrica americana fu inventata da Harvey Hubbell e brevettata nel 1904. Il primo progetto di Hubbell era una presa avvitata in un portalampada (come le prime prese portalampada), ma con una spina separabile con perni o lamine. Altri produttori adottarono il modello di Hubbell, che verso il 1915 era ormai ampiamente diffuso.\nLa spina con contatto di terra ha diversi pretendenti per la sua invenzione. Un libro del 1911 trattando dei prodotti elettrici \"A. P. Lundberg &amp; Sons\" di Londra, descrive il \"Tripin\", una spina con messa a terra disponibile in modelli da 2,5 Amp e da 5 Amp. La configurazione dei contatti del \"Tripin\" appare praticamente identica ai moderni modelli BS 546. La prima domanda di brevetto americano per una spina con messa a terra sembra essere quella dell'11 gennaio 1915 di George P. Knapp, a nome della societ\u00e0 Harvey Hubbell. Questo brevetto riguarda l'uso di un contatto di terra che si estende oltre gli altri due contatti per assicurare di essere collegato per primo. La configurazione della presa non era compatibile con le spine a due contatti esistenti.\nIl sistema tedesco Schuko \u00e8 stato brevettato da Albert B\u00fcttner nel 1926. L'attuale versione americana della spina con terra, con due lamine parallele e perno rotondo per la terra, \u00e8 stata inventata da Philip F. Labre, mentre stava frequentando la Milwaukee School of Engineering; gli fu riconosciuto il brevetto negli Stati Uniti nel 1928. Quando la necessit\u00e0 di impianti pi\u00f9 sicuri divenne evidente, il sistema di messa a terra con tre contatti fu reso obbligatorio nella maggior parte dei paesi industriali. In Italia la messa a terra \u00e8 obbligatoria per tutti gli impianti elettrici costruiti dopo il 1990.\nIl motivo per cui attualmente esistono diversi tipi di spine e di prese elettriche \u00e8 dovuto alla scelta di molte nazioni di sviluppare un proprio modello di presa piuttosto che adottare uno standard comune. In alcuni paesi, tra cui l'Italia, non c'\u00e8 un unico modello ma vengono utilizzati diversi tipi di spina, aggiungendo ulteriori complicazioni all'utilizzatore e, in alcuni casi, creando problemi di sicurezza. La tendenza \u00e8 ora quella di adeguarsi, per le nuove costruzioni, a uno dei pochi modelli effettivamente disponibili. Nei vecchi edifici sono ancora in uso connettori impiegati da quasi un secolo, ben prima che nascessero i modelli moderni.\nUno degli elementi ancora non raggiunti sulla strada dell'unificazione europea \u00e8 l'adozione di uno standard comune. Per esempio, la spina italiana si pu\u00f2 inserire nelle prese francesi, tedesche e svizzere solamente se \u00e8 a due poli, priva cio\u00e8 del contatto centrale di messa a terra. La presa usata nel Regno Unito \u00e8 invece del tutto incompatibile con le spine utilizzate nel resto d'Europa.\nDiversi tentativi sono stati fatti per creare un\u2019\"eurospina\", ma i singoli paesi sono restii a modificare la propria situazione. Il cambiamento \u00e8 comunque in corso: da un lato si stanno installando prese in grado di accettare pi\u00f9 formati (in Italia ad esempio si usa una Schuko modificata con un foro di terra centrale in pi\u00f9), dall'altro i produttori di elettrodomestici adottano spine in grado di inserirsi in diverse prese in uso nei paesi europei. Inoltre la Commissione europea ha creato una nuova spina, denominata IEC 60906-1, che dovrebbe sostituire in futuro tutte quelle dei singoli stati europei; tuttavia, per ora, nessuno di essi l'ha adottata.\nMateriali utilizzati.\nIl materiale utilizzato per le parti che vengono in contatto \u00e8 normalmente l'ottone, spesso rivestito di stagno o nichel.\nIl corpo isolante \u00e8 realizzato con resine di opportuna rigidit\u00e0 dielettrica, buon livello di isolamento, resistenza a calore ed urti e caratteristiche di autoestinguenza del fuoco.\nFunzione.\nLa funzione della spina \u00e8 quella di chiudere, tramite i due contatti inseriti nella presa elettrica, il circuito dell'impianto elettrico in modo che in esso possa scorrere corrente elettrica. Un terzo contatto, quando presente, \u00e8 utilizzato per la messa a terra. Il contatto di messa a terra deve essere il primo a collegarsi (quando si collega la spina alla presa) e l'ultimo a scollegarsi (quando si estrae la spina dalla presa). La spina \u00e8 connessa ad un filo elettrico che porta l'alimentazione all'apparecchiatura, ad esempio un elettrodomestico. In alcuni casi, come ad esempio nelle spine britanniche, \u00e8 presente un fusibile integrato nella stessa; il fusibile serve a proteggere il cablaggio tra la spina e l'apparecchio in caso di sovracorrenti (sovraccarichi e cortocircuiti), in quanto in Inghilterra solitamente il magnetotermico a monte del circuito \u00e8 da 30 A, invece che da 10 o 16 A come in Italia ad esempio.\nNumero di poli.\nAlcune spine sono di tipo polarizzato, ossia hanno una distinzione tra \"fase\" e \"neutro\", mentre altre, tra cui quella italiana, possono essere inserite in entrambi i sensi. L'inversione tra fase e neutro non comporta problemi se non in casi rarissimi (come per le caldaie devono sempre essere rispettate le polarit\u00e0 e per le lampadine a LED in cui l'inversione tra fase e neutro porta alla rapida fulminazione delle lampadine stesse).\nIn molte spine \u00e8 presente, oltre a fase e neutro, un terzo contatto di \"terra\". In Italia questa connessione \u00e8 obbligatoria per tutti gli apparecchi tranne quelli definiti a doppio isolamento, la cui spina presenta solamente due poli. Questi apparecchi sono identificabili dal simbolo del doppio quadrato concentrico stampato sulla targhetta dell'apparecchio.\nLe apparecchiature di tipo industriale utilizzano un sistema di alimentazione trifase e quindi richiedono prese industriali speciali che possono avere fino a 4 o 5 contatti a seconda del tipo di collegamento.\nEsiste inoltre un'ampia gamma di prese e spine ad uno, due o pi\u00f9 poli, utilizzate per la corrente continua in apparecchiature elettriche ed elettroniche, nelle automobili, nei computer ecc.\nTipi di prese e spine.\nDi seguito sono elencati i diversi tipi di prese e spine usati nel mondo. Ogni tipo \u00e8 identificato da una lettera secondo la classificazione usata dal governo degli Stati Uniti d'America.\nTipo A (americana a due poli).\nQuesta spina, usata in gran parte del nord America, America centrale e Caraibi, ha due contatti paralleli piatti e non ha il contatto di protezione. La corrispondente presa non viene pi\u00f9 installata negli impianti dal 1965, ma \u00e8 ancora presente in vecchi edifici.\nPoich\u00e9 non ha il contatto di protezione, \u00e8 usata su dispositivi che non richiedono la messa a terra, come le lampade e gli apparecchi a doppio isolamento.\nI primi modelli avevano i contatti uguali, ma oggi normalmente il contatto del neutro \u00e8 pi\u00f9 largo di quello della fase e per questo la presa \u00e8 polarizzata, ovvero pu\u00f2 essere inserita in un solo verso.\nCostituisce una versione \"maggiorata\" della spina 1-15, \u00e8 omologata per 20 Ampere e si differenzia dalla NEMA 1-15 perch\u00e9 ha il dentino del neutro ruotato di 90\u00b0.\nIn queste spine (sempre senza terra) l'orientamento dei contatti piatti \u00e8 differente ed esse sono usate per distinguere gli impianti a 240 V ed evitare errori. La 2-15 ha entrambi i contatti ruotati di 90\u00b0 (rispetto alla spina 1-15), mentre nella 2-20 un solo contatto \u00e8 ruotato di 90\u00b0. Entrambi i tipi sono comunque poco diffusi.\nA prima vista le prese e le spine usate in Giappone sembrano uguali alla 1-15. In realt\u00e0, i parametri costruttivi sono pi\u00f9 stringenti e rigorosi ed \u00e8 richiesta l'approvazione \"Japanese Industrial Standard\". I valori di tensione e di corrente nominale inoltre differiscono da quelli usate in altre parti del mondo.\nI contatti di queste prese sono solitamente simmetrici e hanno la stessa dimensione del contatto pi\u00f9 piccolo della presa americana. Una spina giapponese si inserisce senza problemi in una americana, mentre le spine americane richiedono generalmente un adattatore per essere collegate ad una presa giapponese.\nAlcune spine giapponesi di tipo A, pur essendo prive del terzo \"dentino\", sono in grado di realizzare il contatto di messa a terra tramite un cavetto da avvitare in un apposito morsetto di cui alcune prese sono dotate.\nTipo B (americana con contatto di terra).\nQuesta presa ha due contatti piatti paralleli come il tipo A e un contatto cilindrico di messa a terra (Standard americano NEMA 5-15/standard Canadese CSA 22.2, N\u00ba42). Sopporta una corrente nominale di 15 A.\nIl contatto di terra \u00e8 pi\u00f9 lungo degli altri in modo che la terra venga collegata prima della fase.\nCostituiscono la versione dotata di messa a terra delle spine 1-20, 5-15 e 5-20.\nLa presa giapponese di tipo B differisce da quella americana esattamente come avviene per il tipo A.\nTipo C (europea a due poli).\nQuesta spina non ha messa a terra e presenta due contatti cilindrici con diametro 4 mm ed interasse 19 mm, leggermente convergenti. La lunghezza dei contatti \u00e8 di 19 mm, se i contatti sono pi\u00f9 corti la spina non si innesta. Conosciuta anche come \"eurospina\", \u00e8 largamente usata in tutti i paesi d'Europa tranne il Regno Unito, l'Irlanda ed ex colonie come Malta. \u00c8 anche diffusa in diversi paesi emergenti.\n\u00c8 in grado di entrare in qualunque presa in grado di accettare contatti da 4 mm con interasse 19 mm, ed \u00e8 la spina pi\u00f9 diffusa a livello internazionale.\nIl suo uso \u00e8 generalmente limitato agli apparecchi in classe II con assorbimento massimo di 2,5 A e poich\u00e9 pu\u00f2 essere inserita in entrambi i versi non \u00e8 polarizzata, ovvero la fase ed il neutro sono connessi a caso.\nQuesta spina \u00e8 anche definita nello standard italiano CEI 23-34.\nQuesta particolare spina potrebbe facilmente rientrare nel tipo E o F. Ha due contatti come la 7/16, ma con diametro 4,8 mm come i tipi E ed F.\nPu\u00f2 essere inserita nelle prese di tipo E ed F poich\u00e9 la base circolare ha un foro e intagli in grado di farla scorrere fra i contatti di terra dei due tipi di prese, anche se non viene stabilita una connessione elettrica con la messa a terra dell'impianto elettrico; se provvista di due fori, pu\u00f2 essere inserita in una presa E senza seguire la polarizzazione imposta dal perno della terra.\nPu\u00f2 essere utilizzata in apparecchi di classe II ed \u00e8 definita anche dalle norme italiane CEI 23-50 come CEI 23-50 S 32.\nIn Russia e diversi paesi della CSI le spine sono definite dallo standard russo Gost 7396.\nTale standard include vari tipi di spine e prese con contatti cilindrici distanziati di 19 mm e spessi 4 oppure 4,8 mm, sia con che senza messa a terra. I contatti di 4 mm sono riservati a spine senza messa a terra e con corrente limitata (6 o 10 Ampere); quindi le spine schuko con messa a terra e contatti di 4 mm, da alcuni definite impropriamente Gost7396, in realt\u00e0 non rispettano tale standard.\nAlcune prese di tipo C accettano solamente spine con contatti da 4 mm o hanno ostacoli in plastica che impediscono l'inserimento di prese schuko o francesi. Altre invece accettano contatti da 4,8 mm e hanno spazio sufficiente per le prese E ed F, senza per\u00f2 realizzare il contatto di messa a terra, costituendo cos\u00ec una potenziale fonte di pericolo.\nNel Regno Unito e in Irlanda esiste una speciale versione di presa di tipo C (in realt\u00e0 \u00e8 una presa D a due poli) utilizzabile esclusivamente per i rasoi nei bagni.\nHa alveoli con diametro 5 mm e interasse 16,6 mm e pu\u00f2 accettare prese CEE 7/16, tipo A americano e tipo I australiano. Con un commutatore \u00e8 possibile in genere selezionare la tensione tra 110 e 220 V, fornita da un trasformatore d'isolamento, che offre una maggiore protezione negli ambienti umidi.\nTipo D (britannica vecchio tipo a tre poli).\nL'India ha acquisito come standard una spina definita originariamente dallo standard britannico BS 546.\nHa tre contatti cilindrici disposti a triangolo, ha una corrente nominale da 5 A, ed \u00e8 usata quasi esclusivamente in India, Sri Lanka, Nepal, Namibia e Hong Kong. Ne esistono anche varianti da 2 Ampere (con contatto di terra) e una versione 5 A a due poli (incompatibile con la presa a tre fori), dalla quale deriva la presa elettrica BS 4573, una versione a due poli della spina da 2 A \u00e8 stata utilizzata in passato nel Regno Unito, ma non \u00e8 mai stata codificata dallo standard BS546.\nA volte questa presa \u00e8 usata nel Regno Unito per contraddistinguere i circuiti di illuminazione domestica sezionati da interruttori differenti dalla rete di potenza.\nQuesto tipo \u00e8 chiamato M, ma di fatto \u00e8 la versione a 15 A della BS 546, a cui assomiglia tranne per il fatto di avere i contatti\npi\u00f9 grandi: 7,05 mm \u00d7 21,1 mm.\nI contatti di fase e neutro sono distanziati 25,4 mm, e il contatto di terra \u00e8 distante 28,6 mm da ciascuno degli altri due.\nQuesta spina \u00e8 usata nelle stesse nazioni della precedente per carichi di maggiore potenza, e alcune prese possono accettare entrambe.\nIl tipo M \u00e8 largamente usato nel Regno Unito per l'illuminazione teatrale o scenografica in interni, laddove la linea sia soggetta a varialuce o a controllo centralizzato.\nIl motivo deriva dal fatto che la normale presa britannica \u00e8 dotata di fusibile, e diventa difficile andare a sostituire il fusibile eventualmente bruciato in posizioni difficilmente raggiungibili, oppure \u00e8 problematico individuare il fusibile bruciato in catene di prolunghe, situazioni comuni nei teatri.\nQuesta presa \u00e8 utilizzata in Sudafrica, Swaziland e Lesotho. Inoltre viene usata in Israele per i condizionatori d'aria.\nTipo E (francese a due poli con contatto di terra femmina).\nFrancia, Belgio, Polonia, Repubblica Ceca, Slovacchia, Danimarca (dal 1\u00ba luglio 2008) e alcuni altri paesi utilizzano una presa incompatibile con le spine CEE 7/4 (tipo F) utilizzate in Germania e altri paesi europei.\nL'incompatibilit\u00e0 deriva dalla presenza del contatto di messa a terra, costituito da un perno maschio sporgente verso l'esterno dalla presa. La spina in s\u00e9 \u00e8 simile al tipo C tranne per il fatto di avere un contatto femmina in corrispondenza del perno maschio sulla presa.\nI contatti di fase e neutro sono circolari con diametro 4,8 mm e con interasse 19 mm. Essendo un po' pi\u00f9 grandi dei contatti del tipo C, la spina francese non entra nella presa italiana tipo L (se non forzandola, con il rischio di danneggiare la presa). Viceversa la spina tipo C a due poli entra in quella francese se il corpo non \u00e8 ostacolato dal perno di terra. In passato in Svizzera esisteva una versione (denominata \"tipo 14\") con contatti spessi 4 mm e forma lievemente schiacciata ai lati. Altre spine con contatti da 4 mm ma forma perfettamente circolare erano usate in Polonia.\nPur essendo polarizzata, nessuno standard ufficiale definisce ufficialmente la posizione di fase e neutro, tuttavia viene generalmente seguita una vecchia norma cecoslovacca, che prevede, tenendo la messa a terra in alto, che la fase venga collegata all'alveolo sinistro della presa.\nTipo F (tedesca a due poli con contatti di terra laterali).\nLa presa F definita CEE 7/4 e comunemente chiamata \"schuko\", contrazione di \"Schutzkontakt\", (letteralmente \"contatto di protezione\") che in tedesco significa \"messa a terra\".\n\u00c8 simile al tipo E ma ha due contatti di messa a terra laterali invece che un perno.\nIl sistema Schuko \u00e8 simmetrico (non polarizzato) e adatto per carichi fino a 16 A.\nIn Italia viene comunemente definita \"presa tedesca\" o \"spina tedesca\" o, in maniera pi\u00f9 informale, \"presa (o spina) Siemens\", anche se non \u00e8 stata inventata dall'omonima azienda e viene chiamata cos\u00ec solo perch\u00e9 apparsa per la prima volta in Italia sugli elettrodomestici prodotti dalla Siemens AG in Germania. Questa spina \u00e8 accettata dallo standard CEI 23-50 come CEI 23-50 S 30.\nTipo ibrido F + E (franco-tedesca a due poli con contatti di terra laterali e terra femmina).\nLa spina CEE 7/7 \u00e8 stata sviluppata per superare le differenze tra il tipo F ed il tipo E.\nDispone di contatti laterali per interfacciarsi con la presa CEE 7/4 (tipo F) e un contatto femmina per accettare il perno della presa di tipo E. Come le altre \u00e8 studiata per una corrente massima di 16 A. Questa spina \u00e8 accettata dallo standard CEI 23-50 come CEI 23-50 S 31.\nAttualmente, in tutta l'Europa continentale (Italia compresa), molte apparecchiature sono vendute con una spina CEE 7/7 in plastica stampata (non smontabile).\nCi\u00f2 comporta che la spina \u00e8 la stessa sia in Germania che in Francia, solamente le prese sono ora diverse.\nSi noti che la spina F + E \u00e8 polarizzata se usata in una presa E, mentre non lo \u00e8 in una presa F.\nLa presa \u00e8 solitamente incassata in modo che, prima che si stabiliscano i contatti di fase e neutro, i terminali della spina non siano pi\u00f9 accessibili alle dita e quindi non possono rappresentare un rischio di folgorazione. Per questo motivo, a differenza di molte altre spine, i terminali del tipo F + E non sono parzialmente isolati, tuttavia in alcune prese non perfettamente incassate (come ad esempio le italiane \"trivalenti\") il rischio di folgorazione si ripresenta.\nIl peculiare sistema di messa a terra delle spine di tipo E ed F pu\u00f2 costituire una fonte di pericolo quando tali spine sono utilizzate in accoppiamento a prese di standard differente; infatti esistono prese che possono accettare tali spine senza realizzare il contatto di terra.\nTipo G (britannica a tre poli).\nQuesta spina ha tre contatti a sezione rettangolare disposti a triangolo (come nelle BS 546 da 5 A). I contatti di fase e neutro sono allineati e misurano circa 4 \u00d7 6 \u00d7 18 mm con 9 mm di tratto isolato (l'isolamento assicura che non vi possa essere contatto delle dita con i terminali in tensione durante la disconnessione).\nQuesto standard \u00e8 stato introdotto a partire dagli anni quaranta e da allora ha progressivamente sostituito il precedente standard BS 546 con prese di tipo D.\nLo standard BS 1363 richiede la presenza di tre contatti per tutti i tipi di connessione alla rete elettrica.\nNella spine per apparecchiature in classe II che non necessitano di messa a terra, \u00e8 comunque presente un finto contatto in plastica che ha lo scopo, inserendosi nell'alveolo di terra, di aprire le protezioni che a presa sconnessa tappano i contatti di fase e neutro.\nNelle prese \u00e8 inoltre presente un fusibile con lo scopo di proteggere il cablaggio prima dell'apparecchio.\nComunemente sono adottati principalmente tre valori di fusibili: 3, 5 e 13 A. Quelli da 3 A sono usati per proteggere piccoli apparecchi come lampade da tavolo e radio, 5 A per carichi medi come computer e televisori, 13 A per elettrodomestici.\nLa necessit\u00e0 del fusibile incorporato nella spina deriva dall'uso di circuiti limitati centralmente a 30 A e cablati ad anello, con la conseguenza di avere correnti di cortocircuito pi\u00f9 intense e con limitata protezione.\nQuesto sistema di connessione \u00e8 adottato oltre che nel Regno Unito anche in molte nazioni ex colonie britanniche: Irlanda, Cipro, Botswana, Ghana, Malta, Hong Kong, Macao, Malaysia, Oman, Singapore, Kenya, Emirati Arabi Uniti, Iraq e Qatar.\nIn alcuni paesi dell'Europa centrale (es. Germania), il sistema BS 1363 \u00e8 usato per connessioni a bassissima tensione (12-24 V) in corrente continua nei sistemi di pannelli fotovoltaici, poich\u00e9 offre una buona capacit\u00e0 in corrente con polarit\u00e0 irreversibile ed \u00e8 incompatibile con la schuko.\nTipo H (israeliana a 3 poli).\nQuesta spina \u00e8 usata esclusivamente in Israele e del tutto incompatibile con gli altri tipi di prese.\nInizialmente aveva tre contatti piatti simili alla presa di tipo I, ma disposti a Y e pi\u00f9 lunghi e spessi.\nEra dimensionata per 16 A, ma i contatti piatti tendono a surriscaldarsi con carichi elevati.\nNel 1989 lo standard SI 32 fu revisionato nel senso di prevedere tre contatti circolari con diametro 4/4,5 mm nella stessa posizione di quelli piatti. Le prese sono da allora realizzate in modo da accettare sia i contatti piatti che quelli tondi, le prese pi\u00f9 recenti accettano solamente spine con dentini rotondi.\nQuesto consente anche l'inserimento di prese di tipo C a due poli, usate in Israele per apparecchi senza messa a terra.\nSpine simili a quelle israeliane di nuovo tipo erano utilizzate in Grecia col nome di \"tripoliki\" fino a met\u00e0 degli anni novanta e sono tuttora usate in Algeria.\nSi considerano di tipo H anche le nuove spine elettriche thailandesi, che sono in realt\u00e0 spine di tipo B con tutti e tre i contatti di forma cilindrica (diametro 4,8 mm).\nLa compatibilit\u00e0 tra le spine Thailandesi, Israeliane e Greche non \u00e8 sempre garantita; differiscono infatti sia per la dimensione dei dentini (4,5 mm in Israele, 4 in Grecia, 4,8 in Thailandia) che per la distanza del polo di terra dagli altri due.\nTipo I (australiana/cinese/argentina a due e tre poli).\nQuesta presa, usata in Australia, Nuova Zelanda e Papua Nuova Guinea, ha un contatto di terra e due contatti piatti disposti a formare una V. Esiste anche una versione a due poli priva di terra.\nI due contatti misurano 6,5\u00d71,6 mm e sono inclinati di 30\u00b0 rispetto alla verticale, con un passo di 13,7 mm.\nLa presa comune supporta correnti fino a 10 A. Una variante con il contatto di terra pi\u00f9 lungo, largo e spesso, in grado di accettare anche il tipo normale, \u00e8 utilizzata per fornire correnti fino a 15 A, un'altra variante ha tutti e tre i contatti pi\u00f9 grandi e sopporta 20 A, esistono anche prese (e spine) da 25 e da 32 Ampere in grado di accettare ogni spina di amperaggio inferiore.\nLo standard AS 3112 \u00e8 stato aggiornato al AS/NZS 3112:2000 che impone l'utilizzo di contatti con isolamento di protezione a partire dal 2005. Salvo rari casi le prese australiane devono essere dotate di interruttore.\nSebbene ci siano piccole differenze (contatti pi\u00f9 lunghi di 1 mm), la spina australiana \u00e8 compatibile con la presa utilizzata in Cina (continentale).\nLo standard per le prese cinesi \u00e8 definito dalla GB 2099.1\u20131996 e GB 1002\u20131996.\nCome parte dell'impegno della Cina per entrare nell'Organizzazione Mondiale del Commercio, \u00e8 stato introdotto il CPCS (Compulsory Product Certification System) e le prese cinesi sono state contrassegnate con il marchio CCC (China Compulsory Certification).\nLe spine sono a tre conduttori con terra e adatte per apparecchi in classe I fino a 10 A.\nIn Cina le prese sono solitamente montate con la terra in alto, appaiono quindi \"capovolte\" rispetto a quelle australiane. Anche in Cina esistono prese di amperaggio superiore (da 10 o 20 A), ma, al contrario di quanto avviene in Australia, il passo dei dentini vari a seconda delle versioni; risulta quindi impossibile, per esempio, inserire una spina da 10 Ampere in una presa da 16.\nLa spina usata in Argentina e Uruguay \u00e8 a tre poli con terra con corrente nominale di 10 A e 250 V, adatta per apparecchi in classe I. Esiste anche una versione con contatti pi\u00f9 grandi in grado di sopportare fino a 20 A.\nQuesta spina \u00e8 simile a quella australiana e cinese, ma i contatti sono pi\u00f9 lunghi di 1 mm e ci sono altre piccole differenze dimensionali.\nLa pi\u00f9 importante differenza \u00e8 il modo in cui la spina viene cablata: la posizione di fase e neutro sono invertite rispetto alle spine australiane.\nNormalmente ci\u00f2 non comporta alcuna differenza per le apparecchiature, dove il neutro \u00e8 isolato esattamente come la fase.\nIn vecchie apparecchiature in cui l'interruttore interrompe solo la fase, ci\u00f2 pu\u00f2 costituire un potenziale pericolo.\nDei connettori praticamente identici al tipo I sono stati utilizzati negli USA prima dell'affermazione dello standard attuale, ed alcune moderne prese industriali americane risultano simili alle prese australo-cinesi-argentine, bisogna per\u00f2 specificare che tali connettori non vengono cablati come normali prese, (cio\u00e8 con fase e neutro sui due dentini obliqui e la messa a terra sul dentino verticale), ma hanno due fasi collegate ai due dentini obliqui e il neutro collegato al terzo contatto. Le spine I americane erano declinate i due versioni, una da 10 e una da 20 ampere, incompatibili tra loro a causa della differente posizione dei contatti (nella 20 A erano pi\u00f9 distanziati). Attualmente tutte le prese australiane e le versioni \"piccole\" delle prese cinesi e argentine derivano dalla versione da 10 A. Dalla versione da 20 A derivano la presa argentina da 20 A, la cinese da 16 A e altri connettori simili utilizzati in alcuni paesi (come il Brasile, prima dell'avvento dello standard IEC 60906) per alimentare grandi elettrodomestici; di tali prese a volte \u00e8 conservato anche il metodo di cablaggio: due fasi (sui dentini obliqui), il neutro (sul dentino verticale) e niente messa a terra; questo per fornire correnti sia alla tensione di 220/240 Volt sia a quella di 110/130 V.\nAnche l'Unione Sovietica, poco prima della sua dissoluzione aveva iniziato ad usare spine di tipo I per alimentare i grandi elettrodomestici, ma questo standard non ha mai avuto una grande diffusione.\nTipo J (svizzera).\nLa Svizzera ha un proprio standard descritto dalla norma SN 441011. Lo standard prevede una corrente nominale di 10 A e 16 A.\nLa presa \u00e8 simile al tipo L italiano, tranne per il fatto che il contatto di terra centrale \u00e8 spostato verticalmente di 5 mm. Altre differenze sono l'assenza (almeno fino al 2009) dell'isolamento parziale dei dentini e la presenza di prese incassate. Le prese svizzere accettano l'europlug (CEE 7/16), cio\u00e8 la spina italiana senza terra.\nLa presa svizzera \u00e8 simile anche a quella tipo N internazionale, ma \u00e8 con essa incompatibile.\nQuesto tipo di presa era in passato presente anche in Spagna, dove veniva erroneamente chiamato \"enchufe americano\" \u2014 \"presa americana\" o \"enchufe con tierra desplazada\" - \"spina con terra disassata\", l'installazione di questo tipo di presa non \u00e8 pi\u00f9 permessa dalle nuove norme spagnole.\nIn Svizzera \u00e8 anche usata una spina a due poli (riconducibile al tipo C) con la stessa dimensione e disposizione dei poli di fase e neutro del tipo J ma con la forma esagonale pi\u00f9 schiacciata. Si inserisce nelle prese svizzere e in quelle CEE 7/16. La corrente nominale \u00e8 10 A. Esiste anche una versione da 16 A, con i tre contatti di forma rettangolare. Le apparecchiature con assorbimento superiore devono essere connesse direttamente e permanentemente all'impianto attraverso un interruttore oppure per mezzo di una presa industriale adeguata.\nPer alcuni elettrodomestici (abbastanza diffusi in Svizzera) che richiedono l'alimentazione trifase esiste una presa a cinque poli (3 fasi+neutro+terra) in grado di accettare anche la classica spina monofase (e di conseguenza anche l'europlug).\nDal 2009 sono stati introdotti i colletti isolanti sui dentini per prevenire il rischio di folgorazione durante l'inserimento o il disinserimento della spina; dal 2012 le spine senza colletti isolanti non possono pi\u00f9 essere vendute.\nTipo K (danese a tre poli).\nLo standard danese \u00e8 descritto dalla norma DS Afsnit (paragrafo) 107-2-D1. La presa \u00e8 simile al tipo F tedesco tranne per il fatto che utilizza un perno invece di due linguette per la messa a terra. La corrente nominale \u00e8 di 10, 13 o 16 A.\nLa messa a terra \u00e8 obbligatoria in Danimarca dall'inizio degli anni novanta.\nLa presa danese accetta anche le spine CEE 7/4, CEE 7/7, CEE 7/16 e CEE 7/17, senza ovviamente stabilire la connessione di terra, poich\u00e9 non dispongono del contatto maschio necessario.\nEsistono adattatori per facilitare la connessione delle spine CEE 7/7.\nEsistono anche versioni speciali con due contatti piatti inclinati di 45\u00b0 (destinate ad alimentare i computer), o con il contatto di fase piatto e orizzontale (per gli apparecchi ospedalieri).\nDal 1\u00ba luglio 2008 nei nuovi impianti si pu\u00f2 utilizzare la presa di Tipo E, tuttavia questo tipo di presa non \u00e8 ancora diffuso. Dal 2011 possono essere installate anche le prese di tipo schuko.\nTipo L (italiana a tre poli).\nLa norma italiana CEI 23-50, che ha sostituito la CEI 23-16/VII, comprende 6 tipi di prese elettriche e 11 tipi di spine elettriche, differenti per forma, dimensione e spaziatura dei contatti. La norma CEI 23-50 include sia le spine e le prese di tipo L che le spine di tipo F ed E+F (CEE 7/4, CEE 7/7 e CEE 7/17). Tutte le spine e le prese elettriche vendute e installate in Italia sono simmetriche, cosicch\u00e9 le spine possono essere inserite in entrambi i versi. Tuttavia, le spine di tipo L con contatto di terra sono incompatibili con tutti i tipi di presa non appartenenti alla norma CEI 23-50 a causa del piedino centrale. I contatti di fase e neutro di tutte le spine di tipo L sono parzialmente rivestiti di isolante per parte della lunghezza al fine di proteggere le dita dal contatto con la parte in tensione durante l'inserimento e l'estrazione della spina.\nStoricamente questa differenziazione \u00e8 dovuta all'esistenza, fino agli anni sessanta-settanta, di due linee elettriche separate nelle abitazioni, una a 127 V per l'illuminazione e una a 220 V per la \"forza motrice\", tariffate diversamente e con contatori separati. In seguito alla globalizzazione in Italia sono molto diffuse anche le spine di tipo C (CEE 7/16) per gli apparecchi a doppio isolamento.\nI grossi e piccoli elettrodomestici sono generalmente venduti con la spina di tipo ibrido E+F (CEE 7/7), anche se le prese corrispondenti non sono comuni negli impianti domestici (specialmente se datati), da qui il frequente utilizzo di adattatori per il tipo L italiano da 16 A, la cui portata \u00e8 per\u00f2 limitata a 1500 W.\nSpine elettriche.\nLa CEI 23-50 S10 \u00e8 una spina elettrica di tipo L concepita per correnti fino a 10 A compatibile con tutti i tipi di prese elettriche inclusi nella norma CEI 23-50. Essa \u00e8 formata da due contatti allineati (fase e neutro) lunghi 19 mm e con diametro di 4 mm, distanziati tra loro di 19 mm. In questo tipo di presa non \u00e8 presente alcun contatto di terra. \u00c8 molto simile all'Eurospina (CEE 7/16) con la differenza che i piedini della S10 sono perfettamente paralleli tra loro e il profilo della spina pu\u00f2 anche essere rettangolare.\nLa CEI 23-50 S11 \u00e8 una spina elettrica di tipo L concepita per correnti fino a 10 A compatibile con tutti i tipi di prese elettriche inclusi nella norma CEI 23-50. Essa \u00e8 formata da tre contatti allineati (fase, terra e neutro) lunghi 19 mm e con diametro di 4 mm, distanziati tra loro di 9,5 mm.\nLa CEI 23-50 S16 \u00e8 una spina elettrica di tipo L concepita per correnti fino a 16 A compatibile con le prese elettriche di tipo P17, P17/11 e P 40. Essa \u00e8 formata da due contatti allineati (fase e neutro) lunghi 19 mm e con diametro di 5 mm, distanziati tra loro di 26 mm. In questo tipo di presa non \u00e8 presente alcun contatto di terra.\nLa CEI 23-50 S17 \u00e8 una spina elettrica di tipo L concepita per correnti fino a 16 A compatibile con le prese elettriche di tipo P17, P17/11 e P40. Essa \u00e8 formata da tre contatti allineati (fase, terra e neutro) lunghi 19 mm e con diametro di 5 mm, distanziati tra loro di 13 mm.\nPrese elettriche.\nLa CEI 23-50 P10 \u00e8 una presa elettrica concepita per correnti fino a 10 A (in passato fino a 6 A) in grado di accettare solamente i tipi di spine italiane di tipo L da 10 A senza contatto di terra (quindi solamente le S 10) e le Eurospine di tipo C (CEE 7/16). In questa presa elettrica la distanza tra i fori di fase e neutro misura 19 mm, mentre il diametro dei fori misura 4 mm. Questo tipo di presa, non presentando un collegamento di terra ed essendo in grado di accettare solamente due tipi di spine, non viene pi\u00f9 installato.\nLa CEI 23-50 P11 \u00e8 una presa elettrica concepita per correnti fino a 10 A (in passato fino a 6 A) in grado di accettare tutti i tipi di spine italiane di tipo L da 10 A e le Eurospine di tipo C (CEE 7/16). Questo tipo di presa \u00e8 formato da tre fori allineati ed equidistanti l'uno dall'altro di 4 mm di diametro ciascuno. Il foro centrale \u00e8 finalizzato al collegamento di terra, mentre i fori laterali, che distano tra loro 19 mm, ricoprono uno la funzione di fase e l'altro quella di neutro. Fino agli anni settanta in Italia questa presa era usata per contraddistinguere gli impianti a 125-160 V.\nQuesta presa in Europa oltre all'Italia \u00e8 standardizzata nella Repubblica di San Marino, nella Citt\u00e0 del Vaticano, in Albania e nelle Isole Canarie, mentre fuori dall'Europa \u00e8 standardizzata in Cile, Etiopia, Libia, Maldive, S\u00e3o Tom\u00e9 e Pr\u00edncipe, Siria, Uruguay e trovata sporadicamente in Nordafrica (Tunisia) e occasionalmente in vecchi edifici in Spagna.\nLa CEI 23-50 P17 \u00e8 una presa elettrica concepita per correnti fino a 16 A (in passato fino a 15 A) in grado di accettare tutti i tipi di spine italiane di tipo L da 16 A. In questa presa elettrica la distanza tra i fori di fase e neutro misura 26 mm, mentre il diametro dei fori misura 5 mm. Per la sua scarsa versatilit\u00e0, dovuta al fatto di non poter accettare altri modelli di spine, questa presa ormai non viene pi\u00f9 installata e viene sostituita dalla P17/11.\nLa CEI 23-50 P17/11, pi\u00f9 comunemente conosciuta come \"bipasso\", \u00e8 una presa elettrica concepita per correnti fino a 16 A in grado di accettare tutti i tipi di spine italiane di tipo L da 10 e 16 A, e le Eurospine di tipo C (CEE 7/16). Tuttavia, il difetto di questa presa \u00e8 quello di non poter accettare spine europee di tipo E+F (CEE 7/7 e CEE 7/17), ovvero le spine installate sulla maggior parte dei dispositivi elettrici venduti in Italia (come aspirapolveri, asciugacapelli, forni a microonde, frigoriferi, frullatori, televisori, computer, ecc...).\nLa CEI 23-50 P30 \u00e8 una presa elettrica concepita per correnti fino a 16 A in grado di accettare tutti i tipi di spine italiane di tipo L da 10 A (eccetto che le cosiddette \"spine piatte\"), le Eurospine di tipo C (CEE 7/16) e tutti i tipi di spine europee di tipo F ed E+F (CEE 7/4, CEE 7/7 e CEE 7/17). Non essendo compatibile con le spine di tipo L da 16 A, a questo tipo di presa viene preferita la P40.\nLa CEI 23-50 P40 (altre denominazioni sono \"universale\", \"Schuko\", \"tedesca\", \"Siemens\" e \"UNEL\") \u00e8 una presa elettrica concepita per correnti fino a 16 A in grado di accettare tutti i tipi di spine italiane di tipo L da 10 e 16 A (eccetto che le cosiddette \"spine piatte\"), le Eurospine di tipo C (CEE 7/16) e tutti i tipi di spine europee di tipo F ed E+F (CEE 7/4, CEE 7/7 e CEE 7/17). L'installazione di prese elettriche di tipo P40 permette di non ricorrere all'utilizzo di adattatori da spina europea di tipo E+F a presa italiana di tipo L.\nAlcuni produttori hanno avuto in catalogo una versione della spina italiana omologata per 20 A, essa derivava dalla versione da 16 A, ma era dotata di dentini di neutro e fase (ma non di terra) di dimensioni maggiori.\nIn Cile altri produttori hanno ottenuto una spina polarizzata avvicinando uno dei due contatti della spina da 16 A al dentino centrale.\nNegli anni ottanta venivano prodotte spine da 10 A con dentini elastici e passo variabile (agendo su un'apposita rotellina) in grado di entrare anche nelle prese grandi.\nIn passato esistevano anche spine italiane trifase (in versione da 15 A e da 30 A) con tre contatti disposti a forma di triangolo equilatero e un quarto dentino centrale che fungeva da messa a terra. Tali connettori sono caduti in disuso con l'introduzione dei connettori industriali IEC 60309.\nTipo M.\nIl tipo M identifica la versione a 15 ampere del tipo D.\nTipo N (europea a tre poli \"(proposta)\" - brasiliana/sudafricana/internazionale a tre poli).\nLo standard internazionale \u00e8 stato definito nel 1986 dalla Commissione Elettrotecnica Internazionale nel documento IEC 60906-1. La presa internazionale in esso descritta \u00e8 simile, ma incompatibile con quella svizzera e riassume, per quanto possibile, i punti di forza e le migliori tecnologie presenti in varia misura in tutti gli altri standard. Tale presa \u00e8 concepita per l'utilizzo della tensione a 230 V, ma versioni a tensioni differenti sono possibili.\nLa presa internazionale sarebbe la soluzione ideale in Europa per superare le diversit\u00e0 dei sistemi nazionali, analogamente a quanto gi\u00e0 avvenuto con il tipo C (che per\u00f2 \u00e8 limitato ad un assorbimento massimo di 2,5 A ed \u00e8 privo del contatto di terra), ma ad oggi nessuno stato europeo ha deciso di adottarla, nonostante ne sia stata valutata l'introduzione dalla Commissione europea negli anni novanta.\nIn Brasile a partire dal 2009, con la norma NBR 14136:2001 \u00e8 stata adottata con alcune variazioni la presa IEC 60906-1.\nIn Sud Africa con norma SANS 164-2 \u00e8 stata adottata senza modifiche insieme all'attuale tipo BS 546, 15 A.\nPrese BTicino \"Magic\".\nQuesto tipo di connettori, inizialmente prodotti dall'italiana Bticino nella sua linea \"Magic\" (da cui il nome con cui sono divenuti noti), fu introdotto sul mercato durante gli anni sessanta come alternativa ai connettori \"Europlug\" (tipo C) e tipo L. La presa relativa \u00e8 di forma rettangolare ed \u00e8 sagomata in modo che l'inserimento della spina sia possibile solo rispettando la polarit\u00e0 e la forma. Ne furono prodotti diversi modelli, da 10 A, 16 A e 20 A, oltre ad un modello per uso industriale trifase da 10 A. Inizialmente, le spine da 10 A e 16 A non erano intercambiabili per la presenza di due tacche nella presa da 16 A che impedivano meccanicamente l'inserimento di spine con portata differente; successivamente, nelle spine da 10 A e negli adattatori fu inserita una scanalatura che ne permette l'inserimento anche in prese da 16 A. La presa presenta un sistema di sicurezza che permette il contatto con i suoi connettori solo con l'inserimento della spina, da effettuare con una certa pressione, e la spina rimane bloccata all'interno della presa, rendendo di conseguenza pi\u00f9 difficoltosa la disconnessione accidentale.\nPur possedendo queste caratteristiche di migliore sicurezza, che ne permisero una certa diffusione per gli impianti domestici di buona qualit\u00e0 durante il primo decennio di vita, questo tipo di connettore stent\u00f2 ad affermarsi a causa della sua incompatibilit\u00e0 con gli elettrodomestici, che nativamente presentavano i pi\u00f9 diffusi tipo C e tipo L, obbligando quindi alla sostituzione delle spine o all'uso costante di adattatori. Questi ultimi, se da un lato permettevano di impiegare elettrodomestici con connettori C ed L nelle prese \"Magic\", dall'altro vanificavano in buona parte la sicurezza garantita dalle caratteristiche peculiari di questo connettore prodotto dalla BTicino.\nCon l'introduzione del brevetto \"Sicury\" della Vimar nel marzo 1968, che chiudeva i fori se non in uso, dando analoghe protezioni contro il contatto accidentale con i contatti della presa tipo L, e la successiva diffusione di questo tra i produttori di prese elettriche (tra cui la stessa BTicino), inizi\u00f2 il declino del connettore Magic.\nIl prodotto \u00e8 ormai quasi completamente caduto in disuso in Italia per l'uso civile. L'impiego di questo tipo di connettore ha comunque avuto negli ultimi anni una diffusione in ambito modellistico, nel campo delle piste elettriche.\nIn Cile il connettore Magic da 10 A \u00e8 impiegato comunemente nell'ambito informatico e delle comunicazioni, per la sua maggiore capacit\u00e0 di evitare la disconnessione accidentale e per la forma polarizzata.\nIn Islanda la diffusione di questo connettore \u00e8 andata in parallelo con quella delle prese \"Schuko\" e delle \"Europlug\", e la sua installazione era comune nelle case di nuova costruzione anche alla fine degli anni ottanta.\nPrese multistandard.\nVengono utilizzate per permettere l'uso di diverse spine.\nIn Italia sono molto frequenti le bipasso e le bipasso L (10 A e 16 A) + schuko (F).\nTipo industriale.\nSpina monofase con neutro (~230V).\nLa spina elettrica monofase industriale si caratterizza con tre poli posti all'interno di un contenitore che, in congiunzione dell'analogo contenitore della presa associata, \u00e8 concepito per proteggerli da ogni possibile infiltrazione d'acqua. A tale scopo, la presa, nelle installazioni fisse, presenta un'inclinazione tale da evitare contatti accidentali con cadute libere d'acqua ed \u00e8 anche provvista di un coperchio a molla con labirinto per chiudere automaticamente l'accesso ai poli quando non \u00e8 presente la relativa spina. L'insieme presa-spina, una volta collegato, realizza un labirinto particolarmente complesso che non consente all'acqua eventualmente presente di arrivare ai conduttori metallici. Le realizzazioni si suddividono per grado di protezione di cui la pi\u00f9 diffusa \u00e8 la IP44.\nIl colore distintivo sia per la presa che per la spina \u00e8 il celeste-blu, per indicare una sorgente elettrica alternata monofase a 220-230 V a 50 Hz, provviste di connettore di terra.\n\u00c8 largamente utilizzata in tutte le applicazioni industriali ed all'esterno degli edifici. \u00c8 altres\u00ec molto diffusa nelle installazioni da campeggio.\nAll'aperto ed in condizioni con alto grado di umidit\u00e0 sono obbligatorie installazioni elettriche con adeguato grado di protezione (IP44).\nSpina trifase (~400V).\nLa spina trifase 400 V pu\u00f2 essere a 4 contatti (tre fasi e terra) oppure a 5 contatti (tre fasi, neutro e terra).\nViene usata nei cantieri edili e per macchine industriali e trifasi.\nLe tre fasi sono indicate come L1, L2 e L3, il neutro con N e \u23da per la terra.\nCaratteristiche:\nConnettori IEC 60320.\nL'International Electrotechnical Commission (IEC) con la regolamentazione IEC 60320 ha definito uno standard di spine e delle corrispondenti prese da utilizzarsi per il collegamento di apparecchiature varie.\nI connettori IEC 60320 pertanto non sono utilizzati come prese domestiche generiche, ma si trovano comunemente sul retro delle apparecchiature.\nLo standard comprende diverse coppie di connettori con due o tre conduttori, adatte per diverse intensit\u00e0 di corrente e temperature massime di funzionamento (70 \u00b0C ove non diversamente specificato):\nI connettori con numero dispari si inseriscono nei corrispondenti connettori con numero pari immediatamente superiore: per esempio C1 si inserisce in C2 e C15\u00aa in C16A.\nC5/C6.\nIl connettore C5 e il corrispondente a pannello C6 sopportano una corrente massima di 2,5A e sono frequentemente utilizzati per collegare gli alimentatori per computer portatili alla rete elettrica. Nei paesi anglosassoni sono anche conosciuti come connettori \"Mickey Mouse\" per la somiglianza con la silhouette del personaggio disneyano.\nC13/C14.\nIl connettore di ingresso C14 con montaggio a pannello \u00e8 utilizzato per collegare il cavo di alimentazione nei personal computer, monitor, stampanti e in molti altri apparecchi elettronici che richiedono la connessione di messa a terra. Questo tipo di connettore viene chiamato comunemente VDE.\nIn alcuni computer \u00e8 presente anche un connettore di uscita C13 per alimentare il monitor.\nL'utilizzo di questo tipo di connettore consente di distribuire lo stesso apparecchio in tutti i mercati del mondo, abbinando di volta in volta un cavo di collegamento terminante con la spina adottata nel luogo di destinazione.\nC15/C16.\nIl connettore di ingresso C15 e la corrispondente spina C16 sono simili alla coppia C13/C14, ma sono adatte per operare a temperature maggiori, 120 \u00b0C invece di 70 \u00b0C. Per questo motivo sono largamente utilizzate per il collegamento del cavo di alimentazione a bollitori elettrici ed altri elettrodomestici.\nPresa e spina hanno una chiave di inserimento tale per cui un cavo con connettore C15 pu\u00f2 entrare in un ricettacolo C14, ma un connettore C13 non entra in un C16. In questo modo \u00e8 possibile usare un cavo per alta temperatura in un apparecchio che non ne necessita, come un computer, ma non \u00e8 possibile collegare un cavo per bassa temperatura ad un bollitore. Normalmente i cavi elettrici con cui sono assemblati sono di colore: azzurro (N - Neutro), giallo-verde (Terra o massa) e marrone (L - Linea o fase).\nC19/C20.\nQueste spine sono utilizzate in informatica per UPS (Uninterruptible Power Supply) o per l'alimentazione di rack (armadi) informatici.\nAltri.\nI connettori non polarizzati C1/C2 (massimo 0,2A) e C7/C8 (massimo 2,4 A) sono comunemente usati in piccoli apparecchi senza messa a terra quali radio, registratori a cassette ecc. I C1 sono frequenti nei rasoi elettrici. I C7 sono anche utilizzati in alcuni televisori portatili, alcuni alimentatori (notebook, stampanti, hard disk esterni, ecc.) e per alcune console da gioco (Dreamcast, Xbox One, PlayStation, PlayStation 2 (Fat), PlayStation 3 (Slim) e PlayStation 4).\nSistemi elettrici nel mondo.\nLe cartine riportate mostrano i valori di tensione e frequenza utilizzati nel mondo e i vari tipi di prese e spine elettriche impiegati. Per l'elenco dettagliato delle nazioni vedi Standard elettrici nel mondo. La mappa indica 220V ma in realt\u00e0 in tutta l'unione europea si \u00e8 portata a 230/400V nominali da qualche anno."}
{"id": "44532", "revid": "466539", "url": "https://it.wikipedia.org/wiki?curid=44532", "title": "Sting", "text": "Biografia.\nGordon Sumner \u00e8 nato a Wallsend, nella periferia a nord di Newcastle upon Tyne, in Inghilterra, il 2 ottobre 1951, da Audrey Cowell, una parrucchiera, ed Eric Sumner, un lattaio. Fin da bambino aspirava alla carriera di musicista. Frequent\u00f2 la St. Cuthbert Roman Catholic School a Newcastle (la stessa scuola frequentata da Neil Tennant) e successivamente l'universit\u00e0 di Warwick a Coventry, ma non si laure\u00f2. Dal 1971 al 1974 frequent\u00f2 un corso di preparazione per insegnanti.\nInizi.\nPrima di suonare musica professionalmente, Sumner lavor\u00f2 come scavatore e insegnante di inglese e, per un solo anno, anche di disegno. Tenne i suoi primi concerti ovunque potesse ottenere un lavoro. Suon\u00f2 con gruppi jazz, in vari locali dell'epoca, come i \"Phoenix Jazzmen\" e \"Last Exit\". Si pensa che il suo nome d'arte sia nato mentre suonava con i \"Jazzmen\", perch\u00e9 portava spesso una maglietta a strisce nere e gialle; uno dei componenti della band, Gordon Solomon, not\u00f2 che sembrava un'ape, cos\u00ec lo soprannomin\u00f2 Stinger (\"colui che punge\"), abbreviato poi in Sting (\"pungiglione\"). C'\u00e8 chi dice invece che a chiamarlo Sting fossero stati i suoi alunni durante il suo periodo da insegnante, ritenendolo molto severo.\nSi fa abitualmente chiamare Sting da tutti, compresi i figli; compare con il suo nominativo anagrafico solo sui documenti ufficiali.\nSting spos\u00f2 l'attrice irlandese Frances Tomelty nel 1976. La coppia ebbe due figli, Joseph (23 novembre 1976) e Fuschia Katherine (17 aprile 1982), e divorzi\u00f2 nel 1982. Poco dopo, Sting cominci\u00f2 a vivere con l'attrice (e pi\u00f9 tardi produttrice) Trudie Styler, con la quale si spos\u00f2 soltanto il 20 agosto 1992. Sting e Trudie hanno avuto quattro figli. Anche se Sting possiede molti terreni nel Regno Unito e negli Stati Uniti, attualmente si considera a casa a Figline Valdarno, in Toscana, dove ha comprato la villa del \u00abPalagio\u00bb nel 1999. Nel 2002 acquist\u00f2 i beni confinanti dell'ex fattoria Serristori, ovvero 200 ettari tra vigne, uliveti, pascoli e boschi, diventando cos\u00ec proprietario di un'intera collina di oltre 300 ettari tra il Chianti e il Valdarno. L'azienda agricola \"Tenuta Il Palagio\" d\u00e0 lavoro a 15 dipendenti fissi pi\u00f9 gli stagionali.\nPrima di trasferirsi nel fiorentino ha anche abitato a lungo nei dintorni di Pisa dalla fine degli anno '80, presso la Tenuta di San Rossore, dove peraltro sono nati gli ultimi due figli avuti da Trudie Styler: Eliot Pauline (30 luglio 1990) e Giacomo Luke (17 dicembre 1995). Joseph, il figlio avuto da Tomelty, ed Eliot Pauline, in arte \"Coco\", avuta invece con Styler, stanno seguendo le orme musicali del padre; Joseph \u00e8 cantante e bassista dei Fiction Plane, mentre Eliot Pauline \u00e8 leader degli I Blame Coco.\nNel 1992 ricevette una laurea \"honoris causa\" in musica dalla Northumbria University, e nel 1998 comparve al 63\u00ba posto tra i 100 pi\u00f9 grandi artisti di sempre del Rock'n'Roll (emittente televisiva VH1). Nell'estate del 2003 gli venne conferita l'onorificenza civile di \"Comandante dell'Ordine dell'Impero Britannico\" (\"Commander of the order of the British Empire\", CBE), e sempre lo stesso anno pubblic\u00f2 la sua autobiografia, \"Broken Music\" (relativa alla sua prima infanzia, fino al momento in cui con i The Police arriv\u00f2 il successo mondiale grazie alla hit \"Roxanne\"). Altri posti in classifiche di vario rango, nel corso degli anni, lo hanno visto al 77\u00ba posto tra i 100 personaggi pi\u00f9 influenti al mondo (2011, rivista statunitense TIME), e al 9\u00ba posto tra i 10 personaggi musicali inglesi pi\u00f9 ricchi del Regno Unito (2011, Sunday Times).Curiosamente nel 2003 comparve anche all'81\u00ba posto della classifica-farsa \"I 100 peggiori inglesi che amiamo odiare\", lista semiseria elaborata tramite sondaggio dalla TV inglese Channel Four, parodia della classifica \"100 Greatest Britons\". Sting \u00e8 un appassionato di calcio e tifoso del Newcastle, squadra della sua citt\u00e0 d'origine, e negli ultimi tempi, vivendo in Toscana, ha sviluppato una simpatia verso la Fiorentina.\nCarriera con i Police.\nNel 1976, a Londra, Sting, incontr\u00f2 il batterista statunitense Stewart Copeland e il chitarrista corso Henry Padovani, con i quali form\u00f2 il gruppo rock/pop dei The Police. Erano gli anni forti del punk londinese; il trio inizi\u00f2 a suonare in piccoli pub ed esord\u00ec su 45 giri con l'autoprodotto \"Fall Out\"/\"Nothing Achieving\". Presto Padovani venne rimpiazzato (dopo una brevissima parentesi in cui il gruppo era formato da 4 membri) dal pi\u00f9 esperto Andy Summers, veterano della scena musicale inglese le cui sonorit\u00e0, pulite e curatissime, contribuirono a distaccare definitivamente il gruppo dall'originario intendimento punk. I Police debuttarono ufficialmente negli Stati Uniti nel 1978 con \"Roxanne\".\nIl gruppo ebbe svariati album in testa alle classifiche, europee e d'oltreoceano, tra il 1979 e il 1983, anno della loro separazione; i Police hanno vinto sei Grammy Award nei primi anni ottanta, come nel caso della loro canzone pi\u00f9 famosa, \"Every Breath You Take\". Il loro ultimo album, \"Synchronicity\", \u00e8 stato pubblicato nel 1983. Tra la fine degli anni ottanta e la met\u00e0 degli anni novanta, si parl\u00f2 di riunione, forzata prima dalla casa discografica, A&amp;M nel 1986, con la ri-registrazione di \"Don't Stand So Close to Me\" e \"De Do Do Do, De Da Da Da\" (quest'ultima, non ancora ufficialmente realizzata sul mercato discografico) e un breve tour di sole tre date per Amnesty International negli Stati Uniti, e poi nel 1992 nell'occasione delle nozze tra Sting e la Styler, e una performance dal vivo dei tre. Una loro ultima \"reunion\" avvenne durante l'assegnazione alla Rock and Roll Hall of Fame nel marzo 2003.\nIl 2007 si apr\u00ec con una grossa novit\u00e0 per i suoi fan: Sting ricompose i leggendari Police per un tour mondiale di poco pi\u00f9 di un anno, in occasione del trentennale del primo singolo del terzetto britannico, Roxanne. Il debutto ufficiale avvenne all'apertura della cerimonia di consegna dei 49\u00ba Grammy Awards, a Los Angeles.\nCarriera da solista.\nIl primo album da solista di Sting \u00e8 \"The Dream of the Blue Turtles\" (1985); comprende il singolo \"If You Love Somebody Set Them Free\".\nSting scrive \"Money for Nothing\" dei Dire Straits insieme a Mark Knopfler . Nella parte iniziale \u00e8 proprio egli a cantare \"I want my MTV.\". Sting non richiede il credit della canzone, in quanto \u00e8 volutamente simile alla canzone dei Police: \"Don't Stand So Close To Me\". ma curiosamente il grande pubblico non not\u00f2 tale somiglianza.\nIn un anno, diventa tre volte disco di platino. \"...Nothing Like the Sun\" viene pubblicato nel 1987 e contiene le canzoni \"We'll Be Together\" e \"The Lazarus Heart\", dedicate alla madre morta lo stesso anno. Anche questo viene classificato disco di platino ed \u00e8 riconosciuto come uno dei pi\u00f9 importanti album rock degli anni ottanta.\nAlla ricerca continua di sperimentazioni e contaminazioni, l'11 luglio 1987 Sting sale a Perugia sul palco dell'Umbria Jazz Festival insieme al pianista Gil Evans e il sassofonista Branford Marsalis; durante questo live vengono eseguiti i brani \"Roxanne\", \"Tea in the Sahara\", \"Consider Me Gone\" e la cover del brano di Hendrix \"Little Wing\" che Sting aveva gi\u00e0 realizzato in studio per lo stesso album \"...Nothing Like the Sun\". Alcuni brani di questo live sono stati registrati in un CD bootleg. Nello stesso anno, il 1\u00ba maggio era invece salito sul palco di un teatro di Amburgo, per reinterpretare assieme ad un'orchestra, a Jack Bruce e all'italiana Gianna Nannini, canzoni popolari di Kurt Weill e Bertolt Brecht. Nel 1988, le sue collaborazioni e i suoi escursionismi musicali, alla ricerca costante di una maggior conoscenza anche attraverso le musiche e le esperienze dei suoi colleghi, non si fermano, e si registrano cos\u00ec altri lavori assieme a Frank Zappa (febbraio) \u2013 la canzone \"Murder By Numbers\", che sar\u00e0 registrata dal vivo durante un concerto del poliedrico cantante statunitense, e incisa sul suo album \"Broadway The Hardway\", dello stesso anno \u2013 a Bruce Springsteen, Tracy Chapman, Youssou N'Dour e Peter Gabriel in un tour mondiale legato ad Amnesty International e durato 1 mese e mezzo circa, a Ziggy Marley \u2013 una canzone, \"One World (Not Three)\", risalente all'epoca dei The Police, ma per l'occasione arrangiata in chiave reggae.\nNel 1989, comincia un tour non pi\u00f9 musicale, ma nuovamente di sensibilizzazione dell'opinione pubblica verso un problema globale, e cio\u00e8 la deforestazione dell'Amazzonia. Per l'occasione, visita alcuni paesi ed \u00e8 ospite di numerose trasmissioni televisive, assieme al grande capo brasiliano Raoni, al capo sioux Corvo Rosso, e al cineasta belga Jean-Pierre Dutilleux. In Italia, \u00e8 ospite a fine aprile della trasmissione di Rai 3 \"Alla ricerca dell'arca\", in cui canta in diretta un'aria italiana del Settecento, \"Se Ben Crudele\", del veneziano Antonio Caldara. A settembre dello stesso anno, e fino alla fine di dicembre, inizia per lui un periodo di recite della \"Opera da 3 soldi\" di Bertolt Brecht, musicata da Kurt Weill, dapprima a Washington e poi a Broadway. Il 1990 \u00e8 un anno di pausa e di introspezione, preliminare e strumentale alla composizione del nuovo album solista dell'anno successivo. Comunque, appare sporadicamente in occasioni pubbliche, per cantare pochi e inediti pezzi. A Montreux ad esempio, il 21 luglio, sale sul palco del Montreux Jazz Festival per accompagnare un nuovo musicista del quale decide di diventare il produttore (Vinx), e per unirsi all'ex-compagno Andy Summers in un'esibizione in stile rock del classico dei The Police \"Message in a Bottle\". A ottobre invece partecipa assieme a numerosi altri musicisti a un paio di concerti legati ad Amnesty International, in Uruguay e in Cile; nell'occasione, esordisce sia di nuovo al basso sia con la band che lo accompagner\u00e0 quasi sempre senza variazioni, in tutto il decennio che sta iniziando e anche oltre.\n\"The Soul Cages\", pubblicato nel 1991 dopo quasi quattro anni di silenzio, \u00e8 dedicato al padre, deceduto durante l'inizio del tour dell'album precedente, e include le canzoni \"...All this Time\" (che raggiunge i vertici delle classifiche europee) \"The Soul Cages\" (che vince un Grammy) e \"Mad About You\". Il tour mondiale conseguente parte il 1\u00ba febbraio dal teatro di Berkeley, in California (Stati Uniti), mentre il tour europeo di \"The Soul Cages\" si apre a Newcastle, alla City Hall, il 21 aprile 1991. La sera prima Sting tiene un concerto acustico, assieme alla sua band dell'epoca (composta da Dominic Miller, David Sancious e Vinnie Colaiuta), al Buddle Arts Centre del quartiere Wallsend, a Newcastle. Il concerto viene trasmesso in diretta dalle stazioni radio locali. Un estratto verr\u00e0 poi pubblicato su un CD a edizione limitata chiamato \"Acoustic Live In Newcastle\" (pubblicato in edizione occidentale e giapponese).\nI suoi 40 anni li festeggia il 2 ottobre sul palco dello Hollywood Rose Bowl di Los Angeles con un concerto che viene sia trasmesso da alcune radio americane, sia filmato e realizzato su formato Laserdisc esclusivamente per il mercato giapponese. La seconda parte del tour europeo legato a questo album si apre il 1\u00ba novembre 1991 al Palasport di Reggio Calabria. L'album diventa disco di platino nel 1992. In quell'anno, conosce dapprima e collabora poi con il tenore italiano Luciano Pavarotti: i due registreranno \"Panis Angelicus\", canzone del compositore ottocentesco C\u00e9sar Franck, che poi eseguiranno a San Martino del Mugnano, nei pressi di Modena, Italia, il 27 settembre, in occasione di una serata di raccolta fondi pro-beneficenza, organizzata dallo stesso Pavarotti, e con la presenza anche di tanti altri artisti (l'evento prender\u00e0 poi il nome successivamente di Pavarotti International).\nNel 1993 registra \"Ten Summoner's Tales\", che diventa tre volte disco di platino in un anno. In luglio dello stesso anno esce il remix del brano \"Demolition Man\", originariamente registrato dai Police in \"Ghost in the Machine\", ma usato nel film \"Demolition Man\" con Sandra Bullock.\nSting raggiunge di nuovo notoriet\u00e0 tra il pubblico, nel 1994, quando con Bryan Adams e Rod Stewart canta la canzone \"All for Love\" dal film \"I tre moschettieri\". La canzone rimane in cima alla classifica per cinque settimane e diventa disco di platino. In febbraio, vince altri due Grammy Awards e ottiene altre tre candidature all'Academy Awards. Sempre nel 1994 il Berklee College of Music gli consegna la sua seconda laurea \"ad honorem\" in maggio. Infine in novembre registra la compilation di successi \"\" che ottiene due dischi di Platino. Il disco contiene due canzoni inedite: \"When We Dance\" e \"This Cowboy Song\". Quest'ultima vede anche la collaborazione, per il video e il remix, del cantante Pato Banton.\nNel 1995 canta \"Mo Ghile Mear (Our Hero)\" con gli An\u00fana contenuta nell'album \"The Long Black Veil\" dei The Chieftains. L'album \"Mercury Falling\", del 1996, ha un buon esordio, ma esce presto dalle classifiche, in particolare perch\u00e9 vende poche migliaia di copie negli Stati Uniti e perch\u00e9 Sting ha molti conflitti con la casa discografica A&amp;M. Infatti, alla fine del 1996, la A&amp;M viene acquisita dalla Interscope Records, una branca della Universal. Comunque, \"Mercury Falling\" raggiunge la Top 40 con due singoli lo stesso anno: \"You Still Touch Me\" (giugno) and \"I'm So Happy I Can't Stop Crying\" (dicembre). Nel 1997 canta \"Waters Of Tyne\" con Jimmy Nail nell'album \"Carnival!\" per la RCA.\nSting ritorna nel settembre del 1999 con l'album \"Brand New Day\", contenente \"Brand New Day\" (Top 40) e \"Desert Rose\" (Top 10), e che divenne triplo Platino nel gennaio del 2001, dopo aver vinto un Grammy Award per l'album e la title-track nel 2000. Alla cerimonia di premiazione, Sting cant\u00f2 \"Desert Rose\" con Cheb Mami. Per la sua interpretazione, la Arab-American Institute Foundation gli ha assegnato il premio Khalil Gibran Spirit of Humanity. Sempre nel 1999 \"Muoio per te\", versione italiana di \"Mad About You\" registrata a Capri insieme all'amico Zucchero Fornaciari nel 1991, viene inclusa nella raccolta \"Overdose d'amore/The Ballads\" e, nel 2004, in \"Zu &amp; Co.\" Zucchero, con il quale l'amicizia si era consolidata da anni, fece poi da padrino di Battesimo a Coco, la figlia di Sting.\nNel 2000 Sting scrive, compone e canta la canzone \"My Funny Friend And Me\" (corrispondente all'italiano \"Un caro amico come te\"), usata per il film Disney \"Le follie dell'imperatore\".\nNel 2001 Sting si esib\u00ec durante il Super Bowl. Aggiunse un altro Grammy alla sua collezione in febbraio. In aprile, durante un atterraggio in Italia, il suo aereo sband\u00f2 sulla pista, ma non rimase ferito. La canzone \"After the Rain has Fallen\" entr\u00f2 nella Top 40. La sera dell'11 settembre tenne un concerto nel suo casale sulle colline toscane accompagnato da numerosi musicisti e di fronte a un pubblico di pochi intimi invitati per l'occasione. Il concerto avrebbe anche dovuto essere trasmesso in diretta via Internet, ma la trasmissione venne cancellata dopo l'attacco alle torri gemelle a New York, avvenuto poche ore prima. Venne trasmessa solo \"Fragile\", la prima canzone in scaletta, preceduta da un commosso e sommesso annuncio di Sting in omaggio alle vittime dell'attentato. L'intensit\u00e0 di quella serata sar\u00e0 poi testimoniata dal disco \"...All This Time\", ma soprattutto dalla pi\u00f9 completa e coinvolgente versione video in DVD. In \"...All this Time\" si possono ascoltare versioni riarrangiate in chiave acustica e jazz delle migliori canzoni di Sting come \"Roxanne\" e \"If You Love Somebody Set Them Free\", con l'aiuto di musicisti quali Manu Katch\u00e9, Dominic Miller e Kipper nonch\u00e9, tra gli altri, Chris Botti, Christian McBride e Jason Rebello. Successivamente, Sting registr\u00f2 ancora \"Fragile\" per la raccolta di fondi \"\".\nIl 2002 fu un anno ricco di premi per Sting. Vinse un Golden Globe per la canzone \"Until...\" tratta dal film \"Kate &amp; Leopold\" e ottenne la candidatura per il suo secondo Oscar. In giugno, entr\u00f2 nella Songwriters Hall of Fame.\nNel 2003 usc\u00ec \"Sacred Love\", un album originale con ritmi vivaci ed esperimenti e collaborazioni con l'artista hip-hop Mary J. Blige e il maestro di sitar Anoushka Shankar, figlia del leggendario Ravi Shankar, artista che partecip\u00f2 a diverse date dell\"'Human Rights Now! Tour\" del 1988, accompagnando Bruce Springsteen, tour che vide coinvolto lo stesso Sting. Alcune canzoni come \"Inside\" e \"Dead Man's Rope\" furono molto ascoltate, ma complessivamente i suoni soffrono di una ripetitivit\u00e0 che porta molti a pensare che Sting abbia perso la sua vena migliore.\nNon ci sono notizie certe riguardo ad alcune sue dichiarazioni in cui diceva di attraversare una fase di depressione, tuttavia, ha scritto nel 1996 una canzone intitolata \"Lithium Sunset\", che sembra riferirsi al carbonato di litio, una cura per quel disturbo. Nel 2005 ha collaborato alla scrittura del brano \"Union\" con i Black Eyed Peas, contenuta nell'album \"Monkey Business\" nella quale presta anche la sua voce. Un'altra significativa collaborazione \u00e8 stata con Il Duo Russo delle t.A.T.u. ove suona il basso in \"Friend or Foe\", dove collaborano Dave Stewart nella scrittura del brano e Bryan Adams che ha fotografato la copertina del singolo.\nNel 2006 riscopre il liuto e a ottobre pubblica, insieme al liutista bosniaco Edin Karamazov, il disco per voce e liuto \"Songs from the Labyrinth\", con musiche del famoso liutista John Dowland. Segue la tourn\u00e9e che porter\u00e0 i due a esibirsi, tra l'ottobre del 2006 e il febbraio del 2009, in alcuni posti suggestivi e unici per un concerto di quel tipo, come ad esempio la chiesa di Santa Maria delle Grazie di Milano, il 13 dicembre 2006. Nello stesso anno, inoltre, Sting ha partecipato all'album \"Together as One\" di Gregg Kofi Brown, con il brano \"Lullaby to an Anxious Child\", scritto dallo stesso Sting e interamente prodotto da Lino e Pino Nicolosi.\nIl 17 febbraio 2009 Sting \u00e8 entrato in studio di registrazione per lavorare sul suo nuovo album solista, a sei anni dall'ultima pubblicazione. L'album, intitolato \"If on a Winter's Night\" e dedicato a quella che il musicista definisce la sua stagione preferita, l'inverno, \u00e8 uscito nel mese di ottobre. La raccolta comprende brani di musica tradizionale inglese e alcune composizioni di Sting.\nIl 13 luglio 2010 esce Symphonicities, un nuovo album dove Sting collabora con la Royal Philharmonic Orchestra. Nell'album sono presenti canzoni come Roxanne, Englishman in New York e Next to You, che Sting ha interpretato con il suo ex gruppo The Police, e che ha ri-arrangiato per questo nuovo album.\nDopo il successo dell'ultimo tour \"Symphonicities\" dove ha toccato i paesi principali (Europa, America, Giappone) in occasione della sua ultima raccolta di successi, nel 2012 parte per un nuovo tour, \"Back to The Bass\", nel quale riprende a suonare il basso, in occasione dei suoi 25 anni di carriera solista.\nNell'estate 2013 viene pubblicato il singolo \"Practical Arrangement\", che appartiene all'album \"The Last Ship\" annunciato per il 24 settembre, a dieci anni da \"Sacred Love\". Intanto Sting collabora con il tastierista inglese Steve Nieve prestando la voce al singolo \"You Lie Sweetly\". Il 24 settembre esce l'album \"The Last Ship\" in tre formati: standard, deluxe e super deluxe.\nIl 23 aprile 2014 \u00e8 ospite del concerto-evento di Zucchero Fornaciari al Madison Square Garden di New York, facente parte dell\"'Americana Tour\", seguito da 5\u00a0000 spettatori e caratterizzato dalla partecipazione di ospiti d'eccezione come Elisa, Jovanotti, Fehr dei Man\u00e1, Chris Botti, Sam Moore per citarne alcuni. Sting ha duettato sulle note di \"Mad About You\" e \"Every Breath You Take\".\n57th &amp; 9th \u00e8 il suo dodicesimo album in studio, pubblicato nel 2016 che arriva in seconda posizione in Polonia, in terza in Svizzera e Germania, in quarta in Vallonia, in quinta in Francia, in sesta in Austria, Svezia ed Italia, in settima nei Paesi Bassi e Portogallo, in ottava nelle Fiandre ed in nona in Australia e nella Billboard 200.\nIl 20 aprile del 2018 pubblica l'album 44/876 insieme a Shaggy, partecipando al Festival di Sanremo 2018, eseguendo il brano \"Muoio per te\", rendendo omaggio all'amico Zucchero Fornaciari e a Luciano Pavarotti, e \"Don't Make Me Wait\" con Shaggy.\nIl 24 maggio 2019 pubblica il suo quattordicesimo album My Songs, il suo secondo album in studio con nuove interpretazioni di materiale precedentemente pubblicato (dopo Symphonicities del 2010).\nIl 27 maggio 2019 si \u00e8 esibito come ospite internazionale a RadioItaliaLive - Il concerto, concerto gratuito che dal 2012 viene organizzato da Radio Italia, a Milano in Piazza Duomo.\nIl 20 novembre 2019 si \u00e8 esibito al concerto benefico organizzato per i 60 anni del flautista Andrea Griminelli al Palabigi di Reggio Emilia; fra gli ospiti della serata presentata da Red Ronnie, insieme a lui si sono esibiti anche Andrea Bocelli, Zucchero, Renato Zero, Amii Stewart, Sumi Jo, Beppe Carletti e Irene Fornaciari.\nSting nel 2021 ha collaborato con il violinista australiano Ray Chen per una traccia chiamata \"What Could Have Been;\" questa collaborazione fa parte della colonna sonora di Arcane, la serie di Netflix basata sul videogioco League of Legends.\nAltre attivit\u00e0.\nSting si \u00e8 talvolta avventurato nella recitazione. Debutta nel cinema con \"Quadrophenia\" (1979). Tralasciando la sua apparizione come personaggio diabolico in \"Le due facce del male (Brimstone and Treacle)\" (1982), e nel ruolo semi-romantico di Mick in \"Plenty\" (con Meryl Streep), uno dei suoi ruoli pi\u00f9 famosi \u00e8 quello di Feyd-Rautha Harkonnen nell'adattamento cinematografico di \"Dune\" (1984).\nNel 1985 ricopre il ruolo di protagonista nel film \"La sposa promessa\" (\"The Bride\"), di Franc Roddam, in cui interpreta il ruolo del dott. Frankenstein che dopo anni di ricerca, d\u00e0 vita ad una creatura femminile a cui d\u00e0 il nome di Eva. Nel 1987 interpreta il ruolo dell'amante di Kathleen Turner nel film \"Giulia e Giulia\" (\"Julia and Julia\"), di Peter Del Monte. Nel 1988 recita nel ruolo di Finney in \"Stormy Monday - Luned\u00ec di tempesta\" di Mike Figgis accanto a Melanie Griffith e Tommy Lee Jones, un film ambientato nella sua Newcastle. Di lui si ricorda, inoltre, un cameo nel film \"Le avventure del barone di M\u00fcnchausen\" (1988).\n\u00c8 anche apparso in televisione (con delle partecipazioni nei \"Simpson\" e in \"Ally McBeal\") e in teatro ne \"L'opera da tre soldi\" di Bertolt Brecht con le musiche di Kurt Weill. Nel 1998 appare nel ruolo di JD nel film \"Lock &amp; Stock - Pazzi scatenati (Lock, Stock and Two Smoking Barrels)\". Inoltre appare, seppur per brevissimo tempo, nel film d'animazione \"Bee Movie\" nel ruolo di s\u00e9 stesso.\nAppare nel film commedia \"Zoolander 2\" nel ruolo di s\u00e9 stesso.\nSting \u00e8 un appassionato giocatore di scacchi. Per raccogliere fondi per la \"Rainforest Foundation\", in giugno del 2000 ha giocato in una simultanea su cinque scacchiere contro Garri Kasparov negli studi televisivi della ABC di Times Square a New York, assieme agli altri componenti della sua band, Dominic Miller, Jason Rebello, Chris Botti, e Russ Irwin. Kasparov vinse tutte le partite in 50 minuti. Il primo ad arrendersi \u00e8 stato Miller, che ha abbandonato dopo sole nove mosse, mentre Sting \u00e8 stato l'ultimo, dopo 45 mosse. Alla domanda di come giocasse Sting, Kasparov rispose diplomaticamente definendolo - \"a dedicated player\" (un giocatore che si impegna). L'evento \u00e8 stato l'ultimo dei \"World School Chess Championships\", promosso da Kasparov per diffondere l'insegnamento degli scacchi nelle scuole.\nAttivismo.\nVerso la fine degli anni ottanta, Sting sostenne fortemente i movimenti ambientalisti e umanitari, come Amnesty International; infatti contribuisce sia al Band Aid che, in seguito, al mega concerto \"Live Aid\". Con Trudie Styler e un Kayap\u00f3 indiano come guida in Brasile, fonda la Rainforest Foundation per contribuire a salvare le foreste pluviali.\nIl suo appoggio a queste cause continua anche nel 2004 contribuendo agli aiuti nel Sudest asiatico per lo tsunami. Inoltre ha partecipato al Live 8 nel 2005 per promuovere la causa della cancellazione del debito nei paesi africani da parte degli stati pi\u00f9 potenti e nel 2007, con i Police, al Live Earth in favore della salvaguardia del pianeta. Sempre nel 2005 \u00e8 stato tra i principali promotori del movimento ambientalista Hydrogen (f)or Life, per lo sviluppo delle energie pulite e dell'economia dell'idrogeno. Il 19 agosto 2009 partecipa al Concerto per Viareggio, evento organizzato dall'amico e collega Zucchero Fornaciari.\nConvinto oppositore della Brexit, ne sponsorizza l'annullamento in favore della permanenza del Regno Unito nell'Unione europea.\nControversie.\nNel mese di ottobre 2009 Sting ha tenuto un concerto a Tashkent (capitale dell'Uzbekistan), nell'ambito di un festival culturale che vi si organizza con periodicit\u00e0 annuale, suscitando polemiche per il fatto che il festival \u00e8 considerato espressione del potere dittatoriale di Islom Karimov, la cui figlia, Gulnora Karimova, \u00e8 promotrice e organizzatrice dell'evento, fornendo propaganda e consenso a uno dei peggiori regimi del pianeta (considerato, secondo i rapporti americani di Human Rights Watch, tra i pi\u00f9 truci e repressivi del mondo, tanto da contendersi il primato negativo con i regimi di Corea del Nord e Birmania).\nSting successivamente afferm\u00f2 che aveva (erroneamente) creduto vi fosse un coinvolgimento dell'UNICEF in tali iniziative, nelle quali erano state assegnate borse di studio, specificando in ogni caso che - ben consapevole della criticit\u00e0 del paese - aveva appositamente deciso di partecipare agli eventi a dispetto di ci\u00f2, essendo con il passare del tempo arrivato a ritenere che i boicottaggi culturali (rifiuto di esibirsi in determinati contesti, paesi) possano essere inutili e anzi controproducenti, se portano un paese ad essere ulteriormente emarginato e sotto censura rispetto a idee ed arti che - qualora invece diffuse - potrebbero aiutarlo ad emanciparsi.\nOltre a Sting, negli anni, hanno suonato in tale contesto anche Rod Stewart, Eros Ramazzotti, Julio Iglesias ed Ennio Morricone.\nDoppiatori italiani.\nDa doppiatore \u00e8 sostituito da:"}
{"id": "44536", "revid": "203463", "url": "https://it.wikipedia.org/wiki?curid=44536", "title": "Congettura di Collatz", "text": "La congettura di Collatz (conosciuta anche come congettura 3\"n\" + 1, congettura di Syracuse, congettura di Ulam o numeri di Hailstone) \u00e8 una congettura matematica tuttora irrisolta. Fu enunciata per la prima volta nel 1937 da Lothar Collatz, da cui prende il nome.\nPaul Erd\u0151s disse, circa questa congettura, che \u00abla matematica non \u00e8 ancora matura per problemi di questo tipo\u00bb, e offr\u00ec 500 dollari per la sua soluzione.\nEnunciazione del problema.\nLa congettura riguarda il seguente algoritmo:\nO, algebricamente:\n\u00c8 possibile formare una successione applicando la funzione ripetutamente prendendo come primo elemento un qualunque intero positivo e, ad ogni passaggio, applicare la funzione al risultato precedente, cio\u00e8:\nPer esempio, iniziando con \"n\" = 6, otteniamo la successione 6, 3, 10, 5, 16, 8, 4, 2, 1.\nLa congettura di Collatz asserisce che questo algoritmo giunge \"sempre\" a termine, indipendentemente dal valore di partenza. Pi\u00f9 formalmente:\nLa congettura risulterebbe quindi falsa se esistesse una successione che non contiene il numero 1; ci\u00f2 potrebbe voler dire un ciclo che si ripete senza mai dare 1, oppure una successione illimitata superiormente.\nA volte il problema \u00e8 enunciato diversamente. La condizione di terminazione (cio\u00e8 di fermarsi se \"n\" = 1) viene rimossa dalla congettura, in modo che la sequenza non termini mai. Enunciando il problema in questo modo, la congettura di Collatz diventa l'affermazione che la successione generata dall'algoritmo raggiunga sempre il ciclo infinito 1, 4, 2, 1, 4, 2...\nVi \u00e8 un altro approccio per definire la congettura, approccio che considera di percorrere dal basso verso l'alto il grafo di Collatz. Tale grafo \u00e8 definito da una \"funzione inversa\" di quella prima considerata:\nStudiando il problema da questa prospettiva, il problema si definisce nel modo seguente.\nLa congettura di Collatz si riduce alle due affermazioni: \nArgomenti a favore.\nNonostante la congettura non sia stata provata, la maggioranza dei matematici che se ne sono occupati pensa che la congettura sia vera. Vediamo alcuni motivi a supporto.\nEvidenza sperimentale.\nLa congettura \u00e8 stata verificata (al 2020) mediante computer per tutti i valori fino a formula_5. Intuitivamente, sarebbe sorprendente se il pi\u00f9 piccolo controesempio fosse cos\u00ec grande da superare questo numero. Con l'aumento della velocit\u00e0 dei computer, verranno controllati valori sempre pi\u00f9 alti (pur ricordando che questi test non potranno mai dimostrare la correttezza della congettura, ma solo l'eventuale falsit\u00e0).\nConsiderazioni probabilistiche.\nSe si considerano solo i numeri \"dispari\" della successione generata dall'algoritmo, si pu\u00f2 affermare che in media il successivo numero dispari dovrebbe essere pari a circa i 3/4 del precedente, fatto che suggerisce che essi, a lungo termine, decrescano fino a raggiungere 1.\nAlgoritmi per calcolare le sequenze di Collatz.\nUna specifica successione di Collatz pu\u00f2 essere calcolata facilmente, come mostrato dal seguente esempio in pseudocodice:\n function collatz(n)\n while n &gt; 1\n show n\n if n dispari\n set n to 3n + 1\n else\n set n to n / 2\n show n\nOppure, sfruttando la ricorsione:\n function collatz(n)\n show n\n if n &gt; 1\n if n dispari\n collatz(3n + 1)\n else\n collatz(n / 2)\nQuesti programmi terminano quando la successione arriva a 1, per evitare di stampare un ciclo infinito di 4, 2, 1. Se la congettura di Collatz \u00e8 vera, i programmi terminano sempre, qualunque sia l'intero positivo di partenza.\nOttimizzazioni.\nSe \"n\" \u00e8 un multiplo di 4, pu\u00f2 essere diviso per 4.\nPi\u00f9 in generale, nella fattorizzazione prima di \"n\" \u00e8 possibile sostituire la potenza di due con 20=1.\nSe \"n\" \u00e8 dispari, si pu\u00f2 fare (3\"n\" + 1) / 2, saltando un passaggio.\n3\"m\" + 1 fa sempre parte della successione di 4\"m\" + 1. Quindi, se \"n\" \u2261 1 (mod 4), \"n\" pu\u00f2 essere convertito in (\"n\" - 1) / 4 quante volte possibile, risparmiando un passaggio ogni volta. Il numero ottenuto, pari o dispari che sia, deve essere successivamente convertito in 3\"n\" + 1.\nQuanto detto pu\u00f2 essere usato per una nuova formulazione, equivalente alla precedente, della funzione di Collatz:\nNota storica sui vari nomi.\nAll'inizio degli anni 1930, Lothar Collatz, uno studente dell'universit\u00e0 di Amburgo, si occupava della teoria dei numeri e della teoria dei grafi. Partiva da un numero intero positivo, gli applicava un algoritmo iterativo, tracciava i grafi associati e si poneva delle domande che sono ancora senza risposta.\nIl matematico tedesco Helmut Hasse, amico di Collatz, diffuse il problema, noto anche con il nome \"algoritmo di Hasse\" o \"problema 3x+1\".\nPoich\u00e9 Hasse present\u00f2 il problema negli anni '50 durante una visita all'universit\u00e0 di Syracuse (vicino a New York), propose di battezzarlo \"problema di Syracuse\".\nIl matematico polacco Stanislaw Ulam, fece circolare l'algoritmo al Los Alamos National Laboratory, dove lavorava durante la seconda guerra mondiale. Per questo il problema \u00e8 anche noto con il nome \"problema di Ulam\".\nNegli anni '60 Shizuo Kakutani si interess\u00f2 nuovamente al problema, per cui la congettura \u00e8 anche chiamata \"problema di Kakutani\".\nNella cultura di massa.\nLa congettura di Collatz \u00e8 citata:"}
{"id": "44538", "revid": "237256", "url": "https://it.wikipedia.org/wiki?curid=44538", "title": "Pafnuti Lvovic Chebyshev", "text": ""}
{"id": "44539", "revid": "237256", "url": "https://it.wikipedia.org/wiki?curid=44539", "title": "Pafnuty Lvovich Chebyshev", "text": ""}
{"id": "44540", "revid": "3115", "url": "https://it.wikipedia.org/wiki?curid=44540", "title": "Joseph Louis Fran\u00e7ois Bertrand", "text": "Bertrand fu un professore dell'\"\u00c9cole Polytechnique\" e del \"Coll\u00e8ge de France\". Fu anche un membro dell'Accademia delle Scienze di Parigi, di cui fu segretario per ventisei anni.\nEgli congettur\u00f2, nel 1845, che esista sempre almeno un numero primo compreso tra \"n\" e 2\"n\" \u2212 2 per ogni \"n\" &gt; 3. Nel 1850 il matematico russo Pafnutij L'vovi\u010d \u010ceby\u0161\u00ebv dimostr\u00f2 questa congettura, chiamata ora Postulato di Bertrand.\nBertrand tradusse in francese l'opera di Carl Friedrich Gauss sulla teoria degli errori e sul metodo dei minimi quadrati.\n\u00c8 noto inoltre, nell'ambito dell'economia e della teoria dei giochi, per aver ideato un modello di concorrenza duopolistica, chiamato appunto Modello di Bertrand."}
{"id": "44542", "revid": "125230094", "url": "https://it.wikipedia.org/wiki?curid=44542", "title": "Indiana Jones", "text": "Henry Walton Jones, Jr., meglio noto come Indiana Jones, \u00e8 un archeologo immaginario e protagonista dell'omonimo franchise, creato da George Lucas in omaggio agli eroi d'azione delle serie di film degli anni '30. Il personaggio compare in quattro film diretti da Steven Spielberg e una serie televisiva, ma anche in romanzi, fumetti, videogiochi e altri media.\nJones \u00e8 interpretato in modo pi\u00f9 famoso da Harrison Ford e anche da River Phoenix (come il giovane Jones in \"L'ultima crociata\") e nella \"serie televisiva\" da Corey Carrier, Sean Patrick Flanery e George Hall.\nJones \u00e8 caratterizzato dal suo abbigliamento iconico (frusta, fedora, borsa, e giacca di pelle), senso dell'umorismo ironico, arguto e sarcastico, profonda conoscenza delle antiche civilt\u00e0 e paura dei serpenti.\nDalla sua prima apparizione nel film del 1981 \"I predatori dell'arca perduta\", Indiana Jones \u00e8 diventato uno dei personaggi pi\u00f9 famosi del cinema. Nel 2003, l'American Film Institute lo ha classificato come il secondo pi\u00f9 grande eroe cinematografico di tutti i tempi. Nel 2020, \u00e8 stato eletto il pi\u00f9 grande personaggio cinematografico dalla rivista Empire. Entertainment Weekly lo ha classificato al 2\u00ba posto nella lista degli eroi pi\u00f9 cool di tutti i tempi nella cultura pop. La rivista Premiere ha anche posizionato Indiana al numero 7 nella lista dei 100 pi\u00f9 grandi personaggi del cinema di tutti i tempi.\nIdeazione del personaggio.\nNel 1973 un giovane e neolaureato regista, George Lucas, era alla ricerca di nuove idee e progetti da sviluppare per il grande schermo. La prima ispirazione per il personaggio gli venne da un poster di un vecchio film che gli riport\u00f2 alla mente gli anni 1930 e i film d'avventura dell'epoca, suggerendogli cos\u00ec la figura di archeologo dal doppio ruolo, quello di preciso e impeccabile professore universitario e quello di avventuriero vestito di giacca di pelle e vecchio borsalino in testa, con la barba incolta e una frusta come arma, in giro per il mondo alla ricerca di antichi reperti e civilt\u00e0 perdute, capace di superare numerose insidie.\nNel 1977 Lucas parl\u00f2 a Steven Spielberg, futuro regista della serie, dell'idea avuta quattro anni prima e a poco a poco sviluppata, arrivando gi\u00e0 a gettare le basi di una sceneggiatura incentrata sulla ricerca della mitica Arca dell'Alleanza, lo scrigno che, secondo la \"Bibbia\", conteneva le tavole dei Dieci comandamenti. Dovettero passare, per\u00f2, altri quattro anni prima che il progetto andasse finalmente in porto; nel frattempo Lucas era impegnato nella realizzazione dei primi due episodi della serie di \"Guerre stellari\" (1977 e 1980), che riscossero un grande successo.\nAl momento della realizzazione del film, Lucas vest\u00ec i panni dello sceneggiatore e del produttore, mentre Spielberg lo aiut\u00f2 con il copione e cur\u00f2 la regia. Per il ruolo del dottor Jones venne scelto inizialmente Tom Selleck, che si dovette tirare indietro all'ultimo momento a causa del contratto di esclusivit\u00e0 che aveva con la rete televisiva CBS, per la quale girava la serie TV \"Magnum, P.I.\" Quando arriv\u00f2 il veto della CBS (a preparativi gi\u00e0 molto avanzati), venne scelto l'emergente Harrison Ford, che aveva gi\u00e0 recitato in un ruolo importante nei film di \"Guerre stellari\", quello di Ian Solo. La decisione venne presa a sole tre settimane dal primo ciak.\nIn seguito Selleck fu proposto tra i possibili candidati per il ruolo di un eventuale fratello cattivo di Indiana nel quarto episodio della serie, idea poi accantonata. Rimangono alcuni filmati del provino di Selleck, nei panni dell'archeologo, che recita alcune scene del copione.\nIl nome originario del personaggio, scelto da Lucas, doveva essere \"Indiana Smith\", tuttavia Spielberg detestava questo nome, pensava suonasse davvero male, al che Lucas avrebbe detto: \u00abChiamalo Indiana Jones, o come ti pare, il film \u00e8 tuo ora\u00bb.\nUn'importante influenza per la creazione del personaggio di \"Indiana Jones\" e relative avventure, furono i fumetti avventurosi di Carl Barks con protagonista Paperon de' Paperoni, di cui George Lucas e Steven Spielberg hanno dichiarato di essere grandi fan. Infatti, la sequenza iniziale del primo film della saga, \"I predatori dell'arca perduta\", \u00e8 ripresa da alcuni avvenimenti che accadono nelle storie \"Zio Paperone e le sette citt\u00e0 di Cibola\" e \"Zio Paperone e l'oro di Pizarro\".\nCaratteristiche del personaggio.\nIndiana Jones \u00e8 un brillante professore universitario di archeologia che in varie occasioni veste i panni dell'avventuriero partendo per i luoghi pi\u00f9 esotici della terra alla ricerca di reperti straordinari; grande \u00e8 la sua fama di avventuriero/archeologo, infatti nel corso dei film molte persone che si trovano in vari luoghi del mondo sembrano conoscere bene il \"Dottor Jones\".\nIl nome completo di Indiana Jones \u00e8 \u2014 come si apprender\u00e0 nel terzo capitolo della serie, \"Indiana Jones e l'ultima crociata\" \u2014 Henry Walton Jones Junior (Henry Jones Senior \u00e8 il padre, a sua volta famoso professore di Letteratura Medievale). L'archeologo tuttavia non sopporta l'essere chiamato col proprio vero nome. Il soprannome di \"Indiana\" nella finzione deriva dal nome del cane che aveva quando era un ragazzino; mentre nella realt\u00e0 era quello del cane di George Lucas, un alaskan malamute che il regista aveva gi\u00e0 preso a ispirazione per il personaggio Chewbecca in \"Guerre stellari\".\nIl personaggio ha i requisiti dell'eroe dalla doppia vita, dato che veste i panni del rispettabile e pacato professore di archeologia durante le lezioni al college, per lasciare posto all'occorrenza all'alter ego di Indiana Jones, cacciatore di tesori che gira il mondo alla ricerca di eccezionali reperti e sempre nuove sfide. Non \u00e8 tuttavia un eroe dotato di poteri sovrumani e non \u00e8 privo di difetti (ad esempio ha una fobia per i serpenti). Spielberg ha detto che \"c'era la volont\u00e0 di permettere al nostro protagonista di farsi male e di esprimere il suo dolore e di farlo arrabbiare e di prendere a pugni e talvolta essere il bersaglio delle sue stesse battute. Voglio dire, Indiana Jones non \u00e8 un eroe perfetto, e le sue imperfezioni, credo, fanno sentire al pubblico che, con un po' di esercizio e un po' di coraggio, potrebbe essere come lui\". Il regista Spielberg volle conferire al personaggio una personalit\u00e0 a tratti infantile, per far s\u00ec che potesse risultare meno monotono quando veste i panni del professore. Secondo il biografo di Spielberg Douglas Brode, Indiana ha creato la sua figura in modo da sfuggire all'ottusit\u00e0 dell'insegnamento in una scuola. Entrambi gli aspetti di Indiana si rifiutano a vicenda in filosofia, creando una dualit\u00e0. Harrison Ford ha detto che il divertimento nell'interpretare il personaggio era che Indiana \u00e8 sia romantico che cinico, mentre gli studiosi hanno analizzato Indiana come avente tratti di un lupo solitario, un uomo in missione, un nobile cacciatore di tesori, un detective duro, un supereroe umano, e un patriota americano.\nIl personaggio rispecchia alcuni aspetti autobiografici del regista, come il fatto di non avere avuto una figura paterna al proprio fianco, sviluppando cos\u00ec un rapporto conflittuale con il padre Henry Jones, Sr. (interpretato da Sean Connery nel terzo film della serie). La sua rabbia contenuta \u00e8 indirizzata male verso il professor Abner Ravenwood, il suo mentore presso l'Universit\u00e0 di Chicago, portando a una relazione tesa con Marion Ravenwood. Indiana adolescente basa il suo aspetto su una figura del prologo de \"L'ultima crociata\", dopo aver ricevuto il suo cappello. Marcus Brody funge da modello positivo di Indiana al college. Le stesse insicurezze di Indiana sono aggravate dall'assenza di sua madre. In \"Il tempio maledetto\", diventa la figura paterna di Short Round, per sopravvivere; viene salvato dal male di Kali dalla dedizione di Short Round. Indiana salva anche molti bambini ridotti in schiavit\u00f9.\nIndiana usa la sua conoscenza di Shiva per sconfiggere Mola Ram. In \"I predatori dell'arca perduta\", \u00e8 abbastanza saggio da chiudere gli occhi alla presenza di Dio nell'Arca dell'Alleanza. Al contrario, il suo rivale Ren\u00e9 Belloq viene ucciso per aver avuto l'audacia di cercare di comunicare direttamente con Dio.\nNel prologo di \"Indiana Jones e l'ultima crociata\", Jones \u00e8 visto come un adolescente, che stabilisce il suo aspetto quando gli viene regalato un cappello fedora. Le intenzioni di Indiana si rivelano prosociali, poich\u00e9 crede che i manufatti \"appartengano a un museo\". Nel culmine del film, Indiana si sottopone a prove di fede \"letterali\" per recuperare il Graal e salvare la vita di suo padre. Ricorda anche Ges\u00f9 come una figura storica - un umile falegname - piuttosto che una figura esaltata quando riconosce la natura semplice e l'aspetto offuscato del vero Graal in un vasto assortimento di quelli molto pi\u00f9 riccamente decorati. Henry Senior salva suo figlio dalla caduta mortale quando raggiunge il Graal caduto, dicendogli di \"lasciarlo andare\", superando la sua natura mercenaria. La serie televisiva spiega come Indiana diventa solitario e meno idealista dopo il suo servizio nella prima guerra mondiale. In \"Indiana Jones e il regno del teschio di cristallo\", Jones \u00e8 pi\u00f9 vecchio e pi\u00f9 saggio, mentre i suoi compagni Mutt e Mac sono rispettivamente giovani, arroganti e avidi.\nUna caratteristica di Indiana Jones che viene evidenziata nel corso dei film, \u00e8 che egli parla e scrive in molte lingue, sia antiche che moderne come l'inglese, il maya, il latino, il cinese, l'indiano e il russo. Un'altra caratteristica \u00e8 la sua notevole abilit\u00e0 nell'uso della frusta, che usa per dondolarsi da una sponda all'altra (appendendola a qualcosa), bloccare persone vicine e disarmare un nemico.\nDa alcuni riferimenti nel primo film si comprende come Indiana Jones fosse molto legato alla figura del professor Abner Ravenwood, suo mentore all'Universit\u00e0 di Chicago e padre di Marion Ravenwood.\nAlla sua prima apparizione ne \"I predatori dell'arca perduta\", il personaggio di Indiana Jones pu\u00f2 sembrare un cacciatore di tesori in cerca di gloria e ricchezze, ma lo si scopre ben presto come uno studioso dal grande rispetto per la storia e i reperti archeologici, che secondo lui dovrebbero essere esposti nei musei e non rimanere appannaggio di collezioni private. In questo si differenzia nettamente dai suoi concorrenti (come il francese Ren\u00e9 Belloq nel primo film), che sono rappresentati come mercenari privi di scrupoli, il cui unico scopo \u00e8 il raggiungimento di ricchezza e/o potere.\nI reperti a cui Indiana Jones d\u00e0 la caccia nei film sono in realt\u00e0 oggetti mitici, la cui importanza trascende il valore archeologico: l'Arca dell'Alleanza ne \"I predatori dell'arca perduta\"; la pietra sacra Sivalingam in \"Indiana Jones e il tempio maledetto\"; il Sacro Graal in \"Indiana Jones e l'ultima crociata\"; la mitica citt\u00e0 di El Dorado in \"Indiana Jones e il regno del teschio di cristallo\".\nI \"cattivi\" per antonomasia contro cui Indy deve combattere durante il primo e il terzo capitolo sono i nazisti (questi film sono ambientati nella seconda met\u00e0 degli anni 1930), che cercano di acquisire reperti dagli arcani poteri da sfruttare come armi. Nel secondo film \"Indiana Jones e il tempio maledetto\", ambientato nel 1935 e prequel del primo film, il dinamico archeologo si scontra con una setta di fanatici religiosi adepti della dea K\u0101l\u012b (i thug, esistiti realmente). Nel quarto film, ambientato nel 1957, si apprende che Indy durante la seconda guerra mondiale ha combattuto col grado di colonnello nell'OSS. Vista l'epoca della guerra fredda, i cattivi diventano i sovietici.\nAbilit\u00e0.\nIndiana Jones \u00e8 \"un uomo dai molti talenti\". Fisicamente \u00e8 un individuo atletico, con resistenza e agilit\u00e0 superiori alla media. \u00c8 anche dotato di una straordinaria prontezza di riflessi. \u00c8 formidabile nel combattimento corpo a corpo, solitamente capace di battere un avversario a mani nude con facilit\u00e0, e il suo modo di combattere \u00e8 perlopi\u00f9 una tecnica di rissa libera. \u00c8 abile con la pistola e armi di ogni genere, ma dimostra il suo talento combattivo con qualunque oggetto, oltrech\u00e9 eccezionalmente abile con la frusta.\nIndiana Jones \u00e8 anche intelligente, ben istruito, adattabile e abilissimo nella fuga, in quanto riesce a cavarsela in ogni situazione e spesso con ironia. Professore universitario di archeologia, ha una profonda conoscenza delle antiche civilt\u00e0 e della storia, cos\u00ec come di leggende, manufatti, idoli e usanze di diverse etnie. \u00c8 anche un esperto dell'occulto. Anni di istruzione ed esperienza in molte parti del mondo lo hanno reso un poliglotta in grado di parlare e leggere diverse lingue (inglese, egiziano, maya, latino, cinese, indiano, greco, quechua e russo). Sa cavalcare un elefante e un cavallo, guidare diversi veicoli, sia terrestri che acquatici, e pilotare un aereo. Il suo fascino ha avvicinato numerose donne, comprese Marion Ravenwood, Willie Scott e Elsa Schneider. Ha ottime capacit\u00e0 di osservazione, deduzione, memoria e comando, e anche una volont\u00e0 indomabile.\nOpere derivate.\nIl personaggio \u00e8 anche protagonista di svariati altri tipi di opere, identificate collettivamente come la saga di \"Indiana Jones\". Queste comprendono tra l'altro la serie televisiva \"Le avventure del giovane Indiana Jones\" (\"Young Indiana Jones Chronicles\"), che ha come protagonista l'archeologo dapprima bambino e poi ventenne, e diversi romanzi, fumetti, videogiochi, giochi di ruolo, LEGO e altri giocattoli, attrazioni in parchi a tema.\nRiferimenti storici.\nL'immagine di Indiana Jones pu\u00f2 trovare un riferimento nella vita e nella figura di Giovanni Battista Belzoni, avventuroso archeologo italiano del XVIII secolo; George Lucas defin\u00ec Belzoni \u00abun archeologo eccezionale ma dotato di un carattere forte e rude\u00bb. \nInfluenza del personaggio.\nIndiana Jones ha ispirato nel corso di quasi trent'anni diversi altri personaggi di archeologi-avventurieri presenti in opere successive:"}
{"id": "44554", "revid": "19330", "url": "https://it.wikipedia.org/wiki?curid=44554", "title": "Yaroslav III di Vladimir", "text": ""}
{"id": "44555", "revid": "1714743", "url": "https://it.wikipedia.org/wiki?curid=44555", "title": "Vasilij I Jaroslavi\u010d", "text": "Alla morte del fratello Jaroslav III ricevette lo \"jarlik\" per il trono di Vladimir. Combatt\u00e9 per il controllo della Repubblica di Novgorod con l'appoggio di un esercito mongolo.\nProbabilmente non ebbe eredi."}
{"id": "44561", "revid": "1534111", "url": "https://it.wikipedia.org/wiki?curid=44561", "title": "Chicago Bulls", "text": "I Chicago Bulls sono una delle 30 franchigie della NBA (National Basketball Association), la principale lega professionistica di pallacanestro degli Stati Uniti d'America e del Canada.\nStoria della franchigia.\nPrimi anni.\nI Chicago Bulls sono la terza squadra NBA a Chicago, dopo i Chicago Packers/Zephyrs (ora chiamati Washington Wizards) e i Chicago Stags (1946-1950). La squadra, fondata il 16 gennaio 1966, ha incominciato a giocare nella stagione 1966-67, facendo subito il miglior record come nuova squadra nella storia dell'NBA e qualificandosi per i play-off. Durante le sue prime due stagioni, i Bulls giocarono la maggior parte delle loro partite casalinghe all'International Amphitheatre, prima di trasferirsi al Chicago Stadium. Nel corso degli anni successivi i Bulls riuscirono a organizzarsi e a diventare una squadra competitiva, senza per\u00f2 raggiungere mai la vetta. Durante gli anni settanta, i Bulls erano conosciuti come una squadra dura e con una mentalit\u00e0 difensiva, costruita attorno al forte difensore Jerry Sloan, alle ali Bob Love e Chet Walker, alla guardia tiratrice Norm Van Lier e al centro Tom Boerwinkle. Tuttavia la squadra vinse solamente un titolo della division e non arriv\u00f2 mai alle Finals.\nDalla fine degli anni '70 e i primi anni ottanta, la squadra tocc\u00f2 il fondo della classifica. Nel 1976 i Bulls acquistarono Artis Gilmore il quale si ritrov\u00f2 a guidare una squadra che aveva nel suo quintetto giocatori come Reggie Theus, le ali David Greenwood e Orlando Woolridge. Dopo che Gilmore fu scambiato per il centro dei San Antonio Spurs Dave Corzine, i Bulls impiegarono una tattica votata all'attacco il cui perno ruotava attorno a Theus, che presto incluse anche le due guardie Quentin Daly e Ennis Whatley. Tuttavia, gli scarsi risultati portarono i Bulls a cambiare rotta, svincolando Theus nella stagione 1983-84.\nL'inizio dell'era Michael Jordan.\nNell'estate del 1984 la fortuna della squadra cambi\u00f2 quando i Bulls ricevettero la terza scelta all'NBA Draft dopo gli Houston Rockets e Portland Trail Blazers. Dopo che i Rockets scelsero Hakeem Olajuwon e i Blazers presero Sam Bowie, i Bulls si assicurarono la guardia tiratrice Michael Jordan, proveniente dalla University of North Carolina Chapel Hill.\nLa squadra, con il suo nuovo proprietario Jerry Reinsdorf e il general manager Jerry Krause, decise di ricostruire la squadra attorno a Jordan. Jordan stabil\u00ec i record del proprio team, durante il suo anno da \"rookie\", come miglior realizzatore (terzo in tutta la lega) e come numero di palle rubate (quarto in tutta la lega); inoltre trascin\u00f2 i Bulls ai play-off, prestazione che gli valse il riconoscimento di miglior rookie dell'anno (Rookie of the year) e l'inserimento nel secondo miglior quintetto dell'NBA (All-NBA second team).\nNel dopo stagione la squadra acquist\u00f2 la guardia tiratrice John Paxson e prese al draft l'ala grande Charles Oakley. Con Jordan e il centro Dave Corzine, essi fornirono la maggior parte dell'attacco dei Bulls nei successivi due anni. Dopo la rottura del piede di Jordan all'inizio della stagione, la squadra compr\u00f2 la leggenda NBA George Gervin per aiutare l'attacco dei Bulls, cosa che riusc\u00ec al giocatore, divenendo il secondo miglior realizzatore della squadra. Jordan torn\u00f2 per i playoff e prese in mano i Bulls, che si erano qualificati come ottavi, contro i fortissimi Boston Celtics guidati da Larry Bird. Anche se i Bulls furono eliminati, Jordan realizz\u00f2 un nuovo record, segnando ben 63 punti in gara 2, portando Bird a chiamarlo \"Dio travestito da Michael Jordan\".\nNella stagione 1986-87 Jordan continu\u00f2 il suo assalto al libro dei record, primeggiando la classifica con 37.1 punti per partita ed essendo il primo giocatore dei Bulls a essere chiamato nella prima squadra NBA. Nonostante ci\u00f2 i Bulls furono nuovamente eliminati dai Celtics nei playoff. Nella stagione 1987-88, Krause scelse il centro Olden Polynice, ottava scelta al draft e l'ala grande Horace Grant, decima scelta al draft, per poi mandare Polynice a Seattle per avere in cambio la quinta scelta, l'ala piccola Scottie Pippen. Con Paxson e Jordan dietro, Brad Sellers e Oakley come ali tiratrici, il forte centro Corzine e i rookie Pippen e Grant in panchina pronti a entrare, i Bulls fecero una grande stagione, vincendo 50 partite e passando alle semifinali della Eastern Conference, dove furono battuti dai futuri campioni della Eastern Conference Detroit Pistons in cinque partite. Nonostante ci\u00f2, Jordan fu nominato NBA Most Valuable Player, il primo dei suoi cinque riconoscimenti.\nLa stagione 1988-89 fu molto intensa sul piano dei trasferimenti. L'ala grande Charles Oakley, che domin\u00f2 le classifiche come miglior rimbalzista negli anni '87 e '88, venne ceduta ai New York Knicks in cambio del centro Bill Cartwright e la scelta del draft fu usata per il centro Will Perdue. Il nuovo quintetto base formato da Paxson, Jordan, Pippen, Grant e Cartwright ci mise del tempo per trovare il giusto feeling, portando cos\u00ec ai Bulls un numero minore di vittorie rispetto all'anno precedente; arrivarono comunque fino alle finali della Eastern Conference, dove vennero sconfitti dai futuri campioni NBA dei Detroit Pistons.\nNella stagione 1989-90, Jordan fu ancora il primo nella classifica dei migliori marcatori per il quarto anno consecutivo e fece coppia con Scottie Pippen nella prima squadra dell'NBA. Ci fu anche un cambio in panchina, Doug Collins venne rimpiazzato dal suo secondo Phil Jackson, uno specialista dell'attacco a triangolo. Inoltre i Bulls presero i rookie Stacey King e B.J. Armstrong nel draft del 1989. Con questi giocatori in pi\u00f9 e il quintetto iniziale degli anni precedenti, i Bulls arrivarono ancora alle finali di Conference e portarono i Pistons a gara 7 prima di essere eliminati per il terzo anno consecutivo.\nGli anni novanta e il primo three-peat.\nNella stagione 1990-91, i Bulls ottennero un bottino di 61 vittorie e volarono dritti ai playoff, dove riuscirono a sconfiggere i Pistons nella finale di Conference e vinsero le finali in cinque partite contro i Lakers guidati da Magic Johnson. Michael Jordan vinse il titolo di MVP sia per la stagione regolare sia per i playoff.\nI Bulls vinsero il loro secondo titolo consecutivo nella stagione 1991-92 dopo aver battuto un altro record, qualificandosi ai playoff con ben 67 vittorie. Essi prevalsero sui Portland Trail Blazers e il loro giocatore chiave Clyde Drexler in sei partite. Jordan vinse ancora una volta il titolo di MVP sia per la stagione regolare sia per i playoff, il tutto per il secondo anno consecutivo.\nNella stagione 1992-93 i Bulls fecero ci\u00f2 che nessuna squadra faceva dai tempi dei leggendari Celtics degli anni sessanta conquistando il three-peat battendo l'MVP della regular season Charles Barkley e i Phoenix Suns, con lo storico tiro di John Paxson che diede ai Bulls la vittoria per 99-98 in gara 6 a Phoenix. Jordan fu premiato ancora una volta come MVP delle finali dopo aver segnato il nuovo record di maggior punti per partita realizzati nelle Finals. Inoltre eguagli\u00f2 il record di Wilt Chamberlain vincendo per sette volte consecutive il titolo di miglior realizzatore.\nDurante l'estate, Jordan annunci\u00f2 il suo ritiro dal mondo del basket, solo nei mesi successivi alla notizia dell'omicidio del padre. I Bulls vennero guidati da Scottie Pippen, il quale si era stabilito come uno dei migliori giocatori della lega. Pippen ricevette un grosso aiuto da Horace Grant e B.J. Armstrong, i quali lo aiutarono a essere nominato tra i possibili MVP della stagione. I tre erano supportati da Cartwright, Perdue, la guardia tiratrice Pete Myers, e il \"rookie\" croato Toni Kuko\u010d. Malgrado la buona stagione compiuta dai Bulls con 55 partite vinte, essi furono sconfitti in sette partite dai Knicks al secondo round, dopo un fallo contestato chiamato dall'arbitro Hue Hollins in gara 5 di questa serie.\nIl ritorno di Jordan e il secondo three-peat.\nNel 1994 i Bulls persero Horace Grant e Bill Cartwright, ma presero la forte guardia tiratrice Ron Harper. I Bulls misero in mostra Armstrong e Harper nelle retrovie, Pippen e Kukoc come ali tiratrici e Perdue come centro. In panchina Chicago aveva inoltre Steve Kerr, Myers, i centri Luc Longley e Bill Wennington. Tuttavia i Bulls non stavano avendo una buona stagione quando il 17 marzo 1995 ricevettero la miglior notizia possibile: Michael Jordan stava ritornando dal suo ritiro. Egli torn\u00f2 presto il migliore tra i giocatori della lega, segnando 55 punti contro i Knicks gi\u00e0 alla sua quinta partita dopo il ritorno, e guid\u00f2 i Bulls alla loro quinta qualificazione ai playoff, dove batterono gli Charlotte Hornets. Tuttavia Jordan era ancora un po' arrugginito e i Bulls non erano abbastanza forti per battere i futuri campioni della Eastern Conference, gli Orlando Magic che nel loro quintetto avevano giocatori come Horace Grant, Penny Hardaway e Shaquille O'Neal. Quando Jordan ritorn\u00f2 ai Bulls, inizialmente aveva il n\u00ba 45 (il quale era il suo numero quando giocava per i Birmingham Barons, una squadra di una lega secondaria legata ai Chicago White Sox). Questo perch\u00e9 dopo il suo ritiro dall'NBA, il suo numero era stato ritirato. Tuttavia Jordan, nel corso della serie di playoff contro Orlando, torn\u00f2 a giocare con il suo numero 23 ma venne anche multato.\nA fine stagione i Bulls perdettero B.J. Armstrong, ma Krause fece un grandissimo affare dando Will Perdue ai San Antonio Spurs per il rimbalzista offensivo Dennis Rodman, il quale aveva vinto nei quattro anni precedenti il titolo di miglior rimbalzista. Con il quintetto formato da Harper, Jordan, Pippen, Rodman e Longley, con la miglior panchina dell'intera lega formata da Kerr, Kukoc, Wennington e la guardia Randy Brown, i Bulls ebbero un grandissimo balzo in avanti in un solo anno passando da un record di 47 vinte - 35 perse a 72 vinte - 10 perse, il quale rimase record dell'NBA per una stagione di 82 partite, finch\u00e9 i Golden State Warriors nella stagione 2015-2016 lo superarono. Jordan vinse il suo ottavo titolo di miglior realizzatore, e Rodman il suo quinto titolo consecutivo come miglior rimbalzista, mentre Kerr guidava la classifica come miglior tiratore da tre punti. Jordan conquist\u00f2 cos\u00ec la tripla corona, vincendo il titolo di MVP per la regular season, per l'All Star Game e per la finale. Krause vinse il titolo come miglior esecutivo, Jackson venne premiato come miglior allenatore dell'anno, infine Jordan, Pippen e Rodman vennero inseriti nella squadra dei migliori difensori. I Bulls trionfarono battendono i Seattle SuperSonics e le loro stelle Gary Payton e Shawn Kemp.\nLa stagione 1996-97 fu eccellente come quella precedente, i Bulls segnarono il secondo record di tutta l'NBA vincendo 69 partite e perdendone solamente 13, vincendo il loro quinto titolo battendo John Stockton, Karl Malone e gli Utah Jazz. Jordan guadagn\u00f2 il suo secondo titolo consecutivo e il nono in totale come miglior realizzatore, mentre Rodman veniva premiato per la sesta volta consecutiva miglior rimbalzista.\nI Bulls riuscirono anche a ripetersi vincendo il loro secondo three-peat, chiudendo la regular season con 62 vittorie e vincendo le finali del 1998. Jordan conquist\u00f2 il suo terzo titolo consecutivo e decimo in totale sempre come miglior realizzatore della lega, oltre alla sua seconda tripla corona. Rodman vinse il suo settimo titolo consecutivo di miglior rimbalzista. I Bulls sconfissero per il secondo anno consecutivo i Jazz. In gara 6, ultima gara della serie finale, Jordan chiuse la partita con un fantastico tiro in sospensione a cinque secondi dalla fine della partita - il suo ultimo tiro per i Chicago Bulls.\nGrazie alle immagini di una troupe televisiva della NBA autorizzata per tutto il torneo a seguire dall'interno le vicende della franchigia, questa ultima vittoriosa stagione diventer\u00e0 protagonista nel 2020 del documentario \"The Last Dance\".\nUno smantellamento drammatico.\nL'estate del 1998 port\u00f2 all'era vincente dei Bulls una brusca fine. Krause cap\u00ec che i Bulls erano una squadra ormai troppo vecchia per competere. Egli decise che l'unica scelta era di ricostruire totalmente la squadra per resistere al declino. Il suo piano era di vendere tutti i giocatori per avere in cambio le prime scelte al draft, pulendo cos\u00ec il salary cap, per fare spazio a delle giovani promesse ancora senza contratto, il tutto nel giro di due anni. Dopo il primo veto imposto dal proprietario Jerry Reinsdorf, Krause cedette Scottie Pippen agli Houston Rockets. Krause non rinnov\u00f2 il contratto di Phil Jackson dopo il secondo ritiro di Michael Jordan. Egli declin\u00f2 l'offerta di Dennis Rodman di rinnovo del contratto, scambiando inoltre Luc Longley e Steve Kerr per delle scelte al draft. I Bulls ingaggiarono un nuovo allenatore con nessuna esperienza professionale nel mondo dell'NBA, Tim Floyd, che aveva fatto un buon lavoro alla Iowa State University. Con un nuovo quintetto composto dalla guardia Randy Brown, la guardia tiratrice Ron Harper, il nuovo acquisto Brent Barry come ala piccola, l'ala grande Toni Kuko\u010d e il centro Andrew Lang, la squadra incominci\u00f2 la stagione 1998-99. Kukoc tent\u00f2 di trainare la squadra con un grande apporto come realizzatore, rimbalzista e assist man, ma i risultati non furono dei migliori, i Bulls vinsero solo 13 delle 50 partite della regular season.\nCinque anni difficili.\nDopo la triste fine dell'anno precedente, a Chicago arriv\u00f2 un po' di luce: la squadra vinse la Draft Lottery e il team scelse l'ala grande Elton Brand. I Bulls persero Harper, Brown, Wennington e Barry, ma Brand e il collega rookie Ron Artest presero le redini della squadra, specialmente dopo che Kukoc si infortun\u00f2 gravemente. Brand segn\u00f2 un grandissimo record per la storia dei Bulls dai tempi di Artis Gilmore: egli fu primo nella classifica dei rookie per punti segnati, rimbalzi, stoppate, percentuale di canestri segnati e minuti, mentre Artest guidava la classifica dei rookie per palle rubate. Per i suoi sforzi Brand fu nominato Rookie of the Year insieme a Steve Francis degli Houston Rockets e fu inserito nella prima squadra dei rookie; Artest fu invece inserito nella seconda squadra dei rookie dell'NBA. Tutto ci\u00f2 per\u00f2 non serv\u00ec a Chicago che chiuse la stagione con un record di 17 vinte e 65 perse, secondo peggior record della lega.\nDopo un'estate dove i Bulls vennero snobbati da tutti i maggiori e minori \"free agents\" come Tim Duncan, Grant Hill, Tracy McGrady, Eddie Jones e perfino Tim Thomas, Krause mise sotto contratto il centro free agent Brad Miller e la guardia tiratrice Ron Mercer, al draft invece la scelta dei Bulls cadde sull'ala grande Marcus Fizer e sulla guardia Jamal Crawford. Brand guid\u00f2 ancora i Bulls, ma i nuovi acquisti fallirono e non riuscirono a dare un maggior impatto a Chicago che concluse la stagione con il record di 15-67.\nKrause sciocc\u00f2 i fan dei Chicago Bulls al draft del 2001 quando cedette Brand ai Los Angeles Clippers per la seconda scelta assoluta al draft, Tyson Chandler. Krause scelse Eddy Curry come quarta scelta. Da entrambi i due nuovi giocatori, appena usciti dal college, non ci si aspettava un grande contributo alla squadra, ma venivano visti come potenziali scambi. La squadra si dimenava cos\u00ec senza un vero leader. Cos\u00ec a met\u00e0 stagione i Bulls cedettero i propri tre migliori realizzatori per l'esperta guardia degli Indiana Pacers Jalen Rose. Ci fu anche un cambio alla guida della squadra, Floyd fu allontanato e al suo posto arriv\u00f2 il vice-allenatore Bill Cartwright. I Bulls migliorarono il proprio record passando da 15 a 21 vittorie, ma ci\u00f2 li port\u00f2 solamente a lottare per l'ultima posizione in classifica.\nPer la stagione 2002-03, i Bulls giocarono con molto pi\u00f9 ottimismo. La squadra prese il fenomeno dei college Jay Willams come seconda scelta al draft. Rose e Williams fecero subito gruppo con Crawford, Fizer, il nuovo acquisto Donyell Marshall, Curry, Chandler e la guardia Trenton Hassell, formando cos\u00ec un giovane nucleo che miglior\u00f2 a 30 vinte - 52 perse il record della squadra guidata per il primo anno da Bill Cartwright. Curry si classific\u00f2 primo per la percentuale di canestri segnati, diventando cos\u00ec il primo giocatore dei Bulls dopo il ritiro definitivo di Jordan a essere primo in questa categoria.\nDurante l'estate del 2003, il general manager Jerry Krause si ritir\u00f2 e il giocatore e annunciatore John Paxson fu scelto come suo successore. Jay Williams si infortun\u00f2 gravemente dopo un incidente stradale. Il suo contratto fu cos\u00ec sciolto dai Bulls nel febbraio 2004. Paxson scelse il playmaker Kirk Hinrich come settima scelta al draft e mise sotto contratto il veterano e grande ex Scottie Pippen.\nTuttavia la stagione 2003-04 fu un grosso disappunto, Eddy Curry peggior\u00f2 sul piano del gioco e dell'impegno, Tyson Chandler fu colpito da un infortunio alla schiena che lo costrinse a perdere pi\u00f9 di trenta partite, l'abilit\u00e0 di Pippen di influenzare il gioco fu peggiorata dai problemi al ginocchio, problemi che lo spinsero al ritiro. Bill Cartwright fu cos\u00ec licenziato a dicembre, al suo posto venne preso l'allenatore dei Suns Scott Skiles. Uno scambio con i Toronto Raptors port\u00f2 a Chicago Antonio Davis e Jerome Williams in cambio di Rose e Marshall, giocatori nei quali fu visto un maggior apporto alla strategia offensiva di squadra. Dopo aver lottato per tutto il campionato, i Bulls conclusero la stagione con 23 partite vinte e 59 perse, il secondo peggior record della lega. A Crawford e Fizer non vennero prolungati i contratti. Hinrich divent\u00f2 invece l'idolo della folla, con la sua determinazione e le sue capacit\u00e0 atletiche. Egli venne anche inserito nella prima squadra dei rookie NBA.\nLa rinascita.\nPrima dell'inizio della stagione 2004-05, Paxson diede la propria scelta al draft del 2005 in cambio di una scelta aggiuntiva al draft dell'anno in corso. Egli us\u00f2 questa scelta per prendere dall'Universit\u00e0 del Connecticut la guardia Ben Gordon e dalla Duke University l'ala piccola Luol Deng al primo turno; al secondo turno Paxson invece prese il playmaker Chris Duhon. Paxson mise sotto contratto anche il \"free agent\" e ala piccola Andr\u00e9s Nocioni, il quale aveva recentemente vinto l'oro ai Giochi olimpici con l'Argentina. Dopo un non incoraggiante record iniziale di 0-9, dal dicembre del 2004 i Bulls incominciarono a dare i primi segni di miglioramento, grazie anche alle ottime prestazione dei quattro \"rookie\" oltre che Hinrich, Chandler e Curry. I Bulls riuscirono finalmente ad avere un record positivo (numero di vittorie maggiore del numero di sconfitte) alla trentanovesima partita della stagione, vincendo contro gli Atlanta Hawks. Fu la prima volta che i Bulls ebbero un record positivo dal novembre del 2002.\nI Bulls finirono la regular season con il terzo miglior record della Eastern Conference e riuscirono cos\u00ec a qualificarsi per i playoff dopo l'ultima qualificazione del 1998. Sfortunatamente Deng e Curry si infortunarono a fine stagione, ci\u00f2 lasci\u00f2 i Bulls senza una significativa spinta offensiva. Inoltre i Bulls incontrarono al primo turno dei playoff i Washington Wizards, la squadra dove Jordan gioc\u00f2 quando torn\u00f2 dal suo secondo ritiro dal mondo dell'NBA. Tuttavia nonostante l'elettrificante partenza dei Bulls che vinsero le prime due partite, gli infortuni si fecero sentire per Chicago che perse le quattro partite successive e quindi la possibilit\u00e0 di passare il turno. Ben Gordon divent\u00f2 il primo \"rookie\" a vincere il titolo di sesto uomo (titolo che viene dato a un giocatore che pu\u00f2 essere molto influente sull'esito della partita una volta uscito dalla panchina) e il primo giocatore di Chicago a prendere questo premio dal lontano 1996 quando fu Toni Kuko\u010d a vincerlo. A fine stagione, i Bulls rinnovarono il contratto a Tyson Chandler e inoltre misero sotto contratto le ali grandi Darius Songaila e Malik Allen. Tuttavia Eddy Curry, anche lui un free agent, ha dovuto affrontare dei seri problemi di cuore. Dopo il suo rifiuto a sottoporsi al test del DNA, fu ceduto insieme ad Antonio Davis ai New York Knicks in cambio di Mike Sweetney, Tim Thomas, la scelta dei Knicks al draft e altri giocatori che vennero semplicemente scambiati tra le societ\u00e0 per far quadrare il salary-cap. Basti dire che Curry ha continuato a giocare ai Knicks ma senza entusiasmare come fece appena scelto dopo il draft del 2001. I Bulls hanno goduto di un impulso alla fine della stagione 2005-06, vincendo nove delle dieci partite giocate in aprile conquistando cos\u00ec la seconda qualificazione di seguito ai playoff, classificandosi settimi nella Eastern Conference e affrontando i Miami Heat al primo turno.\nLa stagione 2006-07 si \u00e8 rivelata per i Bulls decisiva nella riconferma della loro rinascita. Dopo un inizio non esaltante, infatti, la squadra di Chicago ha portato avanti una serie di vittorie strepitosa, durante il trimestre novembre-dicembre-gennaio, in seguito alla quale la squadra \u00e8 riuscita a portarsi al secondo posto nella Central Division, pur senza mai intaccare lo strapotere dei Detroit Pistons. Uno dei grandi protagonisti di questa fase \u00e8 stato sicuramente il neoacquisto Ben Wallace. La serie positiva ha consentito ai Bulls di ottenere gi\u00e0 a fine marzo l'accesso ai playoff, ai quali sono giunti in 5\u00aa posizione, pur risultando statisticamente la terza squadra della Eastern Conference. Ai playoff l'accoppiamento \u00e8 avvenuto con i Miami Heat, lo stesso dell'anno scorso. I valori in campo per\u00f2 sono cambiati radicalmente, e questo lo hanno confermato le prime quattro partite della serie, vinte tutte dai Bulls, l'ultima delle quali in grande scioltezza, il che ha permesso ai Bulls di eliminare subito, al primo turno, i campioni in carica di Miami. Adesso la squadra si trova ad affrontare i Detroit Pistons, i quali si sono qualificati eliminando egregiamente gli Orlando Magic per 4-0. Le prime tre partite della serie sono state vinte dai Pistons, con gran facilit\u00e0 in particolar modo nei primi due incontri. In molti davano gi\u00e0 per spacciati i Bulls, ma la squadra ha saputo reagire bene, con orgoglio e con onore, centrando due vittorie consecutive. In Gara 6 i Bulls non riescono a tenere testa ai vicecampioni in carica della Eastern Conference e perdono la serie 4-2, uscendo comunque dal torneo a testa alta.\nIl draft svoltosi a giugno 2007 a New York ha visto i Bulls scegliere come primo elemento Joakim Noah, uno dei protagonisti del back to back dei Florida Gators vincitori dei campionati NCAA 2006 e 2007. Insieme a lui sono entrati nel roster di Chicago anche Aaron Gray e JamesOn Curry.\nL'era di Derrick Rose.\nLa stagione 2007/08, non \u00e8 stata fortunata come la precedente per i \"Tori\" di Chicago, i quali non sono riusciti nemmeno a qualificarsi per i playoff, chiudendo al penultimo posto nella Central Division con 33 vittorie e ben 49 sconfitte. In molti, ritengono che il mancato successo sia stato dovuto alla prematura e poco ponderata cessione di Ben Wallace a febbraio 2008.\nTuttavia, proprio grazie alla cattiva stagione, i Bulls possono scegliere con la prima chiamata assoluta al draft. La scelta ricade su Derrick Rose che ha cos\u00ec l'opportunit\u00e0 di giocare per la squadra della sua citt\u00e0 natale.\nLa stagione 2008/09 incomincia decisamente male per la squadra di Chicago, con un parziale 9 sconfitte - 0 vittorie decisamente poco incoraggiante. Tuttavia, la ripresa \u00e8 notevole e la squadra, trascinata dall'ottimo rookie verso la fine del 2008 si porta in decima posizione nella Eastern Conference. Incomincia cos\u00ec un periodo di alti e bassi, vittorie notevoli seguite da sconfitte inspiegabili, contro formazioni decisamente inferiori. Nel bimestre febbraio-marzo i Chicago Bulls realizzano una gran serie di vittorie, che permette loro, inizialmente, di posizionarsi ottavi a Est, e successivamente di superare anche i Detroit Pistons, giungendo cos\u00ec settimi nella Eastern Conference. I Bulls si qualificano cos\u00ec per i playoff, dove incontrano i Boston Celtics, giunti secondi al termine della \"stagione regolare\". La serie termina con un rocambolesco 4 - 3 in favore dei Celtics, e questo determina l'eliminazione dei \"Tori\" di Chicago, che a ogni modo han dato vita a una delle serie pi\u00f9 emozionanti degli ultimi anni, mettendo in serissima difficolt\u00e0 i campioni NBA uscenti.\nLa stagione 2009-2010 vede tornare i Bulls protagonisti di una buona regular season, nonostante l'addio della guardia tiratrice Ben Gordon, soprattutto nella fase iniziale, in cui la squadra di Chicago riesce a posizionarsi e a stazionare tra la quarta e la quinta posizione nella Eastern Conference, e al secondo posto nella propria division. In seguito incomincia un periodo altalenante, seguito poi subito da diverse sconfitte, che vede prima scivolare i Bulls di posizione in posizione, fino a causare la perdita, a febbraio, dell'8\u00ba posto, necessario per accedere ai playoff. Incomincia cos\u00ec un testa-a-testa con i Toronto Raptors, i quali inizialmente reggono bene, ma nelle ultime 10 partite incassano 8 sconfitte, mentre i Bulls ottengono 7 vittorie e 3 sconfitte. Fondamentale risulta essere lo scontro diretto, vinto dai Chicago Bulls che conquistano l'8\u00ba posto a Est, e questo li porta a confrontarsi con i Cleveland Cavaliers di LeBron James. La serie termina 4-1 per la squadra dell'Ohio.\nDurante l'estate del 2010 i Bulls cedono Kirk Hinrich per liberare spazio salariare, con l'intento di acquistare uno dei \"free agent\" pi\u00f9 importanti di quel mercato. Viene acquistato dagli Utah Jazz l'ala grande Carlos Boozer.\nE sono proprio l'innesto di Boozer, nonch\u00e9 il fondamentale apporto di Derrick Rose, vero astro nascente della squadra, a far s\u00ec che i Chicago Bulls possano tornare a svolgere un ruolo di fondamentale importanza nella Eastern Conference. Lo dimostra il fatto che gi\u00e0 a inizio marzo 2011 i Bulls si sono 'laureati' campioni della Central Division, e in data 08/04/2011, battendo per 93-82 i Cleveland Cavaliers, si sono pure aggiudicati il primato nella rispettiva Conference. Molti tifosi dei Bulls ritengono che quest'anno possa essere quello buono per ottenere il settimo titolo NBA; speranze del tutto giustificate e corroborate dal fatto che meglio dei Bulls non ha fatto nessun'altra squadra.\nIn seguito alle vittorie nel 1\u00ba turno per 4-1 su Indiana Pacers (8\u00b0 in regular season) e nel 2\u00ba turno per 4-2 su Atlanta Hawks (che avevano sconfitto Orlando Magic al 1\u00ba turno), i Chicago Bulls riescono ad accedere alle Eastern Conference Finals. Nonostante la partenza brillante allo United Center con il risultato di 103-82 contro Miami Heat, i Bulls vanno sotto 3-1 nella serie. In gara 5 sono scatenati e, anche se la difesa di Miami \u00e8 di ferro, arrivano a tre minuti dalla fine con un vantaggio di +10. Ma gli Heat hanno la meglio grazie alle triple di Wade, James e alcuni errori di Derrick Rose nonostante abbia fatto una prestazione strabiliante. Il sogno dei Bulls si conclude 83-80 perdendo la possibilit\u00e0 di ritornare alle finali. Comunque Derrick Rose diventa il secondo giocatore dei Bulls (dopo Jordan) e il pi\u00f9 giovane di tutta l'NBA a diventare MVP della regular season.\nL'anno seguente, nella stagione 2011-2012, i Bulls si impongono ben presto nelle prime posizioni, fino ad agguantare la vetta verso met\u00e0 campionato a discapito dei Miami Heat di LeBron James (la stagione \u00e8 ridotta a 66 match a causa del lockout). Nonostante i continui infortuni di Derrick Rose, i Bulls ottengono vittorie convincenti, mettendo a tacere gli Spurs a San Antonio e i Miami Heat per ben due volte. Proprio grazie alla vittoria arrivata contro gli Spurs, i Bulls arrivano a fine campionato col miglior record NBA per il secondo anno consecutivo (50 vittorie e 16 sconfitte), al pari degli Spurs, ma con il vantaggio negli scontri diretti. I Bulls, giunti ai playoff, affrontano i Philadelphia 76ers. Nonostante una super-prestazione in Gara 1 di Derrick Rose (23 punti, 9 assist e 9 rimbalzi) con conseguente vittoria, la star di Chicago si infortuna nel minuto finale della partita lasciando i Bulls senza il loro playmaker per il resto della serie. I 76ers a questo punto vincono le 3 partite successive (viziate anche dall'infortunio di Joakim Noah). I Bulls riescono a vincere Gara 5 in casa, riaccendendo le speranze sul 3-2, ma in Gara 6 i Sixers hanno la meglio di un punto e spediscono a casa definitivamente i \"Tori\" per l'ennesima volta nella postseason.\nIn vista della stagione 2012-2013 i Bulls attuano uno smembramento della panchina cedendo tutte le riserve con l'eccezione di Taj Gibson: Marco Belinelli sostituisce Kyle Korver, partito agli Atlanta Hawks, il veterano Nazr Mohammed prende il posto di Omer Asik e a causa del lungo infortunio di Rose e della dipartita di C.J. Watson, vengono ingaggiati l'ex Kirk Hinrich e Nate Robinson; inoltre viene scelto al draft Marquis Teague dall'universit\u00e0 di Kentucky.\nLa stagione procede incolore per i Bulls, che perdono partite molto facili sulla carta ma si prendono molte soddisfazioni, specialmente nell'interrompere la storica serie di 27 vittorie consecutive dei Miami Heat.\nI Bulls, privi di Rose per l'intera stagione, trovano in Nate Robinson un trascinatore non da poco, e terminano le ottantadue partite al quinto posto.\nNel primo turno dei playoff, i Bulls incontrano quindi i Nets (che nel frattempo hanno fatto di Brooklyn la nuova e vincente dimora). Passerano il turno con la serie che terminer\u00e0 solamente a Gara 7 e affronteranno gli Heat in semifinale di Conference. Nonostante le eroiche prestazioni di tutto la rosa, ridotta in alcune partite a soli 8 giocatori, e conquistando anche la sorprendente vittoria all'American Airlines Arena in gara 1 per 93-86, i Bulls crolleranno inevitabilmente e dopo deludenti prestazioni casalinghe (in gara 4 segneranno solo 65 punti, di cui 9 nel 3\u00b0 quarto) verranno eliminati dalla squadra di LeBron James con un severo 4-1, con cui salutano i playoff a testa alta.\nDurante la stagione 2013/2014, i Bulls fanno a meno dei due trascinatori della passata stagione, Marco Belinelli (approdato agli Spurs) e Nate Robinson (che veste la casacca dei Denver Nuggets). DJ Augustin firma un contratto per i tori della Windy City ed entra subito bene nella rotazione di Tom Thibodeau, mentre Jimmy Butler, gi\u00e0 presente in squadra dal 2011, viene promosso guardia titolare. Dopo un inizio un po' sottotono e l'ulteriore infortunio di Derrick Rose, i Bulls conquistano parecchie vittorie e concludono con poco pi\u00f9 del 50% dei risultati positivi la stagione regolare, al quarto posto.\nAi playoff incontrano i Washington Wizards di John Wall e Bradley Beal. Dopo una partenza pessima (2-0 subito in casa), i Bulls vincono Gara 3. Nene si fa sospendere e i Bulls, in vista di questa assenza, possono sfruttare la situazione a proprio vantaggio in Gara 4. Tuttavia i Wizards domineranno quella partita e anche la successiva a Chicago, eliminando la squadra di Joakim Noah, nominato \"Difensore dell'Anno\".\nLa stagione 2014-15 si rivela ancora positiva per i Bulls, autori di 50 vittorie in regular season a fronte di 32 sconfitte, grazie al nuovo acquisto Pau Gasol e a un ottimo Jimmy Butler (entrambi nominati All Star), i quali conducono la squadra al terzo posto nella Eastern Conference, nonostante la momentanea assenza di Rose a causa di infortuni. Quest'ultimo torner\u00e0 in tempo per i playoff, aiutando Chicago a sconfiggere i Milwaukee Bucks al primo turno per 4-2; nel turno successivo i Bulls incontrano i Cleveland Cavaliers di LeBron James e Kyrie Irving, appena arrivati da un netto 4-0 contro i Boston Celtics; la squadra di Chicago si porta subito sull'1-0 ma in gara 2 i Cavaliers pareggiano la serie, cos\u00ec nella partita successiva allo United Center i Bulls strappano un'altra vittoria grazie a un tiro da tre di Derrick Rose sulla sirena. I Cavaliers vinceranno le successive tre partite, grazie alle prestazioni di James, eliminando cos\u00ec la squadra di Chicago.\nIn estate l'allenatore Tom Thibodeau viene rimpiazzato da Fred Hoiberg.\nLa stagione 2015-16 parte bene, grazie all'apporto di Jimmy Butler autore di una performance di 40 punti in soli due quarti (record di franchigia) e alla presenza di Gasol sotto canestro, che permettono di mantenere i Bulls al quarto posto a est a met\u00e0 stagione, nonostante le assenze di Rose e Noah, costretti a diversi stop a causa di vari infortuni. Successivamente anche Butler \u00e8 colpito da un problema alla gamba, che lo obbliga a saltare l'All Star Game, cos\u00ec i Bulls scendono al nono posto a est, non sufficiente per raggiungere i playoff; Rose e Butler ritorneranno nel finale di stagione, ma non riusciranno a riportare i Bulls in zona playoff, per la prima volta dopo otto anni.\n2016-2017: dopo Derrick Rose.\nIl 22 giugno 2016, Derrick Rose e Justin Holiday, insieme a una scelta del secondo round del draft 2017, sono stati scambiati con il centro dei New York Knicks, Robin Lopez, e le guardie Jerian Grant e Jos\u00e9 Calder\u00f3n, successivamente scambiati con i Los Angeles Lakers. Il 7 luglio, i Bulls hanno annunciato la firma del sostituto di Rose, la guardia Rajon Rondo. Il 15 luglio, i Bulls mettono sotto contratto il nativo di Chicago, Dwyane Wade. Il 17 ottobre 2016, i Bulls hanno acquisito il debuttante dell'anno 2014, Michael Carter-Williams in cambio di Tony Snell. Il 23 febbraio 2017, Taj Gibson e Doug McDermott, insieme a una scelta del secondo round del draft 2018, sono stati scambiati per la guardia Cameron Payne in arrivo dai Thunder di Oklahoma City, la guardia tiratrice Anthony Morrow e il centro Joffrey Lauvergne. \nI Bulls hanno conquistato l'ottavo posto nei playoff 2017 dopo aver vinto sette delle loro ultime dieci partite e terminato la stagione con un record di 41\u201341. Nel primo turno la squadra raggiunge un vantaggio iniziale di 2-0 contro i Boston Celtics, ma i Boston vinceranno le successive quattro partite e alla fine Chicago perder\u00e0 la serie.\n2017-presente: ricostruzione.\nIl 22 giugno 2017, Jimmy Butler, \u00e8 stato scambiato con i Minnesota Timberwolves con Zach LaVine, Kris Dunn e la prima scelta dei Minnesota del 2017, che i Bulls hanno usato per selezionare Lauri Markkanen. Inoltre, il 27 giugno, i Bulls non hanno fatto un'offerta valida a Michael Carter-Williams, permettendogli di entrare in free agency senza restrizioni. Il 30 giugno Rajon Rondo e Isaiah Canaan sono stati esclusi dalla squadra. Il 10 luglio 2017, Justin Holiday \u00e8 tornato ai Bulls firmando un contratto di 2 anni da $9 milioni. Il 24 settembre 2017, secondo quanto riferito, Dwyane Wade e i Bulls hanno concordato una buonauscita per il periodo rimanente del suo contratto. Adrian Wojnarowski ha riferito che Wade ha restituito $8 milioni del suo contratto da $23,2 milioni come parte dell'accordo.\nIl 17 ottobre 2017, scoppia una rissa in allenamento tra Bobby Portis e Nikola Miroti\u0107, che ha subito una commozione cerebrale e la rottura di due ossa della faccia. Portis \u00e8 stato sospeso per otto partite per il suo ruolo nell'alterco e Miroti\u0107 ha perso 23 partite. Il 1\u00ba febbraio 2018, i Bulls hanno scambiato Miroti\u0107 e una scelta del draft per il secondo turno con i Pellicans di New Orleans in cambio di una scelta al draft al primo turno e \u00d6mer A\u015f\u0131k, Tony Allen e Jameer Nelson. I Bulls termineranno la stagione con un record di 27\u201355.\nIl 21 giugno 2018, i Bulls hanno scelto Wendell Carter con la settima scelta e con la ventiduesima grazie allo scambio con i New Orleans Pelicans hanno scelto Chandler Hutchison. L'8 luglio, i Bulls pareggiano un'offerta che Zach LaVine ha ricevuto dai Sacramento Kings per un contratto quadriennale da $78 milioni. Il 14 luglio, il team ha firmato un contratto biennale da 40$ milioni con Jabari Parker dopo che il direttore generale dei Milwaukee Bucks Jon Horst ha rimosso i limiti sulle offerte e rendendolo un free agent. Parte dell'accordo di Parker ha dato ai Bulls un'opzione di squadra per il secondo anno. Il 3 dicembre, i Bulls hanno licenziato l'allenatore Hoiberg dopo che la squadra ha iniziato la stagione 2018-19 con un record di 5-19 e ha promosso il suo assistente Jim Boylen come allenatore. Il 3 gennaio 2019, i Bulls hanno scambiato Justin Holiday con i Memphis Grizzlies in cambio di MarShon Brooks, Wayne Selden Jr. e le scelte del secondo turno del 2019 e 2020. MarShon Brooks e Cameron Payne sono stati successivamente esclusi. Il 6 febbraio, il team ha scambiato Bobby Portis, Jabari Parker e una scelta al draft nel secondo turno del 2023 in favore dei Washington Wizards in cambio di Otto Porter. Dopo una stagione piena di infortuni, cambio di allenatore e scambi, i Bulls hanno chiuso con un record di 22\u201360 mancando i playoff per il secondo anno consecutivo.\nIl 20 giugno 2019, Bulls hanno selezionato Coby White con la settima scelta assoluta e Daniel Gafford con la trentottesima scelta al secondo turno. Durante l'offseason la squadra ha firmato con il veterano Tomas Satoransky e Thaddeus Young.\nIl 22 settembre 2020, i Bulls hanno assunto Billy Donovan come capo allenatore in precedenza agli Oklahoma City Thunder. Nella stagione 2019-20, caratterizzata da un lungo periodo di stop come conseguenza della Pandemia di COVID-19 del 2020 negli Stati Uniti d'America i Bulls chiudono con un record di 22 vittorie e 43 sconfitte chiudendo la stagione all'11\u00ba posto della Eastern Conference. Nella stagione 2020-21 chiudono all'11\u00ba posto totalizzando 31 vittorie e 41 sconfitte, mancando i playoff per il quarto anno consecutivo.\nGiocatori.\nMembri della Basketball Hall of Fame.\nNote:\nAllenatori.\n\"Note: Statistiche aggiornate a fine stagione 2017-2018.\"\nPremi e riconoscimenti individuali.\nNBA Most Valuable Player Award\nNBA Defensive Player of the Year Award\nNBA Most Improved Player Award\nNBA Rookie of the Year Award\nNBA Sixth Man of the Year Award\nBill Russell NBA Finals Most Valuable Player Award\nNBA All-Star Game Most Valuable Player Award\nNBA Sportsmanship Award\nNBA Coach of the Year Award\nNBA Executive of the Year Award\nAll-NBA First Team\nAll-NBA Second Team\nAll-NBA Third Team\nNBA All-Defensive First Team\nNBA All-Defensive Second Team\nNBA Rookie First Team\nNBA Rookie Second Team\nNBA Slam Dunk Contest\nNBA Three-point Shootout\nNBA Skills Challenge\nLeader di franchigia.\nMaiuscolo: giocatore ancora attivo ai Bulls.\n\"Corsivo\": giocatore ancora attivo, non con i Bulls.\nPunti segnati (regular season) aggiornato a fine stagione \nAltre statistiche (regular season) aggiornate a fine stagione "}
{"id": "44567", "revid": "775372", "url": "https://it.wikipedia.org/wiki?curid=44567", "title": "Malawi", "text": "Il Malawi \u00e8 uno Stato dell'Africa orientale; confina a sud e ad est con il Mozambico, a nord con la Tanzania e ad ovest con lo Zambia. Privo di sbocchi sul mare, \u00e8 bagnato dal lago Malawi (detto anche Niassa), che \u00e8 il terzo lago pi\u00f9 grande dell'Africa e copre circa un quinto della superficie del Paese. Ha una popolazione di 11.906.855 abitanti. La capitale \u00e8 Lilongwe. Circa tre quarti della popolazione vive con meno di 1,25 dollari statunitensi al giorno.\nL'origine del nome \"Malawi\" (che \u00e8 il nome attribuito originariamente al lago, in lingua bantu) non \u00e8 certa. Si suppone che derivi dal nome di una trib\u00f9 del sud del Paese o che si riferisca allo scintillio del sole che sorge sul lago (rappresentato sulla bandiera nazionale). Il vecchio nome, sempre legato alla toponomastica del lago, \u00e8 Niassaland.\nStoria.\nNel Malawi sono stati ritrovati resti di ominidi e manufatti di pietra che risalgono a oltre un milione di anni fa. Le zone circostanti il lago furono abitate da popolazioni preistoriche a partire da un periodo collocabile fra i 50.000 e i 60.000 anni fa. Dai ritrovamenti di ossa, databili circa all'anno 8000 a.C., si pu\u00f2 dedurre che le caratteristiche fisiche delle popolazioni locali fossero simili a quelle delle etnie che abitano oggi il Corno d'Africa. \nIntorno al 1480 si form\u00f2 nell'area del basso lago e del fiume Shire la confederazione dei Maravi (dal cui nome si ritiene provenga quello dell'attuale Stato). Il sovrano aveva il titolo di \"calonga\". Tale confederazione raggiunse una notevole importanza ed estensione durante il XVIII secolo.\nNel secolo successivo, invece i maravi furono vittime di incursioni di altri popoli, particolarmente waYao, che catturavano schiavi per rivenderli ai mercanti swahili di Kilwa Kisiwani e Zanzibar. Gli stessi mercanti swahili stabilirono un centro commerciale per la tratta degli schiavi a Nkhotakota\nSebbene i portoghesi siano certamente giunti in questa zona gi\u00e0 nel XVI secolo, la scoperta europea del lago Malawi e delle zone circostanti \u00e8 attribuita ufficialmente a David Livingstone, che risal\u00ec il fiume Shire fino al lago nel 1859. In seguito, la chiesa presbiteriana scozzese stabil\u00ec nella zona alcune missioni, tra l'altro allo scopo di contrastare la tratta degli schiavi diretti al Golfo Persico (questo commercio continu\u00f2 tuttavia fino al XIX secolo). Nel 1878, un gruppo di commercianti, soprattutto provenienti da Glasgow, fondarono la African Lakes Corporation (\"Compagnia dei Laghi Africani\"), che riforniva i missionari. Altri europei raggiunsero la zona per commerciare, cacciare e coltivare.\nNel 1883 un console del governo britannico fu accreditato presso i \"Re e capi dell'Africa Centrale\".\nNel 1891 i britannici istituirono il Protettorato britannico dell'Africa centrale e, nel 1907, il protettorato di Nyasaland (\"Nyasa\" \u00e8 la parola Yao per \"lago\" e uno dei nomi con cui venne battezzato il lago Malawi, che ancora oggi viene chiamato anche \"Nyasa\" o \"Niassa\"). Gli inglesi mantennero il controllo della regione per tutta la prima met\u00e0 del XX secolo opponendosi ai numerosi tentativi dei locali di ottenere l'indipendenza. In questo periodo, si form\u00f2 una \"\u00e9lite\" africana di persone che avevano studiato in scuole europee e statunitensi; dalle prime associazioni nacque, nel 1944, il Nyasaland African Congress (NAC).\nNel 1953, il Nyassaland divenne parte della Federazione di Rhodesia e Nyassaland, insieme alla Rhodesia Settentrionale e Meridionale. Questo mutamento politico non fece che acuire le spinte indipendentiste del paese. Nel 1958 il dottor Hastings Kamuzu Banda (che aveva conseguito la laurea in medicina negli Stati Uniti al Meharry Medical College di Nashville, Tennessee, nel 1937 e aveva poi praticato medicina nel Regno Unito e nel Ghana) torn\u00f2 nel Malawi e divenne leader del NAC, trasformato poi in Malawi Congress Party (MCP). Nel 1959, Banda fu recluso nella prigione di Gwelo a causa della sua attivit\u00e0 politica; rilasciato nel 1960, partecip\u00f2 alla conferenza costituzionale a Londra.\nIl 15 aprile 1961, l'MCP riport\u00f2 una vittoria schiacciante alle elezioni per il consiglio legislativo, acquisendo anche il controllo (non ufficiale) del consiglio esecutivo e governando di fatto il Nyasaland per un anno. Nel 1962, il governo britannico acconsent\u00ec a concedere l'autogoverno al Nyasaland.\nBanda divenne primo ministro il 1\u00ba febbraio 1963, sebbene gli inglesi controllassero ancora il sistema finanziario, la sicurezza e il sistema giuridico del paese. La nuova costituzione del maggio 1963 sanc\u00ec la completa indipendenza del paese. La Federazione di Rhodesia e Nyasaland fu sciolta il 31 dicembre 1963, e il 6 luglio dell'anno successivo il Malawi divenne membro indipendente del Commonwealth. Due anni dopo, il Malawi adott\u00f2 una nuova costituzione e divenne uno Stato a partito unico, con Banda come primo presidente.\nNel 1970, Banda fu dichiarato presidente a vita del MCP, e nel 1971 presidente a vita del Malawi. L'ala paramilitare dell'MCP (i \"giovani pionieri\"), contribu\u00ec a tenere il paese in uno Stato di regime autoritario fino al 1990. Le pressioni da parte delle chiese del Malawi e della comunit\u00e0 internazionale portarono a un referendum con cui, il 14 giugno 1993, gli abitanti del Malawi votarono a favore di un regime democratico multipartitico. Le prime elezioni libere si tennero il 17 maggio del 1994 e portarono alla vittoria dello United Democratic Front (UDF) di Bakili Muluzi, coalizzato con la Alliance for Democracy (AFORD). Muluzi fu eletto presidente. La coalizione si sciolse nel 1996, ma Muluzi e diversi dei suoi rimasero al governo. Muluzi (che nel 1995 fu insignito di una laurea honoris causa dalla Lincoln University del Missouri) scrisse una nuova costituzione cancellando i privilegi residui dell'MCP.\nLe seconde elezioni democratiche si tennero il 15 giugno 1999, e portarono alla rielezione di Muluzi, contro una nuova coalizione costituita da MCP e AFORD.\nNelle elezioni del maggio 2004, il candidato alla presidenza dell'UDF, Bingu wa Mutharika, sconfisse il candidato dell'MCP. Nonostante non avesse conquistato la maggioranza dei seggi in Parlamento, l'UDF form\u00f2 un \"governo di unit\u00e0 nazionale\". Nel 2005, Bingu wa Mutharika lasci\u00f2 l'UDF, ufficialmente a causa di una significativa differenza di vedute, soprattutto rispetto alla campagna anti-corruzione iniziata dal Presidente.\nGeografia.\nMorfologia.\nIl Malawi si trova in Africa sudorientale. La Grande Rift Valley attraversa il paese da nord a sud. In questa depressione si trova il lago Malawi, il terzo lago pi\u00f9 grande dell'Africa, che copre circa il 20% del territorio del paese. Dall'estremit\u00e0 meridionale del lago nasce il fiume Shire, che confluisce nello Zambesi 400 chilometri pi\u00f9 a sud, nel Mozambico. A est e a ovest della Rift Valley, il territorio \u00e8 caratterizzato da vasti altopiani, a un'altezza compresa fra 900 e 1200 metri sul livello del mare. A nord, le Nyika Uplands raggiungono la quota di 2600 metri; a sud del lago, le Shire Highlands partono da 600 fino a 1600 metri e si congiungono ai monti Zomba e Mulanje, rispettivamente di 2130 e 3048 metri d'altezza. All'estremo sud, la pianura \u00e8 ad appena 60-90 metri sul livello del mare.\nClima.\nIl clima del Malawi \u00e8 sostanzialmente subtropicale. La stagione delle piogge va da novembre ad aprile. Da maggio a ottobre le precipitazioni sono molto rare. Da ottobre a maggio il clima \u00e8 caldo e umido lungo la costa del lago, nella valle dello Shire e nella zona di Lilongwe; l'umidit\u00e0 nel resto del paese \u00e8 inferiore. Da giugno ad agosto, il clima nella zona del lago e il sud \u00e8 caldo ma gradevole; nel resto del paese, la notte la temperatura pu\u00f2 diventare piuttosto rigida, con temperature comprese fra i 5\u00b0-14\u00a0\u00b0C (41\u00b0-57\u00a0\u00b0F).\nSociet\u00e0.\nDemografia.\nIl Malawi conta circa 13 milioni di abitanti, con il 90% della popolazione che vive nelle zone rurali. L'aspettativa di vita media alla nascita \u00e8 di circa 49 anni per i maschi e 51 anni per le femmine; attualmente la principale causa di morte \u00e8 rappresentata dall'infezione da HIV e dalle sue complicanze, che colpiscono la maggioranza della popolazione giovane-adulta. \nNel 2005, circa il 14.1 percento della popolazione adulta con et\u00e0 compresa tra 15 e 50 anni \u00e8 sieropositiva o ha l'AIDS. Le donne sono le pi\u00f9 colpite dalla malattia, sempre nel 2005 circa 500.000 donne dai 15 anni in su convivono con l'HIV/AIDS. Il modo pi\u00f9 comune di trasmissione della malattia \u00e8 tramite rapporto eterosessuale non protetto, seguito dalla trasmissione durante la gravidanza, si contano infatti circa 83.000 infezioni pediatriche nel 2005.\nIl Malawi \u00e8 una delle nazioni pi\u00f9 densamente popolate dell'Africa subsahariana. Lilongwe (capitale dal 1974) conta oltre 900.000 abitanti. Blantyre, il maggior centro commerciale e la pi\u00f9 grande citt\u00e0 del paese (sede della Corte Suprema del Malawi), \u00e8 cresciuta da circa 109.000 abitanti (nel 1966) a oltre 800.000 nel 2018.\nEtnie.\nLa maggioranza della popolazione \u00e8 costituita da neri africani (95%), divisi in diverse etnie (Chewa, Nyanja, Yao, Tumbuka, Lomwe, Sena, Tonga, Ngoni, Nyakyusa), mentre una minoranza comprende gruppi etnici bianchi, massimamente anglosassoni, e asiatici, di etnia indiana. I Chewa rappresentano il gruppo etnico dominante.\nLingue.\nLa lingua dei Chewa, il chiche\u0175a o chewa, \u00e8 la lingua nazionale diffusa in tutto il Paese. L'inglese \u00e8 la lingua ufficiale, usata soprattutto nei centri urbani, ma ancora sconosciuta nelle zone rurali ad una distanza di circa 20\u00a0km dalla capitale o dalle altre citt\u00e0.\nReligione.\nSebbene molti pratichino tuttora culti tradizionali, la maggior parte della popolazione si dichiara cristiana (75%) con una maggioranza di protestanti (55%) e una minoranza di cattolici (20%), mentre il 15% \u00e8 musulmana, quest'ultima localizzata soprattutto al nord del Paese e sulle sponde del lago Malawi. Una piccola minoranza pratica anche il rastafarianesimo.\nCultura.\nArte.\nNel parco nazionale del Chongoni sono presenti vari esempi di arte rupestre.\nCucina.\nMolti dei piatti tradizionali del Malawi sono a base di pesce, spesso pescato nel lago Malawi: \u00e8 comune il consumo di pesci del genere \"Oreochromis\" (chiamato \"chambo\" in lingua locale); popolare nel Paese \u00e8 anche il kachumbari, un'insalata a base di cipolle e pomodori. Una delle bevande malawiane tradizionali \u00e8 il t\u00e8.\nOrdinamento dello Stato.\nSuddivisioni amministrative.\nIl Malawi \u00e8 diviso in 3 regioni (Nord, Centro e Sud) e 28 distretti a loro volta divisi in 137 Autorit\u00e0 tradizionali e 68 sottodivisioni.\nPolitica.\nIl Malawi \u00e8 una democrazia multipartitica dal 1994. Secondo la costituzione del 1995, il presidente, che \u00e8 sia capo dello Stato che capo del governo, viene nominato per elezione diretta a suffragio universale ogni 5 anni. Il presidente pu\u00f2 nominare un vicepresidente, che deve appartenere a un diverso partito politico. I membri del gabinetto presidenziale possono essere scelti liberamente dal presidente. L'Assemblea Nazionale ha 193 posti, tutti eletti direttamente con carica quinquennale. La costituzione prevede anche un Senato di 80 posti, che dovrebbe rappresentare i diversi distretti geografici e i gruppi con interessi speciali (per esempio donne, giovani e disabili) ma al momento questa istituzione non \u00e8 stata ancora creata.\nLa costituzione prevede un sistema giuridico indipendente, basato sul modello inglese, con corti di primo livello, una \"alta corte\", e una \"corte suprema d'appello\". L'amministrazione locale conta 28 distretti, con governatori nominati dal governo centrale. Nelle prime elezioni locali (tenute nel 2000), l'UDF ha vinto nel 70% dei seggi.\nLe terze elezioni presidenziali e parlamentari, pianificate per il 2004, furono posposte di due giorni a seguito di un appello all'Alta Corte da parte dell'opposizione, che denunci\u00f2 irregolarit\u00e0 nelle procedure di voto. Ciononostante, le elezioni si svolsero in modo pacifico.\nEconomia.\nIl Malawi non ha sbocchi sul mare ed \u00e8 densamente popolato. La ricchezza \u00e8 piuttosto concentrata nelle mani di una ristretta \u00e9lite.\nL'economia del Malawi \u00e8 basata sull'agricoltura, che rappresenta il 38,6% del PIL del paese e fornisce oltre l'80% dell'occupazione e l'80% delle esportazioni. I tre prodotti pi\u00f9 esportati sono (nell'ordine) tabacco, t\u00e8 e zucchero. Il presidente del Malawi ha recentemente esortato la popolazione a iniziare altri tipi di coltivazioni, per esempio cotone, anche a causa della diminuzione del consumo di sigarette in occidente. Il Malawi vanta anche una notevole produzione di mais, tradizionalmente utilizzato per il sostentamento della popolazione locale, ma che viene anche in parte esportato verso le nazioni confinanti. Altre coltivazioni includono fagioli, riso, cassava e arachidi.\nOltre che come generi alimentari, i prodotti dell'agricoltura sono anche impiegati come materia prima per l'industria manifatturiera. La maggior parte degli stabilimenti si trova presso l'importante centro commerciale di Blantyre.\nIl fatto che l'economia del Malawi sia principalmente legata all'esportazione di prodotti agricoli, o loro derivati, rende il paese piuttosto vulnerabile rispetto alle fluttuazioni di questi mercati. Il trasporto delle merci \u00e8 piuttosto costoso a causa della mancanza di infrastrutture adeguate, e questo costituisce un notevole impedimento allo sviluppo del paese. L'assenza di risorse minerarie o di combustibile, il basso livello di istruzione, la difficolt\u00e0 dell'espatrio per motivi di studio o di lavoro, la burocrazia opprimente, la corruzione della classe politica, la dipendenza estera della sanit\u00e0 e le infrastrutture inadeguate (strade, elettricit\u00e0, acqua, ecc.) sono tutti fattori che giocano a sfavore di una reale evoluzione della situazione economica del Malawi. Recentemente, tuttavia, su alcuni di questi settori si \u00e8 iniziato a osservare un certo impegno da parte del governo.\nA partire dal 1981, il Malawi ha intrapreso programmi di riforma strutturale del sistema economico utilizzando fondi della World Bank, dell'International Monetary Fund (IMF) e di altri donatori. Fra gli obiettivi generali ci sono lo sviluppo dell'impresa privata attraverso sistemi di controllo dei prezzi, liberalizzazione del commercio e dello scambio con l'estero, razionalizzazione del fisco, privatizzazione di aziende governative, e la riforma del servizio civile. Il Malawi si \u00e8 qualificato come Heavily Indebted Poor Country (\"nazione povera pesantemente indebitata\", HIPC) nei programmi di cancellazione del debito pubblico.\nIl Malawi ha accordi commerciali bilaterali con il Sudafrica e lo Zimbabwe; lo scambio di merci con questi paesi non \u00e8 soggetto a dazi doganali (viene cio\u00e8 applicato un regime \"duty-free\"), ai confini ci sono tangenti da erogare.\nAmbiente.\nIl Malawi \u00e8 popolato da diverse specie animali, la maggior parte delle quali si possono osservare nei parchi nazionali. Il Liwonde National Park, il pi\u00f9 grande parco del paese, \u00e8 conosciuto per la sua riserva di elefanti, antilopi e ippopotami che popolano il fiume Shire."}
{"id": "44571", "revid": "110157", "url": "https://it.wikipedia.org/wiki?curid=44571", "title": "C\u00e1ceres (Brasile)", "text": "C\u00e1ceres \u00e8 un comune del Brasile nello Stato del Mato Grosso, parte della mesoregione del Centro-Sul Mato-Grossense e della microregione dell'Alto Pantanal."}
{"id": "44573", "revid": "458786", "url": "https://it.wikipedia.org/wiki?curid=44573", "title": "C\u00e1ceres", "text": ""}
{"id": "44575", "revid": "125626979", "url": "https://it.wikipedia.org/wiki?curid=44575", "title": "Boston Celtics", "text": "I Boston Celtics sono una delle 30 franchigie della NBA (National Basketball Association), il campionato professionistico di pallacanestro degli Stati Uniti d'America. La loro sede \u00e8 a Boston, e militano quindi nell'Atlantic Division dell'Eastern Conference. Erano fino alla stagione 2019/20 la squadra pi\u00f9 titolata nella storia della NBA superati dai Los Angeles Lakers, nel computo dei titoli totali, in quanto venivano eguagliati come titoli NBA avendo meno titoli di conference rispetto alla franchigia di Los Angeles. Risultato dovuto in parte alla maggiore competitivit\u00e0 delle storiche formazioni dell'est. \nI Boston Celtics hanno vinto 17 volte il titolo NBA (record a pari merito con i Los Angeles Lakers), di cui otto consecutive (dal 1959 al 1966).\nLa franchigia \u00e8 di propriet\u00e0 della Boston Basketball Partners L.L.C., consorzio di investitori guidato dal magnate della finanza Wycliffe Grousbeck, che ha rilevato la societ\u00e0 nel 2002 da Paul Gaston.\nBrad Stevens \u00e8 il general manager.\nFondata nel 1946, la franchigia \u00e8 una delle tre (insieme a New York Knicks e Golden State Warriors) che hanno partecipato a qualsiasi edizione della NBA.\nLa squadra gioca gli incontri interni al TD Garden di Boston.\nI loro colori sociali sono il bianco e il verde, mentre il simbolo \u00e8 un leprecauno.\nStoria.\nOrigini.\nAll'origine del basket professionistico statunitense, con la fondazione nel 1925 della American Basketball League, Boston era rappresentata da due squadre: i Boston Whirlwinds (unica stagione 1925/26) e i Boston Trojans (dal 1934).\nIl 6 giugno del 1946, undici proprietari delle pi\u00f9 grandi arene sportive degli Stati Uniti e di squadre di hockey fondarono il primo nucleo della NBA chiamato inizialmente Basketball Association of America. Tra i fondatori della nuova lega era presente Walter Brown in qualit\u00e0 di proprietario del Boston Garden.\nLa leggenda vuole che il nome della franchigia scaturisse da una conversazione tra Walter Brown e il suo collaboratore Howie McHugh, quest'ultimo propose nomi come Whirlwinds, Unicorns o Olympics. Brown invece impose il nome Celtics collegandolo alla folta presenza di immigrati irlandesi che vivevano a Boston e nel ricordo di una squadra newyorkese che possedeva lo stesso nome (l'odierna franchigia, comunque, non ha alcuna relazione diretta con i \"New York Celtics/Brooklyn Celtics\" attiva nella ABL degli anni venti/trenta).\nLa scelta del nome fu comunque legata anche a strategie di marketing: il fine ultimo era di accattivarsi subito le simpatie della cittadinanza e del pubblico bostoniano.\nI Boston Celtics (insieme ai New York Knicks) sono l'unica squadra a far parte della NBA sin dalla sua fondazione e a non avere mai lasciato la citt\u00e0 di origine.\n1946-1956: la costruzione della \"Dinastia\".\nQuando la NBA (che inizialmente si chiamava Basketball Association of America) gioc\u00f2 il suo primo campionato, nella stagione 1946-1947, i Celtics si presentarono al debutto con una squadra non molto competitiva. Il presidente Walter Brown, fondatore della franchigia, aveva messo insieme un gruppo di giocatori dal talento non eccelso, allenati da John \"Honey\" Russell, non portarono grandi risultati nei primi anni di appartenenza alla lega. Il debutto avvenne il 5 novembre al Boston Garden davanti a 4329 tifosi. I Celtics perdono la loro prima partita con i Chicago Stags per 57-55. Quella prima stagione si chiuse con un bilancio di 22 vittorie e 38 sconfitte e l'eliminazione ai playoff per 2-1 da parte dei Chicago Stags. Tra i pochi giocatori a mettersi in luce nel corso della stagione vi fu Connie Simmons.\nNelle successive tre stagioni la squadra non raggiunse risultati di alto livello, con una sola apparizione ai playoff (eliminazione al primo turno) e record (rapporto vittorie sconfitte) che non consentirono di competere con le franchige pi\u00f9 forti.\nLa squadra del Massachusetts non era ancora riuscita a fare il definitivo salto di qualit\u00e0 in modo da lottare con le migliori squadre per la conquista del titolo, perci\u00f2 il proprietario Walter Brown decise di puntare, a partire dalla stagione 1950, su un nuovo allenatore, Arnold \"Red\" Auerbach, che aveva fino a quel giorno guidato con alterne vicende i Washington Capitols e i Tri-Cities Blackhawks. Figlio di un ebreo russo scappato negli Stati Uniti lasciando la sua lavanderia di Minsk, Auerbach fu soprannominato \"Red\" (il Rosso) sia per il colore dei capelli che per il temperamento caratteriale abbastanza focoso.\nA partire dalla stagione 1950-1951, con l'arrivo di Ed Macauley (dai St Louis Bombers) e di Bob Cousy (proveniente dal fallimento dei Chicago Stags), i Celtics riuscirono per la prima volta a chiudere il campionato con un record vincente (39-30), venendo per\u00f2 eliminati al primo turno dei playoff dai New York Knicks.\nL'abilit\u00e0 manageriale di Red Auerbach permise a Boston di ingaggiare per la stagione 1951-52 Bill Sharman (acquistato dai Washington Capitols), di accrescere il potenziale di Bob Cousy, di raggiungere i primi posti nella Eastern Division e di conseguire discreti risultati nei playoff, con 5 partecipazioni consecutive e 3 finali di Division (tutte perse).\n1956-1969: la \"Dinastia\".\nL'inizio della stagione 1956-1957 \u00e8 contraddistinta da un importante scambio tra i Celtics e i St. Louis Hawks: Bill Russell, prima scelta nel draft di quell'anno, venne ceduto dagli Hawks ai Celtics in cambio di Ed Macauley e Cliff Hagan. A questo arrivo s'affianca quello di Tom Heinsohn che risulter\u00e0 matricola dell'anno. La stagione si concluse con la conquista del primo titolo NBA nella storia della franchigia, sconfiggendo in finale gli St. Louis Hawks di Bob Pettit dopo due tempi supplementari nella decisiva settima gara. Fu l'inizio del periodo noto come \"La Dinastia\", dove i Celtics vinsero undici titoli in 13 anni.\nNella stagione seguente, la finale vide ancora contrapposti i Celtics contro gli Hawks, ma furono questi ultimi ad avere la meglio, sconfiggendo la squadra del Massachusetts in sei gare molto combattute, contraddistinte dall'infortunio del centro Bill Russell.\nNelle successive otto stagioni, i Celtics segnarono il record, ancora imbattuto negli sport professionistici nord-americani, di otto titoli consecutivi. In questa striscia vincente, la franchigia incontr\u00f2 per cinque volte in finale i Lakers, iniziando una delle rivalit\u00e0 pi\u00f9 importanti nella storia della NBA. Nel 1964 Red Auerbach fece dei Celtics il primo team ad avere cinque afroamericani nel quintetto iniziale.\nAlla fine della stagione 1965-1966 lo storico coach si ritir\u00f2, preferendo diventare general manager della squadra, e il suo posto venne preso da Bill Russell, primo allenatore afroamericano della NBA, con il ruolo di giocatore-allenatore. Questa lunga striscia vincente venne interrotta nella stagione 1966-1967, con la sconfitta nella finale di Eastern Division da parte dei Philadelphia 76ers di Wilt Chamberlain.\nNelle due stagioni seguenti (1967-68 e 1968-69) i Celtics tornarono a trionfare e a conquistare il titolo NBA, in entrambe le occasioni contro i Los Angeles Lakers: nella prima occasione la disputa si concluse in sei gare, mentre nella seconda si assistette a una delle finali pi\u00f9 equilibrate nella storia della lega, conclusasi in sette gare e decisa negli ultimi secondi dell'ultima partita. A conferma di questo equilibrio il premio come miglior giocatore delle finali and\u00f2 a Jerry West, dei Lakers (nessun altro giocatore della squadra che ha perso le finali ha ricevuto il premio). Alla fine di questa stagione Russell si ritir\u00f2, ponendo fine a quella che \u00e8 stata la prima \"Dinastia\" della storia NBA.\n1969-1979: la ricostruzione di una dinastia.\nNell'annata 1969-70, col ritiro dall'attivit\u00e0 sportiva di Bill Russell, Tom Heinsohn divenne il capo-allenatore e la squadra attravers\u00f2 una inevitabile crisi, dazio da pagare nell'attesa di un ricambio generazionale che ormai sembrava inevitabile. La stagione termin\u00f2 con un record negativo di 34 vittorie e 48 sconfitte non permettendo ai Celtics di approdare ai play-off, prima volta in venti anni.\nIl 1970-71 fu caratterizzato dall'arrivo dal draft di Dave Cowens come quarta scelta assoluta. La stagione venne contrassegnata da un record positivo di 44-38 che non permise per il secondo anno consecutivo ai Celtics di approdare ai play-off. Dave Cowens, insieme a Geoff Petrie dei Portland Trail Blazers, ricevette il NBA Rookie of the Year Award.\nComunque la squadra era in visibile crescita e nella stagione seguente, con un bilancio positivo di 56-26, torn\u00f2 a vincere la Atlantic Division e raggiungere i playoffs. I Celtics superarono prima gli Atlanta Hawks in semifinale, per poi essere sconfitti nella finale di conference dai New York Knicks.\nNel 1972-73 i Celtics stabilirono il nuovo record assoluto di vittorie nella stagione regolare (68-14), mentre Cowens vinse il titolo di MVP. Nei playoff sconfissero gli Atlanta Hawks in 6 partite e raggiunsero i New York Knicks in finale di Conference. Ancora una volta i Knicks sconfissero i Celtics in gara sette al Boston Garden per 94-78. John \"Honey\" Russell, il primo allenatore dei Boston Celtics viene inserito nella Hall of Fame.\nL'anno successivo si concluse con un record nella stagione regolare di 56-26. Nei playoff sconfissero di seguito i Buffalo Braves (in sei partite) e i New York Knicks (in cinque partite). In finale si trovarono di fronte i Bucks. La finale contro i Milwaukee Bucks guidati da Kareem Abdul-Jabbar fu molto combattuta: dopo gara 5 i Celtics erano ad un passo dal titolo, ma i Bucks vinsero gara 6 al Boston Garden con un gancio di Jabbar a 3 secondi dal termine. La serie torn\u00f2 quindi a Milwaukee per la settima gara e i Celtics riuscirono a battere i Bucks per 102-87. John Havlicek fu eletto MVP della finale.\nLa nuova stagione, nonostante la perdita del centro Dave Cowens per due mesi a causa di un infortunio, vide i Celtics vincere facilmente l'Atlantic Division con un record di 60-22. Nei playoff vinsero rapidamente con gli Houston Rockets in 5 partite e raggiunsero la finale della Eastern Conference. Qui i Celtics vennero battuti dai Washington Bullets in 6 partite. Bill Russell venne inserito nel Naismith Memorial Basketball Hall of Fame.\nNella stagione 1975-76 i Celtics terminarono al primo posto nella loro division con un record 54-28 e, dopo aver eliminato i Buffalo Braves e i Cleveland Cavaliers, disputarono la serie finale contro i Phoenix Suns. Vinsero le prime due gare al Boston Garden, ma persero le due successive in Arizona. Vinsero gara 5 ai supplementari col punteggio finale di 128-126 e infine gara 6 per 87-80. Jo Jo White fu nominato MVP della finale.\nLa stagione 1976-77 si concluse col secondo posto e un record di 44-38. I Celtics raggiunsero i playoff battendo i San Antonio Spurs ma vennero eliminati dai Philadelphia 76ers in 7 partite.\nNel 1977-78 i Celtics attraversarono uno dei momenti pi\u00f9 delicati della loro storia. Persero 23 partite su 34 quando coach Tom Heinsohn venne licenziato e sostituito da un altro ex giocatore bostoniano, Tom \"Satch\" Sanders, confermando la tradizione che favorisce quasi sempre una soluzione interna. Sanders concluse la stagione al terzo posto in Division con un deludente record di 32-50, mancando l'accesso ai play-off.\nQuello di Sanders fu pi\u00f9 che altro un interregno, visto che rimase solo per due \"mezze\" stagioni, lasciando la squadra a Dave Cowens durante il campionato 1978-79. La stagione si concluse con un record negativo di 29-53, e l'esperienza di Cowens come giocatore-allenatore non convinse.\n1979-1992: L'era Bird.\nCos\u00ec, per la prima volta dai tempi di Auerbach, Boston scelse un allenatore che non era cresciuto nella famiglia biancoverde, Bill Fitch. Nella stagione 1979-80 Fitch ebbe la fortuna di trovarsi fra le mani gi\u00e0 al suo primo anno Larry Bird, proveniente dal draft del 1978. L'impatto fu immediato: la stagione regolare si concluse con un record di 61 vinte e 21 perse. Nei playoff, dopo due anni di assenza, i Celtics batterono gli Houston Rockets in 4 partite ma vennero sconfitti dai Philadelphia 76ers nella finale della Eastern Conference in 5 partite. Larry Bird fu premiato come la matricola dell'anno e Bill Fitch come allenatore dell'anno.\nAl primo giro del draft del 1980 venne scelto Kevin McHale, nell'ambito di un giro di scambi con i Golden State Warriors che porter\u00e0 a Boston anche Robert Parish. Kevin McHale, Robert Parish e Larry Bird andarono cos\u00ec a formare quella che, secondo molti, fu la pi\u00f9 forte \"frontcourt\" (la linea formata dal centro e dalle due ali) della storia della NBA. La stagione regolare si concluse con un record di 62-20, il migliore della NBA. Nei playoffs i Celtics non ebbero alcun problema a disfarsi dei Chicago Bulls in 4 partite e nella finale di conference s'imposero sui Philadelphia 76ers sette gare, con tiro vincente di Larry Bird nei secondi finali. I Boston Celtics affrontarono in finale NBA gli Houston Rockets vincendo la serie per 4 a 2. Cedric Maxwell fu nominato MVP delle finali.\nI Celtics confermarono i progressi ottenuti vincendo la Atlantic Division per il terzo anno di fila con il migliore record della NBA: 63-19. Nei playoffs, dopo aver sconfitto i Washington Bullets in 5 partite (4-1), vennero fermati in finale di Conference dai Philadelphia 76ers: 3 a 4.\nCon il passare del tempo i rapporti tra Bill Fitch e i giocatori si deteriorarono e nella stagione 1982/83 i Celtics raggiunsero un record di 56-26. Nei playoffs sconfissero gli Atlanta Hawks per 2 a 1, ma nella semifinale di Conference furono battuti dai Milwaukee Bucks per 0 a 4.\nI difficili rapporti tra i giocatori e Fitch portarono la societ\u00e0 a sostituire quest'ultimo con K.C. Jones, ex playmaker della \"Celtic-Dynasty\". Nella stagione 1983/84 i Celtics acquistarono dai Phoenix Suns Dennis Johnson. La stagione regolare si concluse con un record di 62-20 e la prima posizione nella Eastern Conference, mentre Bird vinse il NBA Most Valuable Player Award. Nei playoffs la squadra super\u00f2 i Washington Bullets (3-1), i New York Knicks (4-3) e i Milwaukee Bucks in finale di Conference per 4 a 1. Le finali furono un \"d\u00e9j\u00e0 vu\": Celtics-Lakers. L'antica rivalit\u00e0 venne rinverdita dal duello fra Larry Bird e Magic Johnson, ma anche da quello fra Robert Parish e Kareem Abdul-Jabbar. La serie fu molto combattuta e mise a confronto lo \"Showtime\" dei Lakers contro il \"Celtics-Pride\" di Boston. Le finali si conclusero per 4 a 3 per i verdi.\nLa stagione 1984-85 sembrava un preludio per rivedere il remake Celtics-Lakers in finale. Boston fece registrare nella stagione regolare un record di 63-19, e Bird vinse di nuovo il Premio per il miglior giocatore dell'anno. Nei playoff la squadra super\u00f2 i Cleveland Cavaliers in 4 partite, i Detroit Pistons in 6. La finale della Eastern si disputarono contro i Philadelphia 76ers, a loro volta superati in 5 partite (4-1). La serie delle Finals inizi\u00f2 positivamente con una vittoria netta chiamata successivamente il \"Massacro del Memorial Day\" (a Boston, la squadra di casa vinse di 34 punti). Ma la serie prese in seguito una direzione diversa: i Lakers finalmente riuscirono a sconfiggere i Celtics nelle finali (prima volta dopo otto sconfitte consecutive) per 4-2.\nNella successiva stagione regolare la franchigia del Massachusetts raggiunse il record di 67 vittorie e 15 sconfitte; Bird conquist\u00f2 ancora il premio come miglior giocatore dell'anno. Nei playoff i Celtics superarono i Chicago Bulls (3-0), gli Atlanta Hawks (4-1) e nelle finali di Conference i Milwaukee Bucks (4-0). Sorpresa nella Western Conference: gli Houston Rockets dell'ex Bill Fitch e con le \"Twin Towers\" Hakeem Olajuwon e Ralph Sampson batterono nettamente i favoriti Los Angeles Lakers. La serie delle Finals si concluse per 4 a 2 in favore dei Boston Celtics.\nLa stagione successiva si apr\u00ec sotto i peggiori auspici: la seconda scelta del Draft 1986, Len Bias, selezionato dai Celtics, mor\u00ec per un'overdose di cocaina. Nonostante ci\u00f2 la squadra continu\u00f2 ad essere tra le migliori, vincendo la Atlantic Division con un record di 59-23. Nei playoff sconfisse i Chicago Bulls (3-0), i Milwaukee Bucks (4-3) e nelle finali di Conference i Detroit Pistons (4-3). In finale ritrov\u00f2 nuovamente i Los Angeles Lakers, e, come due anni prima, la serie si concluse 4 a 2 per i giallo-viola losangelini.\nL'et\u00e0 dei giocatori (una media di oltre 30 anni) non fu un ostacolo per i Celtics che vinsero la Atlantic Division con un record di 57-25. Nei playoff superarono i New York Knicks in 4 partite (3-1) e con molta difficolt\u00e0 gli Atlanta Hawks di Dominique Wilkins: 4 a 3. Nella finale di Eastern Conference s'imbatterono nei Detroit Pistons dei \"bad boys\" Isiah Thomas e Bill Laimbeer: la serie termin\u00f2 in 6 partite, 4 a 2 per i \"Pistoni\".\nQuando K.C. Jones decise di lasciare la panchina biancoverde e passare al front office, Auerbach opt\u00f2 per l'ennesima soluzione interna, promuovendo Jimmy Rodgers, fino a quel momento il vice di Jones. La stagione trascorse con l'importante assenza di Larry Bird (gioc\u00f2 solo 6 partite) e i Celtics fecero registrare un bilancio di 42 vittorie e 40 sconfitte (ottavo ed ultimo risultato valido per l'ingresso nei playoff di Eastern Conference). Al primo turno dei playoff furono facile preda dei Detroit Pistons: 0-3.\nCon il ritorno di Larry Bird a tempo pieno, i Celtics raggiunsero un record nella stagione regolare di 52-30. Nei play-off i verdi si portarono subito sul 2-0 nella serie contro i New York Knicks, ma poi crollarono perdendo le rimanenti tre partite della serie, compresa quella decisiva al Boston Garden. Jimmy Rodgers dopo la pesante sconfitta fu licenziato.\nIl nuovo allenatore, dopo il rifiuto di Mike Krzyzewski, divenne Chris Ford, assistente ed ex giocatore bostoniano. I Celtics cercarono di cambiare pelle con Reggie Lewis e Brian Shaw diventando una squadra pi\u00f9 veloce e da contropiede. La stagione regolare del 1990-91 si concluse con un record di 56-26. Nei playoff la squadra super\u00f2 gli Indiana Pacers (3-2), ma venne fermata in semifinale di Conference ancora dai Detroit Pistons per 4 a 2.\nNonostante la prolungata assenza di Larry Bird e Kevin McHale per gran parte della stagione, i Celtics, sostenuti da Reggie Lewis, raggiunsero il record di 51-31 nella stagione regolare del 1991-92. Nei playoff superarono gli Indiana Pacers (3-0), ma vennero eliminati in semifinale di Conference dai Cleveland Cavaliers, che vinsero la serie di sette partite per 4 a 3. A fine stagione Larry Bird annunci\u00f2 il proprio ritiro dopo la partecipazione ai Giochi olimpici di Barcellona 1992 con la squadra degli , il \"Dream Team\".\n1992-2007: il declino e le critiche insistenti.\nCon il ritiro di Larry Bird, i Celtics ebbero un inizio di campionato traumatico: persero otto partite su dieci disputate. La stagione regolare si concluse comunque positivamente con un record di 48-34. Nei playoff vennero subito sconfitti dagli Charlotte Hornets per 3 a 1. Durante i playoff a Reggie Lewis, allora stella nascente, fu diagnosticato un battito cardiaco irregolare. Nonostante gli avvertimenti del medico Lewis continu\u00f2 l'attivit\u00e0 agonistica e mentre giocava una partita di allenamento ebbe un arresto cardiaco e mor\u00ec. Aveva solo 27 anni.\nLa tragica morte di Reggie Lewis e il ritiro di Kevin McHale fecero s\u00ec che i Celtics non raggiungessero i playoff per la prima volta in 15 anni con un record negativo di 32-50. A fine stagione Robert Parish, diventato \"free agent\", si trasfer\u00ec agli Charlotte Hornets e Dino Ra\u0111a fin\u00ec secondo nella graduatoria d'assegnazione del NBA Rookie of the Year Award.\nLa stagione regolare 1994/95 si concluse con un record di 35-47, permettendo comunque alla squadra di partecipare ai playoff. I Celtics vennero sconfitti dagli Orlando Magic per 3 a 1, che quell'anno raggiunsero la finale.\nCambiamenti drastici, \u201cla cura Pitino e l\u2019arrivo di Paul Pierce\u201d.\nNel 1995 i Celtics cambiarono \"casa\" abbandonando lo storico Boston Garden per il nuovo TD Garden, privo della magia del vecchio palazzo (fu comunque trasferito l'originale parquet a doghe incrociate). Chris Ford lasci\u00f2 la panchina a M.L. Carr, anch'esso ex giocatore di Boston. La stagione si concluse con un record negativo di 33-49.\nNel 1996 i Celtics festeggiarono il 50\u00ba anniversario dalla nascita (1946). La stagione non fu altrettanto \"celebrativa\", con 15 partite vinte e 67 perse. La nota positiva fu la matricola Antoine Walker e l'ingaggio come allenatore di Rick Pitino per la stagione successiva.\nNel 1997 i Celtics scelsero al Draft NBA Chauncey Billups che per\u00f2 deluse e a met\u00e0 campionato venne girato ai Toronto Raptors. Rick Pitino condusse la squadra ad un record di 36-46, fallendo per la terza volta l'accesso ai play-off. Larry Bird entr\u00f2 nella Basketball Hall of Fame.\nI Celtics continuarono la ricostruzione ottenendo dal draft 1998 Paul Pierce. Tuttavia il cambiamento non port\u00f2 effetti immediati: il record stagionale si ferm\u00f2 a 19-31 e i tifosi iniziarono a contestare il coach.\nLa \"cura-Pitino\" continu\u00f2 a non funzionare neanche l'anno successivo, attirandosi le critiche sempre pi\u00f9 insistenti dei tifosi e dei mass media. Il record di quella stagione fu di 35 vittorie e 47 sconfitte. Kevin McHale venne inserito nel Naismith Memorial Basketball Hall of Fame.\nL'inizio della stagione 2000-01 vide i Celtics con un record negativo di 12-22 causando le dimissioni di Rick Pitino che lasci\u00f2 una squadra non certo vincente, ma dal solido nucleo, al nuovo coach Jim O'Brien che port\u00f2 la squadra ad un record finale di 36-46.\nO'Brien port\u00f2 i Celtics nella stagione 2001-02 ad un record finalmente positivo di 49-33, garantendo il terzo posto nella Eastern Conference e l'accesso ai playoff. Qui Boston al primo turno super\u00f2 i Philadelphia 76ers per 3-2 e i Detroit Pistons con un netto 4-1. La finale di Eastern Conference si gioc\u00f2 con i New Jersey Nets. La riscossa del nuovo \"Celtic Pride\" si ferm\u00f2 qui: 4-2 per i Nets, ma con la nota positiva della crescita dell'accoppiata Paul Pierce e Antoine Walker.\nPierce e Walker spinsero i Celtics al sesto posto e alla qualificazione ai play-off 2003 con un record di 44-38. Nei playoff superarono gli Indiana Pacers per 4-2. Al secondo turno furono eliminati nuovamente dai New Jersey Nets per 4-0. Robert Parish venne inserito nel Naismith Memorial Basketball Hall of Fame.\nLa stagione 2003-04 s'inaugur\u00f2 con la cessione ai Dallas Mavericks di Antoine Walker. Questa e altre scelte da parte di Danny Ainge, diventato General Manager dei Celtics, produssero attriti con l'allenatore Jim O'Brien, che sfociarono nelle dimissioni di quest'ultimo dopo la cessione di Ricky Davis. Ad allenare la squadra venne chiamato John Carroll. La stagione regolare termin\u00f2 con un record di 36-46 che permise ai Celtics di arrivare ai play-off. Qui vennero sconfitti dagli Indiana Pacers per 4-0.\nNel 2004 arriv\u00f2 un nuovo coach, Doc Rivers, e il campionato inizi\u00f2 con un mediocre 13-16 al passivo. A met\u00e0 stagione avvenne il ritorno di Antoine Walker dagli Atlanta Hawks, scambiato con Gary Payton. Gli effetti si videro subito: i Celtics vinsero 10 delle 11 partite restanti, arrivando primi nella Atlantic Division dopo 13 anni con un record di 45-37. Nei playoff, la spinta vincente si ferm\u00f2 al cospetto degli Indiana Pacers: 4-3 il risultato finale.\nIl 2005-06 fu contrassegnato dalla cessione di Antoine Walker ai Miami Heat e dallo scambio con i Minnesota Timberwolves che portarono a Boston Wally Szczerbiak, Michael Olowokandi, Dwayne Jones e una prima scelta al draft. Questo cambiamento non port\u00f2 risultati significativi e la stagione si concluse con un record di 33-49.\nNell'ottobre 2006 mor\u00ec il patriarca e ideatore dei \"grandi\" Boston Celtics, Red Auerbach, all'et\u00e0 di 89 anni. La stagione regolare, segnata anche dalla prematura scomparsa del playmaker degli anni ottanta Dennis Johnson, risult\u00f2 altalenante per gli infortuni a Paul Pierce e si concluse con un record di 24-58, tra le note positive, l'arrivo grazie ad uno scambio della ventunesima scelta assoluta dei Phoenix Suns, Rajon Rondo.\n2007-2013: I Big 3 (+1) e 17\u00ba titolo.\nNella stagione 2007-2008 i Celtics operano due grandi acquisti: Ray Allen e Kevin Garnett.\nIl General Manager Danny Ainge architetta infatti un ennesimo scambio: manda ai Seattle SuperSonics Delonte West, Wally Szczerbiak e Jeff Green in cambio di Ray Allen e Glen Davis.\nCon l'ex bostoniano Kevin McHale GM dei Minnesota Timberwolves pianifica il passaggio di Kevin Garnett in maglia biancoverde cedendo Al Jefferson, Ryan Gomes, Sebastian Telfair, Gerald Green e Theo Ratliff.\nRay Allen, Kevin Garnett e Paul Pierce vengono annunciati nella pre-season come i \"big three\".\nLa stagione regolare finisce con un record di 66-16 (la migliore della lega) e l'accesso ai play-off dove i Celtics superano Atlanta Hawks (4-3) e i Cleveland Cavaliers (4-3). Il 30 maggio 2008, vincendo per 4-2 la finale della Eastern Conference contro i Detroit Pistons, i Celtics raggiungono le NBA Finals 2008, in cui affrontano ancora una volta i Lakers.\nPer i Celtics si tratta del ritorno alle finali NBA dopo ventuno anni di assenza.\nSi rinnova quindi il duello storico della NBA, le finali che furono scenari di battaglie tra Bill Russell, Elgin Baylor, Jerry West, Bob Cousy, Larry Bird, Magic Johnson, Robert Parish e Kareem Abdul-Jabbar oggi appartengono a Paul Pierce e Kobe Bryant. La finale NBA Celtics-Lakers mancava ormai dal 1987.\nIl 17 giugno 2008, i Celtics vincono il loro diciassettesimo titolo NBA battendo i Lakers in gara 6 col risultato di 131-92, che rappresenta la vittoria con pi\u00f9 largo margine in una gara decisiva per il titolo. Il record precedente era il 129-96 stabilito da Boston sempre contro i Lakers, in gara 5 delle finali del 1965.\nProtagonisti assoluti di questo successo sono stati Ray Allen, Kevin Garnett e Paul Pierce, nominato anche MVP delle finali.\nNella stagione successiva i Celtics, seppur penalizzati dall'infortunio del leader Kevin Garnett, chiudono la \"regular season\" con 60 vittorie e 22 sconfitte, al secondo posto nella Eastern Conference e terzo nell'intera NBA.\nAi play-off la squadra incontra al primo turno i Chicago Bulls; la serie \u00e8 molto equilibrata e anche se i Celtics vanno sotto pi\u00f9 volte, alla fine riescono a vincere la serie a gara 7. Al secondo turno affrontano gli Orlando Magic, capitanati da Dwight Howard, e anche questa serie si rivela molto equilibrata; i Celtics, dopo aver condotto per 3 a 2, vengono sconfitti in gara 7 al TD Garden. Si segnala comunque Rajon Rondo che nella postseason va vicino a sfiorare la tripla doppia di media.\nDurante l'estate 2009 i Celtics ingaggiano dai Detroit Pistons l'ala/centro Rasheed Wallace.\nLa stagione regolare per\u00f2 risulta deludente, con la squadra che si piazza al 4\u00ba posto della Eastern Conference. Unica nota positiva risulta Rajon Rondo: il giovane play preso al draft 2006 che si era dimostrato una buona promessa nelle due stagioni precedenti (11.9 ppg e 8.2 apg nel 2009) compie il definitivo salto di qualit\u00e0 gi\u00e0 intravisto agli ultimi playoff, diventando All-Star e andando a formare il \"Fantastic Four\" dei Celtics.\nAi playoff invece i Celtics mostrano il gioco e l'intensit\u00e0, specialmente difensiva, che avevano dimostrato nell'anno del 17\u00ba titolo e dopo aver battuto i Miami Heat al primo turno, in semifinale di Conference trovano i super favoriti Cleveland Cavaliers del 2 volte MVP LeBron James; i verdi, dopo essere andati due volte sotto nella serie, da gara 4 in poi sconfiggono i Cavs e accedono dopo 2 anni alla finale della Eastern Conference, contro gli Orlando Magic. Qui i Celtics hanno la meglio in ogni gara della serie, mostrando pi\u00f9 voglia di vincere e determinazione; emblematico il gesto di Rondo in gara 3 quando da una palla persa, la ruba da sotto le gambe di Jason Williams e va a segnare in layup sul tabellone; la serie si concluder\u00e0 col punteggio di 4 a 2 e segna il ritorno in finale dei Celtics, contro i Lakers, come nel 2008.\nLa serie evoca i ricordi degli anni della dinastia e della grande rivalit\u00e0. Boston va sotto anche in questa serie. Sul 2 a 1 in favore dei rivali, i Celtics si aggiudicano gara 4 grazie anche a un'eccellente prestazione della panchina; Boston vince anche gara-5. Per gara 6 si torna a Los Angeles, qui Kendrick Perkins \u00e8 costretto ad uscire dal campo per infortunio e i Celtics vengono sconfitti. Boston si presenta quindi alla decisiva gara-7 con l'assenza del centro titolare e la partita vedr\u00e0 prevalere, col punteggio di 83-79, i Los Angeles Lakers che si aggiudicano l'anello.\nPer la stagione successiva il team di Doc Rivers continua a puntare sul Fantastic Four (rinnovi per Pierce e Allen) e per impreziosire il quintetto si affida a due pivot di esperienza in cerca dell'anello: Shaquille O'Neal e Jermaine O'Neal. Nonostante un ottimo record, pur con diversi infortuni, a met\u00e0 stagione il centro titolare Perkins viene sorprendentemente mandato agli Oklahoma City Thunder in cambio di Jeff Green e Nenad Krsti\u0107. Il resto della \"regular season\" vede un rallentamento dei Celtics, che chiudono al terzo posto nella Eastern Conference. Dopo aver superato i Knicks al primo turno dei playoff per 4-0, i \"verdi\" vengono eliminati per 4-1 dai Miami Heat.\nNella stagione 2011-12, partita solo il 25 dicembre a causa del Lockout NBA, i Celtics non operano grandi colpi di mercato, ma riescono comunque a ottenere Brandon Bass dagli Orlando Magic in cambio di Glen Davis. Durante questa stagione i Celtics sono afflitti da numerosi infortuni, anche gravi: la squadra perde infatti Jeff Green e Chris Wilcox per tutta la stagione per problemi cardiaci, Micka\u00ebl Pi\u00e9trus per commozione cerebrale e Jermaine O'Neal per un infortunio al ginocchio. La partenza \u00e8 la peggiore negli ultimi anni: i Celtics partono con un bilancio di 15-17 rischiando addirittura di non qualificarsi ai play-off. Tuttavia, dopo l'All-Star Game, la squadra inizia una lunga serie positiva scalando cos\u00ec la Eastern Conference; i motivi di questa risalita possono essere sintetizzati nello spostamento di Garnett da ala grande a centro in seguito all'infortunio di O'Neal e allo spostamento della matricola Avery Bradley al ruolo di guardia titolare spostando Allen al ruolo di sesto uomo. Riescono ad entrare nei play-off e incontrano al primo turno gli Hawks. La squadra di Atlanta oppone una notevole resistenza, ma i Celtics li sconfiggono per 4-2. Al secondo turno trovano i Philadelphia 76ers, e inizia una serie di combattutissime partite, che si protraggono fino a gara sette. Alternando una vittoria ad una sconfitta, alla fine i Celtics hanno la meglio e passano in finale di conference contro i Miami Heat. Rondo si dimostra pi\u00f9 volte un elemento fondamentale, dal gioco pi\u00f9 dinamico del resto della squadra. Nelle partite contro gli Heat vengono sconfitti a Miami entrambe le volte. I Celtics tuttavia vincono sia le partite al TD Garden sia alla quinta, a Miami. La sesta, di nuovo a Boston, viene conquistata dagli Heat: il risultato rimane cos\u00ec in stallo sul 3-3.\nNella decisiva gara 7 i Boston Celtics vengono sconfitti dai Miami Heat 101-88, che con questa vittoria si laureano per la seconda volta consecutiva campioni della Eastern Conference guadagnandosi il diritto a giocare la serie finale per il titolo con gli Oklahoma City Thunder.\nConclusa la stagione 2011-12 Allen diventa free agent. Nonostante Boston gli avesse offerto un rinnovo biennale, Allen preferisce accettare la proposta triennale dei Miami Heat: si chiude cos\u00ec idealmente l'era dei Big Three. Per sostituirlo i Celtics ingaggiano il veterano Jason Terry (Sesto uomo dell'anno nel 2009). In seguito viene ingaggiato nello stesso ruolo Courtney Lee, spostando cos\u00ec Terry a sesto uomo (ruolo da lui preferito). A completare il reparto guardie, viene ingaggiato anche Leandro Barbosa. Torna tra le file dei Celtics Jeff Green, fermato per tutta la stagione 2011-12 per un problema all'aorta, per il quale era stato necessario intervento chirurgico correttivo. Anche Chris Wilcox era stato fermato lo scorso anno per un'irregolarit\u00e0 cardiaca; risolta in estate, \u00e8 stato nuovamente aggregato al roster con un contratto annuale. A completare il reparto dei lunghi \u00e8 arrivato Brandon Bass, anche lui di ritorno dopo una buona prima stagione in maglia biancoverde (arrivato nell'estate del 2011 nello scambio con Glen Davis) e Darko Mili\u010di\u0107, eterna promessa mai del tutto sbocciata. Dopo sole 11 partite in stagione (6-5 il record per i Celtics), dove non aveva mai messo piede in campo, Mili\u010di\u0107 viene tagliato, assecondando cos\u00ec il suo desiderio di restare vicino alla madre malata.\nLa stagione comincia in modo altalenante con la squadra che alterna serie di vittorie a serie di sconfitte e rimane per\u00f2 lontana dalle posizioni di vertice della Eastern Conference. A febbraio poi Rondo \u00e8 costretto ad interrompere anzitempo la sua stagione per la rottura del legamento crociato del ginocchio. Poche settimane dopo sono vittime di infortunio anche l'unico playmaker rimasto, Barbosa e la promettente matricola Jared Sullinger. Nonostante le numerose incertezze derivanti dall'andamento imprevedibile del gioco della squadra, i Celtics riescono, col modesto bilancio di 41 vittorie e 40 sconfitte, a classificarsi settimi e ad accedere ai playoff. L\u00ec incontrano i New York Knicks, dati decisamente per favoriti; dopo un iniziale e disastroso bilancio di 3-0 a sfavore dei \"verdi\", i Boston cercano di rialzarsi portando il risultato sul 3-2 e riaccendendo qualche speranza, ma in gara 6 devono arrendersi agli avversari che cos\u00ec passano col risultato di 4-2.\n2013-2015: La fine dell'era dei \"Big Three\" e la ricostruzione.\nIn vista della stagione successiva i Celtics decidono di attuare una rivoluzione totale; il primo passo \u00e8 il licenziamento dopo 9 anni di Rivers, ottenendo per\u00f2 una prima scelta al draft 2015 dai Los Angeles Clippers per liberarlo. Il 28 giugno 2013, giorno del draft, si accordano con i Brooklyn Nets per la cessione di Garnett, Pierce e Jason Terry in cambio di Gerald Wallace, Kris Humphries (in scadenza di contratto), MarShon Brooks, Kris Joseph, Keith Bogans e alcune prime scelte a draft futuri. La trattativa verr\u00e0 ufficializzata il 10 luglio. L'obiettivo della dirigenza, come dichiarato dal DG Danny Ainge, \u00e8 di ricostruire daccapo la rosa, costruendo la squadra intorno a Rondo, considerato il futuro dei Celtics. Il 3 luglio 2013 Brad Stevens (finalista con la Butler University in NCAA nel 2010 e 2011) \u00e8 stato nominato capo-allenatore. La prima stagione di rivoluzione per i Boston \u00e8 disastrosa come ci si aspettava con 59 sconfitte e appena 23 vittorie caratterizzata anche dall'infortunio di Rajon Rondo. Al Draft scelgono con il numero 6 il playmaker Marcus Smart. La stagione inizia con 3 vittorie e 5 sconfitte. Rajon Rondo torna alla grande, mantenendo una media di 12 assist per partita. Con i 16 assist della partita contro i Cleveland Cavaliers, Rondo supera Paul Pierce e diventa il 4 miglior assistman della storia della franchigia.\nVista l'impossibilit\u00e0 di un rinnovo di un contratto per Rondo, in scadenza nell'estate 2015, il 18 dicembre 2014, dopo 7 stagioni e mezzo in Massachusetts, il ventottenne playmaker viene ceduto, insieme a Dwight Powell, ai Dallas Mavericks in cambio di Jae Crowder, Jameer Nelson, Brandan Wright, una prima scelta al draft 2015 e una seconda scelta al Draft successivo. Con la partenza di Rondo, capitano della squadra e unico superstite dell'anello 2008, di fatto la franchigia riparte da capo.\nA febbraio sbarca ai Celtics il playmaker Isaiah Thomas dai Phoenix Suns in cambio di Wright e Nelson viene ceduto ai Denver Nuggets per Nate Robinson, tagliato due giorni dopo, mentre Boston raggiunge il settimo posto ai playoff; qui la squadra di coach Brad Stevens viene eliminata con un netto 4-0 dai Cleveland Cavaliers di LeBron James, futuri finalisti.\n2015-2017: La rinascita con Isaiah Thomas.\nLa stagione successiva si rivela positiva per i biancoverdi, che non scendono mai oltre il quinto posto nella Eastern Conference, con uno scatenato Thomas che partecipa all'All Star Game per la prima volta in carriera; i Celtics raggiungono i playoff con il quinto posto ad Est e incontrano gli Atlanta Hawks al primo turno; gli avversari si portano subito in vantaggio per 2-0, ma la franchigia del Massachusetts si ricompone nelle successive due gare casalinghe, infilando due vittorie consecutive con Isaiah Thomas autore di 42 punti in gara 3. Gli Hawks porteranno a casa gara 5 e gara 6, eliminando la squadra di Boston e avanzando al turno successivo.\nLa stagione 2016-2017 comincia in estate con l'arrivo dell'ala Jaylen Brown come terza scelta al Draft e l'ingaggio dell'All-Star Al Horford.\nIl 30 dicembre 2016 Isaiah Thomas segna 52 punti di cui 29 nel solo ultimo quarto nella sfida casalinga contro i Miami Heat, la quarta miglior prestazione nella storia dei Boston Celtics a soli due punti dal record di sempre per punti nell\u2019ultimo quarto, 31 segnati da Wilt Chamberlain nel 1962.\nLa squadra si qualifica ai playoff con il primo posto della Eastern Conference. Al primo turno la squadra supera per 4-2 i Chicago Bulls, malgrado un avvio stentato dovuto anche alla morte della sorella di Isaiah Thomas in seguito alle conseguenze di un incidente stradale avvenuto nello stato di Washington. Successivamente, Thomas e compagni riescono a vincere la serie contro i Washington Wizards di John Wall, vincendo gara 7, in una serie dove \u00e8 sempre stato rispettato il fattore campo e dove Isaiah Thomas in gara 2 si rende protagonista di una super prestazione da 53 punti. Nelle finali di Conference, il sogno di Boston si interrompe: vengono battuti nettamente 4-1 dai Cleveland Cavaliers di Lebron James, con gara 2 che fa registrare la peggiore sconfitta interna della storia dei Celtics.\n2017-2019: L'addio di Thomas e l\u2019arrivo di Irving e Hayward.\nDopo essere stati sorteggiati alla Draft Lottery come detentori della prima scelta assoluta (ottenuta nello scambio di 4 anni prima che aveva riguardato anche Pierce, Garnett e Terry), il GM Danny Ainge decide di fare \"trade-down\" e la scambia ai 76ers per la terza pi\u00f9 altre scelte future. Scelgono quindi l'ala Jayson Tatum, da Duke. Inoltre, durante il secondo giro selezionano l'ala forte Semi Ojeleye (n\u00ba37) e le guardie Kadeem Allen (n\u00ba53) e Jabari Bird (n\u00ba56).\nIl 4 luglio ingaggiano il \"free\" \"agent\" ex Utah Jazz Gordon Hayward con un contratto di 128 milioni di dollari in 4 anni. Sorge per\u00f2 un problema: avendo sforato il \"salary\" \"cap\" e dovendo pagare la \"luxury tax\", sono costretti a scambiare il leader difensivo Avery Bradley (che sarebbe andato in scadenza nel 2018 e avrebbe richiesto un adeguamento) per Marcus Morris pi\u00f9 una seconda scelta dei Detroit Pistons.\nIl 23 agosto in un clamoroso scambio, Boston cede ai Cleveland Cavaliers Isaiah Thomas, Jae Crowder, Ante \u017di\u017ei\u0107, la scelta dei Nets al primo giro del Draft 2018 e la seconda scelta dei Celtics del Draft 2020 in cambio di Kyrie Irving.\nIl sogno di vedere in campo Irving e Hayward dura per\u00f2 pochissimo per i tifosi dei Celtics, in quanto l\u2019ex Utah si frattura una tibia nella partita inaugurale della stagione contro i Cleveland Cavaliers. Nonostante diversi infortuni durante la stagione, i Celtics riescono a chiudere al secondo posto a Est dietro i Raptors con il record di 56-26. Si sottolinea ancora una volta il genio di Stevens in panchina che riesce a far rendere al meglio i giocatori, soprattutto i giovani: da segnalare la crescita impressionante di Brown, Tatum, Rozier e Ojeleye: tanti minuti giocati per loro a causa dai frequenti infortuni in casa biancoverde. Nel frattempo, da segnalare che l\u201911 febbraio 2018, i Celtics hanno ritirato la maglia n.34 di Paul Pierce, annunciando l\u2019anno successivo di avere intenzione di ritirare anche la n.5 di Kevin Garnett, per rendere omaggio ai due fautori dell\u2019unico titolo per i biancoverdi degli ultimi 30 anni. Inoltre i due compagni d\u2019avventura vengono inseriti dalla rivista giornalistica Bleacher Report tra i 50 giocatori NBA pi\u00f9 forti della storia.\nPrima della post-season Irving, d'accordo con la societ\u00e0, decide di operarsi al ginocchio per rimuovere completamente i fastidi derivanti dall'operazione alla rotula del 2015. Ai playoffs i Celtics continuano a stupire nonostante l'assenza delle loro 2 stelle: riescono a passare faticosamente il primo turno contro i Bucks di Antetokounmpo per 4-3, godendo di ottime prestazioni di Brown, Rozier, Tatum e soprattutto Horford, pi\u00f9 l'impatto essenziale dalla panchina di Morris.\nAl secondo turno contro i giovani Philadelphia 76ers del duo Simmons-Embiid, dominano la serie vincendo agilmente 4-1 e andando alle finali di Eastern Conference contro i Cavaliers di LeBron James perdendo per\u00f2 4-3.\nAll'inizio della stagione 2018-2019 i Celtics hanno uno dei roster pi\u00f9 interessanti e talentuosi di tutta la lega, e iniziano subito con una vittoria nell'Opening Night contro i Philadelphia 76ers. Il 1\u00ba novembre 2018 segnano un nuovo record di franchigia con le 24 triple messe a bersaglio nella vittoria in casa contro i Milwaukee Bucks di Giann\u012bs Antetokounmpo, che arrivavano alla gara con un record di 7 vittorie e 0 sconfitte, riuscendo quindi anche a porre fine all'imbattibilit\u00e0 di Milwaukee. A causa di vari fattori la stagione dei Celtics stenta per\u00f2 a decollare, cos\u00ec Brad Stevens decide di far partire dalla panchina Jaylen Brown e Gordon Hayward (che non si \u00e8 ancora ripreso del tutto dal grave infortunio della passata stagione), spostando Marcus Morris, autore di un grande inizio di stagione, e Marcus Smart in quintetto. Dopo un breve periodo con qualche vittoria di fila dove i Celtics sembravano aver ripreso il ritmo, arrivano altre 3 sconfitte di fila. Kyrie Irving non \u00e8 soddisfatto della situazione, rimproverando soprattutto i pi\u00f9 giovani per lo scarso impegno, e da quel momento si carica la squadra sulle spalle, portando i Celtics alla vittoria contro i Toronto Raptors, mettendo a segno 18 assist (career high), e piazzando anche la tripla decisiva per il definitivo allungo dei Celtics. Il giorno dopo arriver\u00e0 un'altra vittoria contro gli Atlanta Hawks e qualche giorno dopo, nella serata dedicata a Martin Luther King, arriver\u00e0 la terza vittoria di fila contro i Miami Heat, gara dove Kyrie Irving realizza anche 8 palle rubate, suo nuovo career high.\nArrivati ai playoff come quarta testa di serie sconfiggono per 4 a 0 gli Indiana Pacers privi di Victor Oladipo, infortunatosi durante la regular season.\nAl secondo turno incontrano i Milwaukee Bucks di Giann\u012bs Antetokounmpo, i quali vengono battuti dalla squadra di Boston per poi vincere le successive 4 partite andando alle finali di conference.\n2020-presente: L\u2019esplosione di Tatum e Brown.\nDurante la free agency 2019 perdono Kyrie Irving, accasatosi ai Brooklyn Nets, e Al Horford, accasatosi ai Philadelphia 76ers, riuscendo per\u00f2 ad ingaggiare Kemba Walker per quattro anni al massimo salariale in una sign and trade con gli Charlotte Hornets che comprende anche Terry Rozier. Nel reparto lunghi acquistano inoltre il centro Enes Kanter, fresco vicecampione della Western Conference nella stagione precedente con la maglia dei Portland Trail Blazers, per un biennale da 10 milioni di dollari complessivi. \nDopo aver perso la prima partita del campionato contro i Philadelphia 76ers di Joel Embiid e Ben Simmons, i Celtics ottengono 10 vittorie consecutive, grazie a uno straordinario Kemba Walker che realizza 28 punti di media nelle prime 15 partite. Tuttavia, la stagione di Walker sar\u00e0 molto travagliata a causa dei vari infortuni alla testa (rimedier\u00e0 una lesione cerebrale contro gli Indiana Pacers che comunque gli far\u00e0 saltare solo 3 partite) e un problema al ginocchio che gli far\u00e0 saltare una quindicina di partite di campionato, riuscendo tuttavia a prendere parte all\u2019All-Star Game assieme al compagno di squadra Jayson Tatum, alla sua prima partecipazione. \u00c8 proprio Tatum che prender\u00e0 in mano la squadra nel corso dell\u2019anno, tanto da venir nominato Giocatore del mese della Eastern Conference per il mese di febbraio, in cui super\u00f2 quota 30 punti in 8 partite su 12 disputate ed eguagli\u00f2 il record di Larry Bird, John Havlicek e Paul Pierce avendo realizzato 20 punti in 10 partite consecutive. Anche Jaylen Brown, altro giovane scelto al draft dai Celtics nel 2016, \u00e8 protagonista di una grande crescita nel corso dell\u2019annata, tanto da essere nominato per due volte giocatore della settimana della Eastern Conference, anche se pure lui, cos\u00ec come Walker e Gordon Hayward, sar\u00e0 molto condizionato dagli infortuni, che lo costringeranno a saltare 20 partite nelle prime 60. \nI Celtics arrivano allo Stop Coronavirus con un record pi\u00f9 che positivo con 43 vittorie e 21 sconfitte su 64 partite disputate (67,2%), portandosi a sole 6 vittorie (con 20 partite ancora da disputare) dall\u2019eguagliare il record della passata stagione. Nella bolla di Orlando vincono cinque delle ultime otto partite terminando la RS al terzo posto con un record di 48-24. \nSfidano al primo turno i Philadelphia 76ers eliminandoli agevolmente in quattro gare. Nelle semifinali di conference si trovano di fronte i campioni in carica dei Toronto Raptors. Dopo aver vinto le prime due gare, Boston va vicina a chiudere la serie, salvo il canestro di Gara 3 al buzzer beater di OG Anunoby che riapre la serie. Alternandosi le vittorie, si arriva a gara 7, e i Celtics la spuntano negli ultimi due minuti grazie ai canestri di Tatum e Walker nel finale, raggiungendo per la terza volta negli ultimi 4 anni le finali di conference in cui affrontano i Miami Heat di Jimmy Butler e Bam Adebayo. Boston perde le prime due gare, senza storia e nelle quali soffre soprattutto la difesa a zona degli Heat. In gara 3 torna Gordon Hayward dall\u2019infortunio e i Celtics riescono a riaprire la serie. Le speranze durano poco perch\u00e9 gli Heat riusciranno a trionfare agevolmente in 6 gare, sotto i colpi del proprio capitano Butler. \nAlla vigilia della stagione 2020-21 i Celtics ingaggiano Tristan Thompson e Jeff Teague, per dare profondit\u00e0 alla panchina, problema principale della precedente stagione. Durante la free agency per\u00f2 perdono Gordon Hayward, il quale decide di non sfruttare la player option a sua disposizione. Nonostante la grave perdita, i Celtics sfruttano lo spazio salariale lasciato libero da Hayward per offrire un contratto al massimo salariale a Tatum, quinquennale da 195 milioni, fino al 2026. In questo modo, dopo aver rinnovato l\u2019anno precedente anche Smart e Brown, i Celtics si assicurano le loro 3 giovani stelle per almeno altri 4 anni, con una chiara idea di far partire da loro le basi per una futura vittoria. Al draft selezionano con la scelta n.14 Aaron Nesmith, ala fisica e ottimo tiratore da 3 punti, e Payton Pritchard, giovane playmaker dalle buone prospettive. \nLa squadra inizia bene la stagione e, pur priva di Walker fino a gennaio per un problema al ginocchio, riesce a totalizzare ben 8 vittorie nelle prime 11 gare. Da qui per\u00f2 comincer\u00e0 un periodo negativo dovuto ad infortuni, Covid, e talvolta problemi interni allo spogliatoio, tanto che Boston si ritrover\u00e0 a met\u00e0 marzo con un record di 23 vittorie e 24 sconfitte, e l\u2019ottavo posto a est. Il GM Danny Ainge decide dunque di muovere le acque e all\u2019ultimo giorno disponibile per gli scambi effettua due trades. La prima che porta in Massachusetts Evan Fournier, ala piccola 28enne ex Orlando Magic, e la seconda che vede partire, a sorpresa, il centro Daniel Theis in cambio di altri due giocatori quali Moritz Wagner e Luke Kornet oltre che una scelta al draft dell\u2019anno successivo dai Chicago Bulls. Chiudono comunque la stagione in settima posizione, deludendo le aspettative di inizio anno e qualificandosi ai play-in, novit\u00e0 assoluta della stagione NBA. Nelle ultime partite di regular season, come se non bastasse, Brown si strapper\u00e0 il polso, costretto a terminare anzitempo la stagione, saltando persino i playoff. Privi di Brown, e con i costanti problemi fisici di Kemba Walker, i Celtics battono i Washington Wizards nella sfida ai play-in, grazie ad una prestazione monster di Tatum, autore di 50 punti. Usciranno comunque al primo turno dei playoff sconfitti 4-1 dai Brooklyn Nets dei \"Big 3\", Irving, Harden e Durant. \u00c8 la peggior stagione in termine di risultati ai playoff per i Celtics dal 2014-2015, dopo che solo l\u2019anno precedente avevano sfiorato l\u2019accesso alle NBA Finals. \nDopo l\u2019eliminazione ai playoff Danny Ainge si dimette da General manager dopo 14 anni nei quali \u00e8 riuscito a conquistare un titolo (2008). Al suo posto sale Brad Stevens, stanco del suo ruolo da allenatore e voglioso di avere nuovi stimoli. Da nuovo GM, Stevens assume Ime Udoka come capo allenatore, allenatore giovane e con parecchi anni di esperienza come vice allenatore in NBA. Nella prima operazione di mercato cede il deludente Kemba Walker agli Oklahoma City Thunder in cambio del giovane centro Moses Brown e del veterano Al Horford, di ritorno a Boston dopo due anni. Perdono durante la free agency Evan Fournier, ma lo rimpiazzano acquistando Josh Richardson, ala difensiva in uno scambio con i Dallas Mavericks, nel quale riescono a disfarsi di Tristan Thompson. Inoltre rifirmano Enes Kanter, centro turco gi\u00e0 in forze ai neroverdi 2 anni prima. Negli ultimi giorni di mercato, inoltre, arriva quello che sembra essere il colpo dell\u2019estate: i Celtics riescono a firmare il free agent Dennis Schroeder, playmaker tedesco ex lakers per la magra cifra di 6 milioni annuali.\nRivalit\u00e0.\nDura da tempo la rivalit\u00e0 tra i Boston Celtics e i Los Angeles Lakers, al punto da essere considerata la pi\u00f9 intensa della lega; le due squadre si sono affrontate 12 volte nelle Finali NBA, l'ultima nel 2010. Celtics e Lakers hanno vinto, in totale, 34 dei 66 campionati NBA disputati. Negli anni sessanta i Celtics hanno affrontato e sconfitto i Lakers 6 volte nelle finali NBA, nonostante l'impegno di Jerry West e Elgin Baylor. Questa rivalit\u00e0 \u00e8 stata rinnovata negli anni ottanta, quando i Lakers e i Celtics hanno vinto 8 dei 9 titoli assegnati tra il 1980 e il 1988 (5 per i Lakers e 3 per i Celtics), e si sono incontrati nelle Finali 3 volte. La rivalit\u00e0 \u00e8 andata raffreddandosi quando i Celtics sono scivolati nella fascia medio-bassa dell'NBA, cio\u00e8 dalla met\u00e0 degli anni novanta, riaccendendosi in occasione delle finali del 2008 (vinta dai Celtics) e del 2010 (vinta dai Lakers in gara 7) \nNella Eastern Conference, i Celtics sono da tempo contrapposti ai Philadelphia 76ers, guidati da Wilt Chamberlain negli anni sessanta, e da Julius Erving e Moses Malone negli anni settanta e ottanta. La rivalit\u00e0 tra Celtics e 76ers \u00e8 stata segnata da intensi litigi tra Larry Bird e Julius Erving. Lo scontro pi\u00f9 recente durante i playoff \u00e8 stato nel 2020, quando i Celtics hanno eliminato i 76ers al primo turno per 4-0.\nUn'altra forte rivalit\u00e0 \u00e8 nata negli anni ottanta tra i Celtics e i Detroit Pistons. Le due franchigie si sono affrontate nei playoff 5 volte tra il 1985 e il 1991. Questa rivalit\u00e0, come quella con i Lakers, si \u00e8 affievolita negli anni novanta, quando i Celtics hanno attraversato una fase di declino, anche se \u00e8 tornata attuale quando le due squadre si sono scontrate nei play-off del 2008 e del 2010.\nAltre forti rivalit\u00e0 sono con gli Atlanta Hawks, risalente alla fine degli anni cinquanta, che ricomparve durante l'era di Larry Bird e Dominique Wilkins, e successivamente nei play-off del 2008; con i Milwaukee Bucks durante la met\u00e0 degli anni ottanta; con gli Indiana Pacers (1991\u201392 e 2003\u201305; entrambe coinvolsero Larry Bird come giocatore o come manager); con i New York Knicks (l'unica altra squadra della NBA a non essersi mai spostata in un'altra citt\u00e0 e non aver mai cambiato nome). Inoltre, le partite con i San Antonio Spurs sono state combattute da quando \u00e8 arrivato Tim Duncan nel draft del 1997. Da allora, gli Spurs hanno battuto Boston 18 volte di fila, e la striscia si \u00e8 conclusa solo il 17 marzo 2007.\nIndividualmente, Paul Pierce ha avuto contrasti con LeBron James e Ron Artest. Durante le partite tra i Celtics e gli Heat, Pierce e James spesso combinano esplosivit\u00e0 offensiva con un'intensa difesa.\nPalmar\u00e8s e record.\nI Boston Celtics vantano nel loro palmar\u00e8s 17 titoli NBA, 21 titoli di Conference e 22 titoli di Division. Detengono il record per il maggior numero di successi consecutivi, otto, dal 1959 al 1966.\n\u00c8 la squadra che ha annoverato tra le proprie fila il maggior numero di \"Hall of Famers\", ben trentatr\u00e9, molti dei quali hanno ricevuto questo onore proprio per gli anni passati nella franchigia biancoverde.\nStatistiche.\nIndividuali.\n^ Statistiche aggiornate a fine stagione 2021. in grassetto i giocatori in attivit\u00e0\nLogo e uniformi.\nLogo.\nIl logo dei Boston Celtics raffigura un leprecauno che rotea un pallone da pallacanestro sul suo indice.\nTale logo \u00e8 in uso fin dai primi anni cinquanta, anche se nel tempo ha subito numerose modifiche.\nFu disegnato da Zang Auerbach, fratello del pluridecorato allenatore Red Auerbach.\nI Celtics hanno diversi loghi alternativi, il pi\u00f9 popolare dei quali \u00e8 quello con un trifoglio bianco (lo Shamrock, simbolo molto diffuso ma non ufficiale dell'Irlanda e di Boston) sovrastato dalla scritta Celtics racchiuso in un cerchio verde, usato a partire dalla stagione 1998\u201399.\nQuesto logo \u00e8 molto simile al primo in uso alla fine degli anni quaranta.\nUniformi.\nLe canotte sono bianche in casa e verdi in trasferta sin dalla fondazione della squadra avvenuta nel 1946, e con l'eccezione di piccole modifiche sono rimaste inalterate nel corso degli anni.\nDalla stagione 2005\u201306 sono state usate delle divise da trasferta alternative con inserti neri anzich\u00e9 bianchi e la scritta \"Boston\" sulla parte anteriore della maglia.\nNel 2005\u201306 \u00e8 iniziata la tradizione che vede le canotte verdi con gli inserti dorati in occasione delle celebrazioni del giorno di San Patrizio.\nPer la maggior parte della loro storia i Celtics hanno usato scarpe da ginnastica nere con l'eccezione dei primi anni ottanta quando erano colorate di verde.\nDal 2003 usano calzature bianche durante le partite casalinghe.\nNumeri ritirati.\nI Boston Celtics hanno ritirato, nel corso della loro gloriosa storia, ben 22 numeri, il massimo per lo sport professionistico del Nord-America.\n\"* Loscutoff, che indossava il 18, chiese che la sua leggenda fosse onorata permettendo ad altri Celtics di indossare il suo numero, che successivamente fu ritirato in onore di Dawe Cowens. Tra i banner celebrativi appesi al soffitto del TD Banknorth Garden, quello che lo onora ha impresso il suo soprannome: \"LOSCY\".\"\nAllenatori.\n\"Note: Statistiche aggiornate 3 dicembre 2021.\""}
